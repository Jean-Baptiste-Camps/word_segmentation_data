
PATROLOGIAE TOMUS CIX.

B. RABANI MAURI

TOMUS TERTIUS


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, INIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERARE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA. uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CIX.


B. RABANI MAURI



TOMUS TERTIUS


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


uolume title page
SAECULUM IX.

B. RABANI MAURI

FULDENSIS ABBATIS ET MOGUNTINI ARCHIEPISCOPI

OPERA OMNIA

IUXTA EDITIONEM GEORGII COLuENERII ANNO 1617 COLONIAE AGRIPPINAE DATAM, MENDIS QUIBUS SCATEBAT INNUMERIS CUBA QUA PAR ERAT EXPURGATAM, NOuISSIME AD PRELUM REuOCATA ET NOuO ORDINE, CHRONOLOGICO SCILICET, DIGESTA; uARIIS PRAETEREA MONUMENTIS QUAE SUPPEDITARUNT MABILLONII, MARTENII ET DACHERII COLLECTIONES MEMORATISSIMAE, AUCTA ET ILLUSTRATA. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS TERTIUS.
uENEUNT 6 uOLUMINA 42 FRANCIS GALLICIS.

EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


ELENCHUS AUCTORUM ET OPERUM QUI IN HOC TOMO CIX CONTINENTUR.


RABANUS MAURUS, FULDENSIS ABBAS ET MOGUNTINUS ARCHIEPISCOPUS.

Commentaria in libros quatuor Regum. 	Col. 9
Commentaria in libros duos Paralipomenon. 	279
Expositio in librum Iudith. 	539
Appendix ad Expositionem in librum Iudith.---Iacobi Pamelii Commentarium in eumdem librum. 	593
Expositio in librum Esther. 	635
Commentariorum in librum Sapientie libri tres. 	671
Commentariorum in Ecclesiasticum libri decem. 	763
Cemmentaria in libros Machabeorum. 	1125





Main uolume text




[B. RABANI MAURI OPERUM PARS PRIMA.]







BEATI RABANI MAURI FULDENSIS ABBATIS ET MOGUNTINI ARCHIEPISCOPI COMMENTARIA IN LIBROS Iu REGUM.



PRAEFATIO.

 Domino reuerendissimo et in membris Christi plurimum uenerando atque colendo, Patri HILCUINO abbati, et sacri palatii archicapellano, RABANUS, exiguus seruorum Dei seruus, in Domino eterno perpetuam salutem.

Cum uenerationem tuam, sancte Pater, ubique excellentem sentiamus, et pluribus profectuosam esse compertum habeamus, id ipsum ut diuina clementia diutius fieri permittat, et nouissime eterna mercede remuneret, assiduis precibus instanter deposcimus. De cetero quoque quia uestra sanctitas per quemdam fratrem nostrum, quem ad palatium preterito anno direximus nostre paruitati suggerere dignata est quatenus aliquod uolumen uobis utile mitteremus: nos hec suggestio non parum sollicitos reddidit,  quod uobis, qui diuites estis in omnibus, in omni scientia et doctrina, et apud quem librorum maxima copia est, placitum et condignum accommodare possemus. Et quia uos aliquem librum quem uobis mitterem nominatim non expressistis, cogitaui mecum in expositionem librorum Regum quoddam opusculum conficere, et nomini uestro illud consecrare, uestreque prudentie approbandum humiliter hoc dirigere. Quod deprecor eo animo suscipiatis, quo uobis illud transmisi. Non enim arbitror illud esse uobis condignum, sed ex deuoto corde, qualecunque sit, tamen prolatum. Aestimo enim, si illud relegere uolueritis, per omnia uobis non displicere, cum cognoueritis me ad hoc laborare uelle ut sanctorum Patrum dicta, que de predicto libro exposita  in pluribus exemplaribus dispersa sunt, in unum ob commoditatem legentis colligerem, quatenus quid quisque eorum in sententiis diuersis historie Regum per singula loca senserit, pariter et secundum ordinem a nobis dispositum reperiret. Ibi enim inueniet quid Pater Augustinus, quidue insignis interpres diuinorum librorum Hieronymus senserint: quid papa beatus ac suauissimus doctor Gregorius, quidue Isidorus Hispalensis episcopus, et quid Beda, magister nobilis, ac ceteri Patres, quorum  longum est nomina recensere, rite intellexerint. Quorum omnium sententias, aut sicuti ab ipsis conscripte sunt posui, aut sensum eorum meis uerbis  breuiando explanaui. Prenotauique in marginibus paginarum aliquorum eorum nomina, ubi sua propria uerba sunt  ; ubi uero eorum sensum meis uerbis expressi, aut ubi iuxta sensus eorum similitudinem, prout diuina gratia mihi concedere dignata est, de nouo dictaui, M litteram MAURI nomen exprimentem, quod magister meus beate memorie Albinus mihi indidit, prenotare curaui. ut diligens lector sciat quid quisque de suo proferat, quidue in singulis sentiendum sit, decernat. Preterea Hebrei cuiusdam modernis temporibus in legis scientia capitulis traditionem Hebreorum habere non paucis locis [Preterea ex capitulis Hebrei cuiusdam, modernis temporibus in legis scientia periti, traditionem Hebreorum non paucis locis, etc.], simul cum  nota nominis eius inserui, non quasi ingerens alicui auctoritatem ipsius, sed simpliciter potius, quod scriptum reperi, eius probationem lectoris iudicio derelinquo. Ante omnia autem deprecor ut presumptioni mee ueniam tribuas, quod tam imperitus, non solum sermone, sed etiam scientia, tantum opus subire presumpsi. Non enim de mea, sed de diuina confidebam potentia, de qua scriptum est: »Quia sapientia aperit os mutorum, et linguas infantium facit disertas .« Qui et humanam fecit linguam pecudis resonare loquelam . Legebam enim eum per Prophetam dixisse: »Aperi os tuum, et ego adimplebo illud .« Et alibi: »Quoniam, inquit, in me sperauit, liberabo eum, et protegam eum, quoniam cognouit nomen  meum .« Nec enim diffido aliquos esse qui suam uolentes ostentare peritiam, nostram reprehensuri sint inertiam. Quibus non meis, sed beati Hieronymi respondebo sermonibus: »Legant qui uolunt; qui autem nolunt, abiiciant, et uentilent apices, litteras calumnientur.« Magis uestra caritate prouocabor ad studium, quam illorum detractione et odio deterrebor. Si enim hec parua a uestra grate suscepta fuerint pietate, Domino opitulante, adhuc aliquod utile elaborare et uestre sanctitati  presentare conabor. Beatitudinem uestram maiestas diuina felici successu pollentem perpetualiter conseruare dignetur.



INCIPIUNT COMMENTARIA IN LIBROS Iu REGUM. IN LIBRUM PRIMUM.



CAPUT PRIMUM. De Elcana et duabus uxoribus eius, hoc est Anna et Phenenna.

 »Fuit uir unus de Ramatha Sophim, de monte Ephraim, et nomen eius Elcana,« etc. Dicamus primum de generatione prophete secundum historiam, ut postea continuatim allegoriam eius inseramus. Elcana quippe, pater Samuelis prophete, de stirpe Leui fuit, sed non de generatione Aaron sacerdotis: fuit enim, ut uerba dierum narrant, idem »Elcana filius Ieroboam, filii Eliel, filii Thahu, filii Suph, filii Elcana, filii Mahath, filii Amasai, filii Azel, filii Harie, filii Sophonie, filii Thahath, filii Asir, filii Abiasaph, filii Core, filii Saar, filii Caath, filii Leui, filii Isrel.«  Mater quoque eius de tribu Iuda exstitisse monstratur in eo quod Ephratheus. Ephratheus ab Ephratha, uxore Caleb, quam constat fuisse de tribu Iuda, dictus est. Et si quem mouet quod ab Ephraim non ab Ephratha Ephratheus uocetur, uideat in subsequentibus qualiter Dauid filius uiri Ephrathei uocetur, cum liquido pateat eumdem Isai non de Ephraim, sed de tribu Iuda exstitisse, et probet eumdem Elcanam Ephratheum ab Ephratha, non ab Ephraim dici. Hic inter medios ciues Ephraim fortis existens, Ramatha Sophim ciuitatem inhabitabat.  Est enim ipsa ciuitas in regione Thamnitica iuxta Diospolim, unde fuit Ioseph, qui in Euangeliis de Arimathia esse scribitur .

»Et habuit duas uxores, nomen uni Anna, et nomen secunde Phenenna; fueruntque Phenenne filii, Anne autem non erant liberi.« Conuenienter igitur Anne sterilitas commemoratur, cuius partus celebrior futurus erat, instar priorum Patrum, ut maius gaudium post longum merorem de percepta fecunditate parentum insinuetur. Sicut enim Abraham patriarche legitima uxor, quam primitus duxit, Sara uidelicet, primum sterilis fuit, Agar Aegyptia generante filium , et sicut, Iacob seruiente socero suo pro Rachel uxore , ipsa Rachel sterilis fuit, sorore eius Lia liberos gignente: ita et Elcane melior uxor, que prophetam genuit, sterilis primum fuit, post autem per Domini gratiam  fecunda.

»Et ascendebat uir ille de ciuitate sua statutis diebus, ut adoraret et sacrificaret Domino exercituum in Silo,« etc.  Silo ciuitas  est in tribu Ephraim, in quo loco arca testamenti mansit ac tabernaculum Domini a temporibus Iosue filii Nun, postquam uicerat gentes que terram promissionis possederant, usque ad tempora Samuelis. Narratur enim in libro Iesu Naue quod predictus dux sorte ibi missa coram Domino terram repromissionis in singulis tribubus distribuerit. Est autem Silo in nonagesimo milliario Neapoleos, in regione Acrabitena. Sed et Iude patriarche filium Seloh appellatum legimus. Ad hanc ergo urbem ascendit Elcana cum domo sua statutis diebus secundum legem, ut adoraret et sacrificaret Domino exercituum.  Quod autem dicit, »statutis diebus« hoc est tribus festiuitatibus, Pascha uidelicet, Pentecoste et solemnitate Tabernaculorum.  Unde Dominus in Exodo precepit, dicens: »Tribus uicibus per singulos annos mihi festa celebrabitis .« Et item: »Ter, inquit, in anno apparebit omne masculinum tuum coram Domino Deo in loco quem elegit Dominus Deus tuus .« Ergo in Silo cum esset eo tempore arca Domini, ibi hic Elcana, cum esset ipse Leuita, post oblatas uictimas cum uxoribus et filiis atque filiabus pariter uescebatur.

»Deditque Phenenne uxori sue, et cunctis filiis eius et filiabus partes: Anne autem dedit partem unam tristis, quia Annam diligebat. Dominus autem concluserat uuluam eius. Affligebat quoque eam emula eius, et uehementer angebat in tantum, ut exprobraret quod conclusisset Dominus  uuluam eius,« etc. Nota quod sicut Saram sterilem Agar concipiens despexit , ita et Annam sterilem Phenenna prole fecunda emulabatur. Malorum est enim solatium bonos carpere.

»Porro illa flebat et non capiebat cibum,« etc. Irritata quippe ab emula sua, non capiebat cibum leta corporeum. Sed, secundum Prophetam, fuerunt illi lacryme eius panes die ac nocte, et potum suum cum fletu temperabat .

»Surrexit autem Anna, postquam ederat in Silo et biberat, et Heli sacerdote sedente super sellam ante postes templi Domini,« etc. Heli iste summus sacerdos erat, et post Samson populum Isrel regebat, ut in Hebreorum libro inuenitur, annis quadraginta,  secundum Septuaginta autem Interpretes, annis uiginti

»Cum esset Anna amaro animo, orauit Dominum flens largiter, et uotum uouit, dicens: Domine  exercituum, si respiciens uideris afflictionem famule tue, et recordatus mei fueris, nec oblitus ancille tue, dederisque serue tue sexum uirilem, dabo eum Domino omnes dies uite eius,« etc. Recordabatur forsan uerborum beati Iob, quibus dixit: »Qui deridetur ab amico suo sicut ego, inuocabit Dominum, et exaudiet eum .« Quia ipse laborem et dolorem considerat. De quo scriptum est: »Tibi, Domine, derelictus est pauper, pupillo tu eris adiutor, cui uota iustorum sunt placabilia ,« et oculi eius ad preces eorum .

»Factum est ergo, cum illa multiplicaret preces coram Domino, ut Heli obseruaret os eius. Porro Anna loquebatur in corde suo, tantumque labia  illius mouebantur, et uox penitus non audiebatur. Aestimabat ergo eam Heli temulentam, dixitque ei, Usquequo ebria eris? digere paulisper uinum, quo mades. Responditque Anna: Nequaquam, inquit, domine. Nam mulier infelix nimis ego sum. uinumque et omne quod inebriare potest non bibi. Sed effudi animam meam in conspectu Domini. Ne reputes ancillam tuam quasi unam de filiabus Belial, quia ex multitudine doloris mei locuta sum usque in presens,« et reliqua. Belial interpretatur absque iugo. Nota quod hi qui ebrietatem sectantur filii Belial uocitentur; hoc loco impletur illud quod scriptum est: »Homo uidet in facie, Deus autem intuetur cor .« Quia Heli tantum os deprecantis Anne intuebatur, et uocem eius penitus  non audiebat, nec motum labiorum cernebat, estimabat ebriam esse. Illa autem quia sursum eleuabat cor, et confitebatur Domino in toto corde suo, respexit Dominus ad orationem eius, et non spreuit preces illius. Nobisque optimus modus orandi ad exemplum datus est, ut non in multiloquio formemus preces nostras ad Dominum, sed in compunctione cordis et effusione lacrymarum nos exaudiri ab eo credamus, quia »sacrificium Deo spiritus contribulatus, cor contritum et humiliatum Deus non spernit .« Quod tunc digne fit, si, oratione completa, nos eodem tenore iustitie permanebimus. Unde et sequitur:

»Et abiit mulier in uiam suam et comedit, uultusque eius non sunt amplius in diuersa mutati.  Et factum est post circulum dierum concepit Anna et peperit filium, uocauitque nomen eius Samuel, eo quod a Domino postulasset eum,« et reliqua. Post circulum ergo dierum, id est, post anni reditum, peperit Anna filium, uocauitque nomen eius Samuel, qui interpretatur postulatio Dei, siue nomen eius Deus, quia auctor natiuitatis eius Deus erat, qui ab sterili exoratus, concessit habere filium, qui dignus haberetur in templo Dei cunctis diebus assistere ad seruitium eius. Mystice autem Elcana, pater uenerabilis Samuelis, qui erat »possessio Dei«  animi uirtute uir dicitur. Et non solum uir, uerum etiam uir unus appellatur. Non enim in diuersa uagabundus,  uel mobilis atque instabilis ferebatur, sed firmus atque inconcussus persistens uir unus erat. Et non solum ille uir unus dicitur, sed omnes competenter unus dicuntur, unam sapientiam omnes habentes, qui unum Christum Iesum confitentur, in uno Spiritu Dei replentur. Inde dicit Apostolus: »Omnes quidem currunt, sed unus accipit palmam .« Unusquisque insipientium non est unus, sed multi. Unde per Scripturam dicitur: »Insipiens sicut luna mutatur .« Luna, cum uidetur una esse per substantiam, per mutationem dierum semper a semetipsa alia est et diuersa; sic et peccatores, qui mutantur semper scientia et cupiunt diuersa, instabiles sunt in omnibus uiis suis. Unus autem dicitur Deus, non de numero; sed quia nunquam  a semetipso alter efficitur, ideo nunquam mutatur, ut est illud. »Tu autem idem ipse es, et anni tui non deficient .« »Fuit, inquit, uir unus de Ramatha Sophim, de monte Ephraim.«  Ramatha, siue Armatha, ut in aliquibus exemplaribus habetur, altitudo eorum interpretatur; Sophim, specula siue scopulus: Ephraim, fructificatio. Qui in monte Ephraim et in Ramatha Sophim commorasse dicitur, in alta scilicet contemplatione uirtutum, ut a nullis subiacentibus et circumlatrantibus uitiorum cogitationibus mentis eius sublimitas deiiceretur uel unitas scinderetur; et idcirco non de uallibus, neque de campis, non de collibus, sed de monte Ephraim esse dicitur, hoc est, de monte frugifero, in quo nobilitas omnium uirtutum  fructificare dignoscitur. Habuit uir ille duas uxores. Quarum prima, ut prediximus, nobilior, Anna, sterilis erat, ut fuit prima uxor Abrahe Sara nobilior , secunda quidem, hoc est, Phenenna, fecunda fuit, sicut Abrahe secunda uxor, id est, Agar Aegyptia, sed ignobilior. Et effectus est Abraham primum pater de ignobili, postea de nobili coniugio. Ita Elcana, qui possessio Dei est, primum de secunda uxore efficitur pater, quia concluserat Dominus uuluam Anne, ut primum uuluam Sare, post partum Phenenne aperuit uuluam Anne. Phenenna interpretatur conuersio; Anna gratia interpretatur. Qui uult effici possessio Dei, ducat has duas uxores, et iungat sibi primum eam que nobilior est, hoc est, gratiam. Hec enim prima per  fidem coniungitur homini, ut Apostolus ait: »Gratia enim Dei saluati estis per fidem .« Secundo coniungatur Phenenne, id est, conuersioni, quia post gratiam credulitatis, morum emendatio sequi debet. Prima filios nobis generat Phenenna, quia primos nobis fructus proferimus per conuersionem. Nisi enim conuertamur a malo, non poterimus effici patres de Anna. Phenenna filios habet, sed qui non assistunt altari semper, nec tamen inanes fiunt, nam de sacrificiis diuinis edunt. Unusquisque ergo qui conuertitur a peccato, ex conuersione generat opera iustitie, et postea excitata Anna, id est, anima fidelis, per zelum bonam precem fundit Domino, ut ipsa filios generet qui assistant  Deo, hoc est, filios gratie. Qui enim Deo uacat, et semper »legem Domini die ac nocte meditatur ,« hic est filius gratie. In Euangelio huius historie forma ostenditur, unde »Martha satagit circa frequens ministerium ,« explet opera iustitie, et per hec uelut filios conuersionis generat; et Maria sedens secus pedes Domini, audiens uerbum illius, optimam partem dicitur elegisse, et intelligitur uelut gratie sobolem procreare, que semper dicat: »Mihi autem adherere Deo bonum est .« Anna generat filium Samuel, de quo dicitur: »Moyses et Aaron in sacerdotibus eius, et Samuel inter eos qui inuocant nomen eius .« Qui dicitur ubi ipse Deus; ubi enim Spiritus gratie, ibi dicitur Deus. Unde  Paulus dicit: »Et cadens in faciem, adorabit Deum, dicens: uere Deus in uobis est .« Sic ergo nisi precedant opera conuersionis, non possumus dona diuini Spiritus generare.

»Mansit ergo mulier, et lactauit filium suum donec amoueret eum a lacte. Et adduxit eum secum, postquam ablactauerat, in uitulis tribus, et tribus modiis farine, et amphora uini.« In Hebreo non, »tribus modiis farine,« sed »modio farine,« legitur. Quem locum apud Latinos scriptorum uitio constat esse deprauatum. Si enim cum tribus uitulis tres modios farine obtulit, contra legis preceptum fecit. In lege itaque ita precipitur: »Mensis septimi prima dies uenerabilis et sancta erit uobis. Omne opus seruile non facietis, dies clangoris  est et tubarum. Offeretisque holocaustum in odorem suauissimum Domino uitulum de armento unum, arietem unum, agnos anniculos immaculatos septem et in sacrificiis eorum simile oleo consperse tres decimas per singulos uitulos, duas decimas per arietem, unam decimam per agnum . Hec uero decima decima pars ephi erat, unde datur intelligi quod Elcana non obtulerit tres modios farine cum tribus uitulis, sed nouem decimas, quibus secundum Hebraicam mensuram unus efficitur ephi. Quod autem Anna, nato puero, noluit illum ducere ad domum Dei antequam ablactaretur, significat Ecclesiam matrem quemlibet filiorum suorum non ante ad sacerdotium prouehere quam illum a lacte infantie et paruitate sensus  educatum effecerit capacem spiritalis doctrine: »Omnis enim, ait Apostolus, qui lactis est particeps, expers est sermonum iustitie .« Offert eum in uitulis tribus; et tribus modiis farine siue modio farine, et amphora uini, hoc est, in sacrificio pie confessionis, in exercitio bone operationis, et gratia sacre eruditionis, et fide sancte Trinitatis pleniter instructum, qui possit dicere cum propheta: »Reddemus Domino uitulos labiorum nostrorum ,« et iugiter in domo Dei permanens offerat digne sacramentum corporis et sanguinis Domini.



CAPUT II. Canticum Anne, quod cantauit post natiuitatem Samuelis.

 »Exsultauit cor meum in Domino, et exaltatum est cornu meum in Deo meo.« etc. Non inuenitur orare in hoc cantico, nisi per duo uerba tantum, ut dicit: »Letata sum in salutari tuo;« et aliud est: »Quia non est Deus preter te.« Apostolus autem dicit: »Orate sine intermissione .« Illi enim qui in diuino uersatur officio, omnia gesta eius dictaque pro oratione reputantur, quia iustus sine intermissione que iusta sunt agit. Et ob hoc sine intermissione iustus orabit. Et in psalmis dicit: »Eleuatio manuum mearum sacrificium uespertinum .« Eleuat manus ille qui eleuat  actus suos. Aliter: »Moyse eleuante manus, uincebat Isrel; dimittente uero uincebat Amalec .« Quia donec famulus Dei eleuat actus suos ad Dominum, uincit plebs Dei; cum autem dimiserit actus suos, uincit Amalec, inimicus Dei: »Exsultauit,« inquit Anna, »cor meum,« et necessarie addidit, »in Domino,« ut Paulus dixit: »Gaudete in Domino semper,« quia potest quis gaudere in carnalibus. Cum me homines laudant, non in Domino gaudeo, sed gaudeo in uanitate. Hinc compungar propter uerbum Dei, cum dicit: »Exsultauit cor meum in Domino.« Dicat ergo Ecclesia Christi, ciuitas regis magni, gratia plena, prole fecunda, dicat, quod tanto ante de se prophetatum per os huius pie matris agnoscit: »Exsultauit cor meum in Domino, et  exaltatum est cornu meum in Deo meo.« uere exsultauit cor, quia in Domino; et uere exaltatum cornu, quia non ex se, sed in Domino Deo suo exaltatum est. Et in alio loco dicit: »Exaltabuntur cornua iusti ,« quia de crucis Christi apicibus iustis conferuntur hec cornua. In his uentilabimus atque destruemus aduersarias potestates, anime nostre insidiantes. »Dilatatum est os meum super inimicos meos,« quia et in angustiis pressurarum sermo Dei non est alligatus, nec in preconibus alligatus. »Quia letata sum in salutari tuo.« Salutaris iste Dominus est iehsu Christus, quem Simeon, sicut in Euangelio legitur, senex amplectens paruum, agnoscens magnum: »Nunc dimittis, inquit, Domine, seruum tuum in pace, quoniam uiderunt  oculi mei salutare tuum .« Si letatus fuero in salutari Domini, tunc dilatatum est os meum. Per meditationem utique uerbi Dei ad eleuationem cordis ueniemus. Unde Apostolus dicit: »Os nostrum ad uos patet, o Corinthii, cor nostrum dilatatum est .« Ex latitudine enim cordis ori sapientia ministratur. »Non est sanctus, ut est Dominus.« Distinctione utitur. Non dixit, »nisi Dominus,« sed, »Nullus est sicut Dominus, sanctus et sanctificans, iustus et iustificans. »Neque enim est alius extra te, et non est fortis sicut Deus noster.« Non est, inquit, sanctus preter te, Domine, quia nemo fit, nisi abs te. »Et si sunt qui dicuntur dii multi « et domini multi, nullus  tamen naturaliter est id quod Deus est, quia ipse solus est qui dixit ad Moysen seruum suum: »Ego sum qui sum .« Nam umbra ad comparationem corporis non est, et fumus ad comparationem ignis non est.

»Nolite multiplicare loqui sublimia, gloriantes,« etc. Et Salomon dicit: »Altiora te ne quesieris .« Et alibi: »Dominus in celo, et tu super terram; ideo sint pauci sermones tui .«

»Recedant uetera de ore uestro.« Hoc est, inaniloquium non exeat de ore uestro. »Omnis sermo malus, dicit Apostolus, ex ore uestro non procedat .«

»Quia Deus scientiarum Dominus est, et ipsi preparantur cogitationes.« Ipse uos scit, et ubi  nemo scit. »Spiritus enim omnia scrutatur, etiam profunda Dei« . »Unde qui putat se aliquid esse cum nichil sit, seipsum seducit .« Hec dicuntur aduersariis ciuitatis Dei ad Babyloniam pertinentibus, de sua uirtute presumentibus, in se, non in Domino gloriantibus. Ex quibus sunt etiam carnales Isrelite terrene Ierusalem, ciues terrigene, »qui«, ut dicit Apostolus, »ignorantes Dei iustitiam,« id est, quam dat homini Deus, qui solus est iustus atque iustificans, »et suam uolentes constituere,« id est, uelut a se sibi paratam, non ab illo impertitam, »iustitie Dei non sunt subiecti ,« utique quia superbi de suo putantes, non de Dei posse placere. Sed qui est Deus scientiarum, ipse »uidet cogitationes hominum quoniam uane  sunt .« Unde uane sunt, nisi quia proprie hominum sunt, et ab illo non sunt a quo ipsi homines sunt?

»Arcus fortium superatus est et infirmi accincti sunt robore.« Infirmatus est arcus, id est, intentio eorum qui tam potentes sibi uidentur esse, ut sine Dei dono atque adiutorio, humana sufficientia, diuina possint implere mandata. »Et infirmi accincti sunt robore.« Qui tantum in Dei pietate confidunt, et ab illo solatia querunt, dicentes cum Propheta: »Miserere mei, Domine, quoniam infirmus sum .« Infirmus erat populus gentilis, quando alienus a testamento Dei fuerat. Nunc ergo precinctus est robore, cum indutus est scuto fidei, et galea salutis, et gladio Spiritus hostis antiqui tela  ignea proterit .

»Saturati prius pro pane se locauerunt, et famelici saturati sunt,« etc. Qui sunt intelligendi »saturati panibus,« nisi iidem ipsi quasi potentes, id est, Isrelite, quibus credita sunt eloquia Domini? Sed in eo populo ancille filii minorati sunt , cum se subtraxerunt ne crederent in Saluatorem et in ipsis panibus, id est, diuinis eloquiis que illi soli tunc ex omnibus gentibus acceperunt, terrena tantum sapiunt. Gentes autem, quibus lex illa non erat data, posteaquam per Nouum Testamentum ad eloquia illa uenerunt, multum esuriendo terram transierunt, quia in eis non terrena, sed celestia sapuerunt. Et hoc, uelut quereretur causa cur  factum sit: »donec sterilis, ait, peperit plurimos, et que multos habebat filios, infirmata est.«  In Hebreo et in Septuaginta translatione non »plurimi,« sed »septem« leguntur. Iudei hunc locum ita intelligunt quod, nato Samuele, mortuus sit filius primogenitus Phenenne, et singulis Anne filiis nascentibus singuli Phenenne mortui sint filii. Sed querendum est quomodo hoc stare possit, cum Phenenna septem, Anna autem non plus quam quinque filios habuerit. Quam questionem Hebrei soluentes, duos filios Samuelis cum filiis Anne annumerant. »Quia sterilis, inquit, peperit septem, et multa in filiis infirmata est.«  Hic totum quod prophetabatur eluxit agnoscentibus numerum septenarium. Propter quod et  Ioannes apostolus ad septem scribit Ecclesias , eo modo se ostendens ad unius plenitudinem scribere. Et in Prouerbiis Salomonis hoc antea prefigurans: »Sapientia edificauit sibi domum, et suffulsit columnas septem .« Sterilis enim erat in omnibus gentibus Dei ciuitas, antequam iste fetus, quem cernimus, oriretur. Cernimus etiam, que multa in filiis, nunc infirmatam Hierusalem terrenam, quoniam quicunque filii libere in ea erant, uirtutis eius erant: nunc uero quoniam ibi littera est, et Spiritus non est, amissa uirtute infirmata est.

»Dominus mortificat et uiuificat.« Mortificat illam que multa erat in filiis, et uiuificat hanc sterilem que peperit septem, quamuis commodius possit  intelligi eosdem uiuificare quos mortificauerit. Id enim uelut repetiuit addendo:

»Deducit ad inferos, et reducit.« Quibus enim dicit Apostolus: »Si mortui estis cum Christo, que sursum sunt, querite, ubi Christus est, in dextera Dei sedens ,« salubriter mortificantur utique a Domino, quibus adiungit: »Que sursum sunt, sapite, non que super terram ,« ut ipsi sint illi qui esurientes transierunt terram. »Mortui enim estis ,« inquit; quoniam salubriter mortificat Deus. Deinde sequitur: »Et uita uestra abscondita est cum Christo in Deo.« Ecce quomodo eosdem ipsos uiuificat Deus. Sed nunquid eosdem deduxit ad inferos et reduxit? Hoc utrumque sine controuersia fidelium, in illo potius uidemus  impletum, capite scilicet nostro, cum quo uitam nostram in Deo Apostolus dixit absconditam. Nam »qui proprio Filio non pepercit, sed pro nobis omnibus tradidit eum ,« isto modo itaque mortificauit, et quia resuscitauit a mortuis, eumdem rursus uiuificauit. Et quia in Propheta uox eius agnoscitur: »Non derelinques animam meam in inferno ,« eumdem deduxit ad inferos et reduxit. Hac eius paupertate ditati sumus.

»Dominus enim pauperes facit et ditat.« Nam quid hoc sit ut sciamus, quod sequitur audiamus:

»Humiliat et exaltat.« Utique superbos humiliat et humiles exaltat Quod enim alibi legitur: »Deus  superbis resistit, humilibus autem dat gratiam ;« hoc totus habet sermo, cuius nomen interpretatur gratia eius. Iam uero adiungitur: »Suscitat a terra pauperem,« de nullo melius quam de illo intelligo »qui propter nos pauper factus est, cum diues esset, ut eius paupertate  ditaremur .« Ipsum enim de terra suscitauit tam cito, ut caro eius non uideret corruptionem. Nec illud ab illo alienabo quod dictum est:

»Et de stercore erigit inopem.« Inops quippe idem qui pauper. Stercus uero, unde erectus est, rectissime intelliguntur persecutores Iudei, in quorum numero cum se dixisset Apostolus Ecclesiam persecutum: »Que mihi fuerunt, inquit, lucra, hec  propter Christum damna esse duxi: nec solum detrimenta, uerum etiam stercora existimaui esse, ut Christum lucrifacerem .« De terra ergo suscitatus est ille, supra omnes diuites pauper erectus est, et de illo stercore supra omnes opulentos ille inops, ut sedeat cum potentibus populi, quibus ait: »Sedebitis super duodecim sedes .« et sedem glorie hereditatem dans eis.

»Domini enim sunt cardines terre, et posuit super eos orbem.« Quia ipse »dominatur a mari usque ad mare, et a flumine usque ad terminos orbis terre .« »Domini, inquit, sunt cardines terre,« hoc est, quatuor plage mundi, in quibus dilatauit orbem Ecclesie sue, que a solis ortu usque ad occasum laudat nomen eius. »Pedes sanctorum  suorum seruabit,« hoc est, electorum suorum opera in uiam iustitie diriget. »Et impii in tenebris conticescent, quia mittentur in tenebras exteriores, ibi erit fletus et stridor dentium ;« ubi conticescent, id est, ab arrogantia superbie sue cessabunt. »Quia non in fortitudine sua roborabitur uir,« hoc est, non fortitudine propria, sed in uirtute diuina potens est uir, id est, populus credentium.

»Dominum formidabunt aduersarii eius, quia Dominus infirmum faciet aduersarium eius.« Potest ex ambiguo Greco intelligi, »et aduersarium suum.« Cum enim Dominus possidere nos ceperit, profecto aduersarius, qui noster fuerat ipsius fit, et uincetur a nobis, non uiribus nostris, quia non in uirtute  propria potens est uir. Dominus ergo infirmum faciet aduersarium suum. Dominus sanctus ut uincatur a sanctis, quos Dominus sanctus sanctorum efficit sanctos . Ac per hoc: »Non glorietur potens in sua potentia, et non glorietur prudens in sua prudentia, nec diues in diuitiis suis; sed in hoc glorietur, qui gloriatur, intelligere et scire Dominum, et facere iudicium et iustitiam in medio terre .« Non parua ex parte intelligit et scit Dominum, qui intelligit, et scit etiam hoc sibi a Domino dari, ut intelligat et sciat Dominum. Sed quia retributio iusta in die iudicii futura est a Domino super filios Ade, inde sequitur: »Dominus ascendit, inquit, celos et tonuit; ipse iudicabit extremum  terre, quia iustus est.« Prorsus ordinem tenuit confessionis fidelium hec prophetissa. Ascendit in celum Dominus Christus, et inde uenturus est ad iudicandum uiuos et mortuos. »Nam quis ascendit, sicut dicit Apostolus, nisi et qui descendit in inferiores partes terre: qui descendit, ipse est qui ascendit super omnes celos, ut adimpleret omnia . »Per nubes ergo suas tonuit, quas Spiritu sancto, cum ascendisset, impleuit. De quibus carnali Ierusalem, hoc est, ingrate uinee, comminatus est apud Isaiam prophetam, »ne pluant super eam imbrem .« Sic autem dictum est: »Dominus iudicabit fines terre,« ac si diceretur: Dominus iudicabit extrema hominis, quoniam non iudicabuntur que in melius uel in deterius medio  tempore commutantur, sed in quibus extremis inuentus fuerit qui iudicabitur. »Et dabit imperium regi suo,« hoc est, populo Christiano; dat eis uirtutem qua carnem, sicut reges, regant, et in illo qui propter eos fudit sanguinem suum mundum uincant. Sequitur: »Et sublimabit cornu Christi sui.« Quomodo exaltabit Christus cornu Christi sui? Omnes quippe unctos eius chrismate recte christos possumus dicere, quod tamen totum cum suo capite corpus unus est Christus. Hec Anna prophetauit, mater Samuel sancti uiri, multumque laudati, in quo quidem tunc figurata est mutatio ueteris sacerdotii, et nunc impleta, quando infirmata est que multa erat in filiis, ut nouum haberet in Christo sacerdotium sterilis que peperit septem. Interea Samuel  erat ministrans in templo Domini, accinctus ephod rar, hoc est, superhumerali lineo, quod distat ab illo ephod quo induebatur pontifex, quia istud tantummodo lineum fuit, et concessum minoribus gradibus ad utendum; illud autem quod uestiebat pontificem, ex quatuor coloribus, id est, hyacintho, bysso, cocco, purpura, et ex auro habebatur contextum.

»Et tunicam paruam faciebat ei mater sua, quam afferebat statutis diebus, ascendens cum uiro suo, ut immolaret hostiam solemnem Domino.« Tunica hec parua, quam Anna mater, hoc est, gratia formauit et puero tradidit, significat doctrinam facilem qua imbuendi sunt rudes animi credentium, qualibus Paulus dicit: »Lac uobis potum dedi, non  escam, nondum enim poteratis .« Perfectorum autem cibus est solidus. Nec non et superhumerale lineum significat castitatem et continentiam cum bonis operibus. Quia quisquis diuino ministerio fungi appetit, necesse est ut primum caste continenterque uiuat, ac sic in bonis operibus semetipsum exerceat. Porro filii Heli diuina sacra temerantes peccabant coram Domino. Unde scriptum est: »Filii Heli, filii Belial, nescientes Dominum, neque officium sacerdotum ad populum.« Et paulo post: »Erat, ergo, inquit, peccatum puerorum grande nimis coram Domino, quia detrahebant homines a sacrificio Domini.« Iosephus, historicus Iudeorum, de his duobus filiis ita refert;  »Heli sacerdoti erant filii duo, Ophni et Phinees, circa homines iniuriosi, et circa Diuinitatem impii, nullique iniquitati parcebant; et alia quidem munera ab oblaturis propter honorem sibimet sequestrabant, alia uero rapine modo tollebant. Mulieribus religionis causa uenientibus contumelias inferebant: aliis quidem uiolentias facientes, aliis uero persuadentes donis; nichilque eorum uita a tyrannide pessima differebat. Unde et Heli sacerdos pro eorum iniquitate damnatus est, quod eos peccantes minus seuera animaduersione plectebat. Et quidem cercuit, et quidem corripuit, sed lenitate et mansuetudine patris, non seueritate et auctoritate pontificis.« Qua sententia discant sacerdotes quomodo propter peccata filiorum, id est, propter scelera populi puniantur.  Quique etiam, quamuis sancti sint, culpa tamen subditorum eisdem, si non cerceant, reputatur. Extraneus quippe a Deo est, qui non tenet disciplinam, et filios non corrigit ut bene et iuste uiuant. Qui autem non corripit filios suos, ut emendent que praue gesserunt, impie est pius, quia indulget uitiis et consensum prebet iniquis in malum suum. Ophni quidem interpretatur insania conuersionis; et merito ita nuncupatur, quia differt conuerti in melius, et longe efficitur a uera conuersione ad Dominum que emendat hominem a uitiis et peccato. Phinees, oris obturatio, siue ori parcens, interpretatur. Duos Phinees sacerdotes legimus in Scriptura : illum iustum, filium Eleazar; et iniustum, filium Heli. Sunt autem in sacerdotibus hodie,  qui utriusque typum tenent. Sacerdotes igitur qui custodiunt os suum et compescunt a malo et prauo eloquio, secundum Apostolum, quod omnis sermo malus ex ore eorum non procedat , hi Phinee filio Eleazari comparantur. Illi autem qui obturatum os habent, siue imperitia, siue uitio, siue conscientia peccatorum, ut proximis suis uerbum salutis rite non impendant, ipsi Phinee, filio Heli, comparantur. Quod autem sequitur in uerbis Heli:

»Si peccauerit uir in uirum, placari poterit Deus. Si in Domino peccauerit uir, quis orabit pro eo?« Non igitur eo modo in uirum quo in Deum peccatur, quia in uirum peccare, peccatum qualecunque est, contra proximum factum, leuisque est eius remissio.  In Deum uero peccare, id est, ab eius cultu recedere, impietatis peccatum est, difficiliorque eius remissio. Et quoniam cum in uirum quis peccat, placato sibi uiro facit Deum sibi placabilem; in Deum autem cum quis peccat, quis orabit pro eo? Ac si dicatur: Per quem sibi Deum, in quem peccauit, propitium facere poterit? Tamen non ita intelligendum est, quod nulla uenia speranda sit his qui in diuino officio aliquid deliquerint, etiamsi digne penitentiam gerant, sed quod difficilior sit uenia, et maior agenda penitentia his, qui in rebus Deo sacratis offenderint, quam si quis proximum suum in uerbo, uel in facto aliquid leserit. Quia quanto maior gloria, tanto grauior fit offensa.

 »uenit autem uir Dei ad Heli et ait ad eum. Hec dicit Dominus: Nunquid non aperte reuelatus sum domui patris tui, cum essent in Aegypto in domo Pharaonis, et elegi eum ex omnibus tribubus Isrel mihi in sacerdotem, ut ascenderet ad altare meum, et adoleret mihi incensum, et portaret Ephod coram me, et dedi domui patris tui omnia de sacrificiis filiorum Isrel? Quare calce abiicitis uictimam meam, et munera mea que precepi ut offerrentur in templo, et magis honorasti filios tuos quam me, ut comederetis primitias omnis sacrificii Isrel populi mei? Propterea ait Dominus Deus Isrel: Loquens locutus sum, ut domus tua et domus patris tui ministraret in conspectu meo usque in sempiternum. Nunc autem dicit  Dominus: Absit hoc a me. Sed quicunque glorificauerit me, glorificabo eum. Qui autem contemnunt me, erunt ignobiles. Ecce dies ueniunt, et precidam brachium tuum, et brachium domus patris, ut non sit senex in domo tua. Et uidebis emulum tuum in templo in uniuersis prosperis Isrel, et non erit senex in domo tua omnibus diebus. uerumtamen non auferam penitus uirum ex te ab altari meo: sed ut deficiant oculi tui, et tabescat anima tua: et pars magna domus tue morietur, cum ad uirilem etatem uenerit. Hoc autem erit tibi signum quod uenturum est duobus filiis tuis, Ophni et Phinees: in die uno morientur ambo,« etc. »Ecce,« inquit, »dies ueniunt, et precidam brachium tuum, et brachium domus  patris tui.« Per brachium dignitatem et robur summi exprimit sacerdotii. »Ut non sit,« inquit, »senex in domo tua.« Per senem sacerdotem magnum ostendit. »Et uidebis emulum tuum in templo in uniuersis prosperis Isrel.« Aemulus domus Heli Sadoc sacerdos exstitit, qui, abiecto Abiathar, a Salomone sacerdotium suscepit, sicut in Malachim legitur : »Proiecitque Salomon Abiathar, ne esset sacerdos Domini, ut impleretur uerbum Domini quod locutus est super domum Heli.« »uerumtamen non auferam penitus uirum ex te ab altari meo, ut deficiant oculi tui, et tabescat anima tua.« Ideo Dominus se non penitus ablaturum ex domo Heli uirum ab altari suo dicit, ut semper de domo Heli esset in domo  Domini uir qui in dignitatem sacerdotii alium substitutum uideret, et se eadem dignitate priuatum uidens, oculi eius deficerent et anima tabesceret.

 Mystice autem hec prophetia de mutatione sacerdotii non est in Samuele completa, sed in Domino Iesu Christo exstitit adumbrata. Nam post Samuelem prophetam postea sacerdotes fuerunt de genere Aaron, sicut Sadoc et Abiathar, regnante Dauid; et alii deinceps, antequam tempus ueniret quo ista que de sacerdotio mutando tanto ante predicta sunt, per Christum effici oportebat. Nam cum diceret: »Loquens locutus sum, ut domus tua, et domus patris tui ministraret in conspectu  meo usque in sempiternum. Nunc autem dicit Dominus: Absit hoc a me. Sed quicunque glorificauerit me, glorificabo eum; qui autem contemnunt me, erunt ignobiles. Ecce dies ueniunt, dicit Dominus.« Ecce isti sunt dies qui pronuntiati sunt. Iam enim nullus sacerdos est secundum ordinem Aaron. Quod enim nominat domum patris eius, non eum de proximo patre dicere, sed de illo Aaron qui primus sacerdos est institutus, de cuius progenie ceteri sequerentur, superiora demonstrant, ubi ait: »Reuelatus sum ad domum patris tui, cum essent in terra Aegypti serui in domo Pharaonis: et elegi domum patris tui ex omnibus sceptris Isrel mihi sacerdotio fungi.« Quis patrum fuit huius in illa Aegypti seruitute, unde cum liberati essent electus  est ad sacerdotium, nisi Aaron? De huius ergo stirpe isto loco dixit futurum fuisse ut non essent ulterius sacerdotes, quod iam uidemus impletum. Nullus sacerdos est secundum ordinem Aaron. Et quicunque ex eius genere est homo, cum uidet sacrificium Christianorum toto orbe pollere, sibi autem honorem illum magnum esse subtractum, deficiunt oculi eius. et defluit anima eius pre nimietate meroris. Proprie autem ad huius domum Heli, cui hec dicebantur, quod sequitur pertinet: »Et omnis qui supererit domui tue decidet in gladio uirorum. Et hoc tibi signum, quod uenturum est duobus filiis tuis, Ophni et Phinees die uno morientur ambo.« Hoc ergo signum factum est mutandi sacerdotii de domo huius: quo signo significatum est mutandum sacerdotium  domus Aaron. Mors quippe filiorum significauit mortem, non hominum, sed ipsius sacerdotii de filiis Aaron. Quod autem sequitur ad illum iam pertinet sacerdotem cuius figuram gessit huic succedendo Samuel. Proinde que sequuntur, de Christo Iesu, Noui Testamenti uero sacerdote, dicuntur:

»Et suscitabo mihi sacerdotem fidelem qui omnia que in corde meo et que in anima mea faciat, et edificabo ei domum fidelem.« Ipsa eterna et superna est Ierusalem. »Et transibit, inquit, coram »Christo meo omnibus diebus.« »Transibit,« dixit, conuersabitur, sicut superius dixerat de domo Aaron: »Dixi, domus tua et domus patris tui transibunt  coram me in eternum.« Quod autem ait, »cum Christo meo transibit,« de ipsa domo utique intelligendum est, non de illo sacerdote qui est Christus ipse Mediator atque Saluator. Domus eius coram illo transibit. Potest et »transibit« intelligi de morte ad uitam, omnibus diebus quibus peragitur usque in finem seculi huius ista mortalitas. Quod ait Deus: »Qui omnia, que in corde meo et que in anima mea faciat, »non arbitremur habere animam Deum, cum sit conditor anime, sed ita hoc de Deo tropice, non proprie, dicitur, sicut manus et pes et alia corporis membra. De Samuele quidem recte potest accipi, quod in omnibus eius uoluntati, sicut homo, Deo paruerit. De Domino autem Saluatore, quod, sicut Filius unigenitus, paternorum sit in omnibus  conscius arcanorum, iuxta quod de se ipse manifeste testatur dicens: »Et a me ipso facio nichil, sed sicut docuit me Pater, hec loquor, et qui me misit mecum est, non reliquit me solum, quia ego que placita sunt ei facio semper .« Cui domum fidelem edificat Pater. »Que domus sumus nos, si fiduciam et gloriam spei usque in finem firmam retineamus .« Alioquin, quomodo de Samuele potest accipi quod edificata sit ei domus fidelis, que coram Christo Domini, id est, ipso Samuele, cunctis diebus incederet, cum legamus in sequentibus quod filii illius auersi de uiis eius post auaritiam declinauerint, et peruerterint iudicium? nisi forte domum eius hoc loco plebem Isreliticam intelligamus, quia cunctis diebus sacerdotii eius  Domino seruierit, de quo scriptum est: »Et requieuit omnis domus Isrel post Dominum ;« et paulo post: »Abstulerunt ergo filii Isrel Baalim, et Astaroth, et seruierunt Domino soli .« Quod uero subditur:

»Futurum est autem ut quidquid remanserit in domo tua, ueniat, ut oretur pro eo, et offerat nummum argenteum et tortam panis.« Non proprie de domo dicitur huius Heli, sed illius Aaron, de quo genere etiam hucusque non desunt qui ueniant et conuertantur. De quibus alius propheta dixit: »Reliquie salue fient .« Unde Apostolus: »Sic ergo, inquit, et in hoc tempore reliquie secundum electionem gratie salue facte sunt .« De talibus enim reliquiis bene intelligitur  quod dictum est: »Qui remanserit in domo tua, ueniet ut oretur pro eo.« Profecto qui credit in Christo, sicut temporibus apostolorum ex ipsa gente plurimi uenerunt et crediderunt. Neque nunc desunt qui, licet rarissimi, tamen credant, ut impleatur in his quod hic homo Dei locutus est. Quod uero continuo secutus adiungit: »Offeret nummum argenteum, et tortam panis ,« quid per nummum argenteum, nisi oris confessio designatur, que fit credentibus ad salutem? Argentum enim pro eloquio poni solet, Psalmista testante, ubi canitur: »Eloquia Domini, eloquia casta, argentum igne examinatum .« Offerat et panem sacrificii altaris, abiectis carnalibus legalium uictimarum, dicatque:

 »Dimitte me, obsecro, ad unam partem sacerdotalem,« id est, ad ipsam plebem Christo sacerdote preclaram. Cui Petrus ait: »uos autem genus electum, regale sacerdotium .« Quia autem addit: »Ut comedam buccellam panis,« etiam ipsum sacrificii genus eleganter expressit. De quo dicit Sacerdos ipse: »Panis quem ego dabo, caro mea est pro mundi uita .« Quia enim dixerat superius dedisse se cibos domui Aaron de uictimis ueteris Testamenti, que fuerant sacrificia Iudeorum, ideo hic dixit postulandam ad comedendum buccellam panis, quod est in Nouo Testamento sacrificium Christianorum ut pabulum fidelium animarum. Sequitur:



CAPUT III. De ministerio Samuelis in templo, et de excessu filiorum Heli sacerdotis. Quod increpatur Heli per uirum Dei pro scelere filiorum suorum, quos non rite pater corripuit.

. »Puer autem Samuel ministrabat Domino coram Heli, et sermo Domini erat pretiosus,« »hoc est, rarus, quod in sequentibus manifestatur, cum dicit: In diebus illis non erat uisio manifesta.« Propter peccata enim populi et eorum qui prefuerunt populo, Dominus iam non manifeste per uisiones aut per angelicas responsiones plebi Isrel apparuit, sicut patribus eorum fecit. Et ideo dicit scriptor historie sermonem Domini in illo tempore esse pretiosum.

 »Factum est ergo in die quadam, Heli iacebat in loco suo, et oculi eius caligauerant, nec poterat uidere lucernam Dei, antequam exstingueretur,« etc. Pre nimia enim senectute Heli oculi caligauerant, nec poterat uidere lucernam Domini, cum arderet in tabernaculo, antequam lux diurna fieret, quando eadem exstinguenda erat lucerna. Sic enim a Domino per Moysen iussum est ut eadem lucerna luceret usque mane, sicut est illud in libro Exodi: »Precipe,« ait Dominus, »filiis Isrel ut afferant tibi oleum de arboribus oliuarum purissimum, piloque contusum, ut ardeat lucerna semper in tabernaculo Domini, et collocabunt eam Aaron et filii eius, ut usque mane luceat coram Domino . Siue hoc significat quod in cecitate sua ipse Heli  permaneret donec funditus cum prole sua exstingueretur, hoc est, uita careret corporali. Mystice autem cecitas Heli significat cecitatem cordis Iudeorum, qui presentem Saluatorem agnoscere non poterant, nec miraculorum fulgorem, que ab eo fiebant, intelligere, nec doctrinam eius corde intento capere, donec ipsum sacerdotium simul cum templo et populo funditus euerteretur. Interea Samuel dormiebat in templo Domini, ubi erat arca Domini, et a Domino ter uocatus, nouissime, qualiter Heli propter filiorum peccata simul cum ipsis interiturus esset, uoce Domini instructus est. Potest hac tertia uocatione prefigurari quod ipse puer futurus erat propheta, dux et sacerdos. Quod autem scriptum est: »Porro Samuel nec dum sciebat Dominum,«  nescire Dominum dicitur, quia per prophetie mysterium necdum ei reuelatus fuerat sermo Domini. Et quod sequitur:

»Dixit Dominus ad Samuelem: Ecce ego facio uerbum in Isrel, quod quicunque audierit, tinnient ambe aures eius,« et cetera. Hoc in loco comminatio Dei est super Heli, et super domum eius, eo quod in peccato filiorum Heli arca Dei caperetur, et Isrel rueret, et eius filii interirent, et domus Heli sacerdotio domus Domini priuaretur, et ob id factum audientium aures tinnirent stupore uehementi.

»Creuit autem Samuel et Dominus erat cum eo, et non cecidit ex omnibus uerbis eius in terram.«  Quod dictum est de Samuele, postquam uerba diuini oraculi, que noctu acceperat, mane Heli retulit, »et non cecidit ex omnibus uerbis eius in terram,« significat quia nichil ex his que locutus est irritum fuit, sed omnia sunt rebus completa que dixit. Cadunt namque in terram uerba superuacua, que pro nichilo habenda et uniuersorum sunt calcanda despectu, sicut et beatus Iob dixit: »Et lux uultus mei non cadebat in terram .« Quia nimirum in tanta grauitate uultum tenere consueuerat, ut nunquam contemptibili letitia resolueretur, sed quotiescunque hilariorem se presentibus exhiberet, certa semper hoc causa utilitatis eorum faceret.

»Et cognouit uniuersus Isrel a Dan usque Bersabee, quod fidelis Samuel propheta esset Domini,«  etc.  Per terminos terre Iudee descriptos uniuersitatem plebis pariter comprehendit. Dan uiculus est in quarto a Paneade milliario euntibus Tyrum, qui usque hodie sic uocatur, Terminus Iudee prouincie contra septentrionem. De quo et Iordanis flumen erumpens, a loco sortitus est nomen: or quippe fluuium siue riuum Hebrei uocant. Dan interpretatur iudicium, siue iudicans. Bersabee in tribu Iuda siue Simeonis est usque hodie uicus grandis in uicesimo a Cebron milliario uergens ad austrum, in quo et Romanorum militum presidium positum est. A quo loco termini Iudee terre incipientes, tendebantur usque ad Dan, que iuxta Paneadem cernitur. Interpretatur uero Bersabee puteus satietatis, uel puteus uiri, siue iuramenti, eo  quod ibi Abraham et Isaac fedus cum Abimelech sociauere iurantes . Nec mouere debet quempiam, si interdum ciuitates Iude easdem in tribu Simeonis siue Beniamin reperiat. Tribus enim Iuda uiris bellicosissimis pollens, et crebro aduersarios superans, in omnibus tribubus tenuit principatum. Et idcirco etiam aliarum tribuum sortes in eius interdum funiculo nuncupantur. Alioquin in medio tribus Iude habitasse Simeonem Scriptura manifestissime docet.



CAPUT Iu. De mutatione sacerdotii ueteris legis. Prelium Philisthiim contra Isrel, in quo arca Dei capta est, et duo filii Heli occisi, et populus Isreliticus fugatus,  et Heli defunctus.

Igitur posteaquam hec in figura mutationis ueteris Testamenti a propheta illo prenuntiata sunt ad Heli offendentem Dominum Isrel, instruxerunt aciem Philisthei, hoc est, Palestini, contra eos in Aphec, qui locus est iuxta uicum Endor Ezechielis ciuitatis, ubi dimicauit Saul in sorte Aser, in qua habitatores pristini permanserunt. Interpretatur autem Aphec furor nouus, siue apprehendens. Quod bene conuenit rebus gestis. Qui enim iram Domini meruerunt, ab hostibus apprehensi sunt. Tollunt autem Isrelite arcam ad tuitionem suam. Capta est ab hostibus arca, ipsique non solum uicti sunt et in fugam uersi, imo etiam magna strages facta est occisorum.  Nonnichil tamen futurorum significat res hec gesta prophetie. Arca enim illa ab alienigenis capta, indicabat testamentum Dei transiturum ad gentes. Quando enim nuntiatum est Heli sacerdoti captam fuisse arcam Dei, cecidit de sella retrorsum, et mortuus est. Et merito. Quia quisquis retrorsum conuertitur a fide et ueritate, necesse est ut cadat et continuo moriatur. Mystice autem, transeunte arca Domini ad gentes, periit atque interiit sacerdotium Iudeorum. Duo quoque filii Heli corruerunt, quorum unius uxor uiduata, et mox in partu mortua est propter eamdem perturbationem. De quo Iosephus ita refert: »Cum uir Heli etiam arcam audisset ab hostibus captam, dolore turbatus, eo quod ei preter spem tantum onus accesserat, ruens de sede  defunctus est, dum uIII et XC uixisset annos, quorum XL tenuerat principatum. Ea siquidem die defuncta est et coniux Phinees eius filii, dum per occasum mariti nequaquam uiuere tolerasset, cui pregnanti quidem nuntiatus est luctus uiri, peperit autem filium septem mensium, quem ob hoc appellauerunt Ichabod, quod nomen designat inglorium, eo quod illo tempore exercitui huiusmodi deformitas accessisset.«

Habuit autem principatum primus Heli ex domo Thamar, qui fuit unus filiorum Aaron. Nam primitus de domo Eleazari sacerdotes erant: ex quo honorem filius a patre percipiebat, et Eleazar Phinees suo filio tradidit. Post quem Abiezer eius filius hunc honorem accepit, quem Ozi suo filio dereliquit. Cui  rursum Ozi filius successit suus. Et post hunc Heli tenuit sacerdotium, de quo nunc sermo nobis est habitus. Cuius genus usque ad tempora Salomonis hoc habuerat. Tunc enim sacerdotium ex domo Eleazari denuo receperunt.  Unde euidenti signo prefiguratum est, post exstinctum sacerdotium Iudeorum carnalem interiisse Synagogam, illi carnaliter adherentem. Prostratoque Heli de sella, pontifices Iudeorum sedem habuere uacuam, et gloriam sacerdotii regnique exstinctam.



CAPUT u. De eo quod Philisthiim imposuerunt arcam Dei contra simulacrum Dagon, propter quod percussit Dominus omnes Philistheos in posterioribus ob insultationem.

  »Philisthiim autem tulerunt arcam Dei, et asportauerunt eam a lapide adiutorii in Azotum,« et reliqua.  Lapis adiutorii dicitur locus ille in quo posuit Samuel lapidem unum inter Masphat et inter Sem, sicut in sequentibus demonstratur. Azotus, que et Astro dicitur, est usque hodie nobile municipium Palestine prouincie, et una de quinque ciuitatibus Allophylorum, decreta quidem tribui Iude, non retenta tamen ab ea, quia nequaquam ueteres potuit accolas expellere. Interpretatur autem ignis patris mei, uel incendium. Et bene incendium patris locus ille dicitur, ubi idolum Dagon consistebat: quia aduentus arce Dei in Azotum, incendium erat diaboli, patris omnium iniquorum.  Dagon interpretatur piscis tristitie, significans hostem antiquum, qui in mare istius mundi positus, deuorat piscatores. Quem liber Iob Leuiathan et Behemoth  nuncupat.  Sed quid est quod dum posuissent arcam Domini Philisthiim in templum Dagonis dei sui, introierunt templum, et inuenerunt Dagonem prostratum, atque confractum caput eius, dueque manus abscise sunt? Statim ut testamentum Domini peruenit in gentibus, confestim idola, que deceptum possidebant orbem, destructa sunt, omnisque error simulacrorum corruit, presentiam Domini ferre non sustinens. Nam in manibus Dagon prescisis opus idololatrie amputatur, et in capite eius superbia diaboli abscisa significatur, a quo initium peccati fuit. Quod uero in  limine, ut certum scilicet prefinitumque sui idololatria finem agnosceret. Limes enim finem itineris significat. Etiam et illud ad magnam pertinet significationem, in ipsa ruina Dagon dei sui atque fractura, quod dorsum illius solum inueniretur, fractis eius omnibus membris. Dorsum quippe fugam significat. Quicunque enim fugiunt, persequentibus dant dorsum. Unde et scriptum est de hostibus: »Quoniam pones eos dorsum .« Ubi sunt enim idola? Perierunt, et si aliqua remanentia ab aliquibus absconduntur, fugiunt. Quod autem percussi sunt in posterioribus hi qui arcam Dei captiuauerunt, hec pena signum uidetur, quia si qui susceperint testamentum Dei, et posteriora dilexerint, et ipsis iustissime cruciabuntur, qui, sicut Apostolus ,  estimare debent eadem sicuti stercora. Qui enim sic assumunt diuinum Testamentum ut posteriora respicientes, ueteri se uanitate non exuant, similes sunt hostibus illis qui arcam testamenti captiuam iuxta idola sua posuerunt. Et illa quidem uetera etiam nolentibus cadunt: quia »omnis caro fenum, et claritas hominis ut flos feni. Aruit fenum, flos eius decidit ,« arca Domini manet in eternum, secretum scilicet testamentum regni celorum, ubi est uerbum Dei.



CAPUT uI. quod Philistei facientes plaustrum nouum uaccis fetis trahentibus remiserunt arcam Bethsames; et de eius rei mystica significatione.

  »Fuit ergo arca Domini in regione Philisthinorum septem mensibus,« etc. Septem menses, quibus arca Dei inter gentes fuit, figuraliter exprimunt uniuersitatem temporum, que septenario numero dierum discurrit, et significat Testamentum Domini usque ad consummationem seculi in gentibus permansurum.

»Et conuocauerunt Philisthiim sacerdotes et diuinos, dicentes: Quid faciemus de arca Dei? Indicate nobis quomodo remittemus eam in locum suum? Qui dixerunt: Si remittitis arcam Dei Isrel, nolite dimittere eam uacuam, sed quod debetis reddite ei pro peccato, et tunc curabimini, et scietis quare non recedat manus eius a uobis. Qui dixerunt: Quid est quod pro delicto reddere debeamus  ei? Responderuntque eis: Iuxta numerum prouinciarum Philisthiim quinque anos aureos facietis, et quinque mures aureos, quia plaga una fuit omnibus uobis et satrapis uestris. Facietisque similitudines anorum uestrorum, et similitudines murium qui demoliti sunt terram, et dabitis Deo Isrel gloriam si forte eleuet manum suam a uobis, et a diis uestris, et a terra uestra,« etc. Quinque ani aurei et quinque mures similiter aurei, quos fecerunt Philisthei post plagam quam perpessi sunt, et attulerunt ad arcam Domini, significant quod quidam carnales quinque corporis sensibus dediti, et illecebras uoluptatum sequentes, cum correpti fuerint a Domino, scelera sua cognoscentes, ipsas plagas iuste se perpeti a Domino confitentur,  et licet coacti, studium uite sue meliorandi impendunt. Quod bene significant quinque ciuitates Philisthinorum, id est, Azotus, Gaza, Ascalon, Geth, Accaron, illos uidelicet exprimentes qui exterioris hominis actus sequuntur.  Gaza ciuitas est Eueorum, in qua habitauere Cappadoces, pristinis cultoribus interfectis. Apud ueteres erat terminus Chananeorum iuxta Aegyptum, ceciditque in sortem tribus Iude, sed eam tenere non potuit, quia Enachim, id est, gigantes Allophylorum, fortissime restiterunt. Et est usque hodie insignis ciuitas Palestine. Queritur autem quomodo in quodam propheta  dicatur Gaza futura in tumulum sempiternum? Quod soluitur ita, antique ciuitatis locum uix fundamentorum prebere uestigia; hec  autem, que nunc cernitur, in alio loco pro illa edificata. Ascalon autem urbs est nobilis Palestine, Que et ipsa antiquitus una fuit de quinque satrapiis Allophylorum, separata quidem et per sortem tribui Iude decreta, nec tamen retenta ab ea, quia habitatores eius superare non potuit. Geth, ad quem locum transtulerunt arcam testamenti de Azoto, nunc uicus grandis, uocatur Gechtham inter Antipatridem et Iamniam. Sed et alia uilla appellatur Gechim. Accaron in tribu est Dan, siue  in tribu Iude ad leuam Chananeorum, urbs una de quinque olim satrapiis Palestine, et decreta est quidem tribui Iude, nec tamen tenta ab ea, quia habitatores pristinos nequiuit expellere. Sed et usque hodie grandis uicus ciuium Iudeorum Accaron dicitur  inter Azotum et Iamniam ad orientem respiciens. Quidam putant Accaron turrem Stratonis, postea Cesaream nuncupatam. Azotus  interpretatur ignis patris mei uel incendium Gaza interpretatur fortitudo. Ascalon, ignis infamis, aut ignis ignobilis. Geth, torcular. Accaron quoque interpretatur eruditio tristitie uel sterilitatis. Omnis enim concupiscentia infamis atque ignobilis per diabolum inflammata, atque per contrarias fortitudines instigata, et quasi per torcular nequitie expressa, uinum profundit amaritudinis in doctrina praua et in operatione peruersa. Unde necesse est ut tendat ad mortem, ubi est tristitia uera et sterilitas perpetua.

 »Interea Palestini facientes plaustrum nouum, in quo posuerunt arcam, et iuxta eam capsellam habentem anos et mures aureos, quos exsoluebant pro delicto, collocauerunt, adiungentes duas uaccas fetas, quibus non erat impositum iugum, et uitulos earum concluserunt domi,« ut probarent unde eis plaga uenisset, etc.  uacce autem ille Allophylorum arcam gestantes figuram sanctorum renuntiantium seculo designauerunt, qui nullum delicti iugum traxerunt. Nam sicut ille pignorum affectibus a recto itinere minime digresse sunt, ita sancti mundo renuntiantes parentali obtentu non debent a bono prepediri proposito, sicut Moyses ait: »Qui dicunt patri suo et matri: Nescio uos, et fratribus suis: Ignoro uos, et nescierunt filios  suos, hi custodierunt testamentum Dei, et precepta eius seruauerunt: Iudicia tua, Iacob, et legem tuam, Isrel .« Ille enim scire Deum familiarius appetit, qui pre amore pietatis nescire desiderat quodcunque carnaliter sciunt.

»Ibant autem, inquit, in directum uacce per uiam que ducit Bethsames,« etc.  Bethsamis ciuitas est sacerdotalis in tribu Beniamin, que usque hodie demonstratur de Eleutheropoli pergentibus Nicopolim, in decimo milliario contra orientalem plagam. Bethsamis altera in tribu Nephthalim, in qua et ipsi cultores pristini permansere.

»Et itinere uno gradiebantur pergentes et mugientes, et non declinabant neque ad dexteram neque  ad sinistram,« etc. Bene dicit quod itinere uno gradiebantur Bethsamis, hoc est, uiam regiam incedentes in domum solis, in locum uidelicet iustitie et ueritatis. Bethsamis enim interpretatur domus solis, et significat celestem Ierusalem, ubi Sol iustitie semper lucet. »Ibant autem in directum uacce, et non declinabant neque ad dexteram neque ad sinistram,« etc. Id est, non extollebantur prosperis, neque frangebantur aduersis. Unde dicit Apostolus: »Per arma iustitie a dextris et a sinistris, per gloriam et ignobilitatem, per infamiam et bonam famam, ut seductores et ueraces,« etc.   Si igitur ad eterni Solis habitationem tendimus, dignum profecto est ut de Dei itinere pro carnalibus affectibus non declinemus. Tota enim  uirtute pensandum est quod uacce Dei plaustro supposite pergunt et gemunt, dant ab intimis mugitus, et tamen de itinere non reflectunt gressus. Amorem quidem per compassionem sentiunt, sed colla posterius non deflectunt. Sic nimirum predicatores Dei, sic fideles quique esse intra sanctam Ecclesiam debent, ut et compatiantur proximis per caritatem, et tamen de uia Dei non exorbitent per compassionem. Arcam quippe superpositam Bethsamis pergere, est cum superna scientia ad interne lucis habitaculum propinquare. Sed tunc uere Bethsamis tendimus, cum uia rectitudinis gradientes ad uicina erroris latera pro affectu pignorum non declinamus. Sic namque nunc necesse est ut incedere debeant, qui  sacre legis iugo suppositi iam per internam scientiam Domini arcam portant, quatenus per hoc propinquorum necessitatibus condolentes, a cepto rectitudinis itinere non declinent. Quorum nimirum gratia mentem nostram tenere debet, sed reflectere non debet, ne hec eadem mens aut si affectu non tangitur, dura sit: aut plus tacta, si inflectitur, remissa. Post reuersionem arce de terra Philisthiim sequitur Scriptura dicens:

»Hi sunt autem ani aurei, quos reddiderunt Philisthiim pro delicto Domino. Azotus unum, Gaza unum, Ascalon unum, Geth unum, Accaron unum, etc.«  Quinque anos et quinque mures he quinque ciuitates dederunt. Relique autem ciuitates prouinciarum et uille que erant absque  muro, mures tantum dederunt. Idcirco dicitur: »ab urbe murata usque ad uillam que erat absque muro.«

Quod autem sequitur: »Et usque ad Abel magnum, super quem posuerunt arcam Dei.« Abel magnum ciuitas est in termino Isrel. Abel magnum idcirco uocatur, cum antea Bethsamis uocitata sit, siue propter luctum super uiris Bethsamitibus ibi factum, siue propter distinctionem ciuitates Abel Bethmatha, de qua exclamauit mulier sapiens ad Ioad, dicens: »Qui interrogant interrogent in Abela .« Sic itaque intelligendum est quod ab urbe murata usque ad uillam que erat absque muro, et usque ad Abel magnum, dederint mures. Super quem, id est, super luctum, posuerunt arcam Domini  que erat usque in illam diem in agro Iosue Bethsamitis. Fuit igitur in agro illius donec in Cariathiarim ducta est. Quod dictum est de eis qui uidere arcam Domini, reuersam de terra Philisthinorum, ausi sunt, cum non essent de stirpe Leuitica: »Et percussit de populo septuaginta uiros, et quinquaginta millia plebis.« Populus et plebs pro una eademque re indifferenter accipitur: nam ex uno Greco, quod est solet utrumque transferri. Sed mihi uidetur esse distantia quod in priore commate uersiculi additum est, »uiros septuaginta.« uiros enim maiores natu significat, ut sit sensus, quia de optimatibus populi septuaginta sunt percussi; de ipsa autem turba uulgari homines quinquaginta  millia. Quod ne pateretur, in Exodo , populus a longe stabat et orabat, solus Moyses ascendit ad Dominum.

»Et dixerunt uiri Bethsamite: Quis poterit stare in conspectu Domini Dei sancti huius, et ad quem ascendet a nobis? Miseruntque nuntios ad habitatores Cariathiarim, dicentes: Reduxerunt Philisthiim arcam Domini. Descendite et ducite eam ad uos.  uenerunt ergo uiri Cariathiarim, et duxerunt arcam Domini, et intulerunt eam in domum Abinadab in Gabaa: Eleazarum autem filium eius sanctificauerunt, ut custodiret arcam Domini,« etc. Quod autem postquam percussi sunt uiri Bethsamite, eo quod indigne uiderent arcam Domini, miserunt eam ad Cariathiarim; quid  significare melius potest quam translationem Testamenti Domini a populo Iudaico ad gentes? Quia cum illi a patrum orbita deuiantes, carnali obseruantia, et Pharisaicis superstitionibus legem fedarent, Saluatoris dicta spernebant, et per ministros Noui Testamenti uerbum salutis illis predicari penitus recusabant. Unde dicunt ad eos apostoli post resurrectionem Domini: »uobis, inquiunt, oportebat primum predicare uerbum Dei: sed quia noluistis, et indignos uos iudicastis eterne uite, ecce conuertimur ad gentes .«  Cariathiarim, que et Cariadbal dicitur, ciuitas est saltuum, una de urbibus Gabaonitarum, pertinens ad tribum Iude, euntibus ad Heliopolim in milliario nono. De hac fuit Urias propheta, quem interfecit Ioachim in  Ierusalem, sicut Ieremias scribit.  Sed in Paralipomenon libro filius Sobal appellatur Cariathiarim . Et interpretatur ipsa Cariathiarim ciuitas uel uilla siluarum. De qua ciuitate mystice in psalmo scriptum est: »Inueniam locum Domino, tabernaculum Deo Iacob. Ecce audiuimus eam in Ephrata, inuenimus eam in campis silue .« Locus enim Domini est tabernaculum pectoris Christiani populi, et atria Ecclesie catholice, que ille tanquam celum semper inhabitat. Ciuitas enim siluarum, id est, conuentus gentium, efficitur locus aptus ad suscipiendam arcam Domini in domum uidelicet Abinadab, qui interpretatur Pater meus spontaneus, qui cum Psalmista dicere possit: »uoluntarie sacrificabo tibi, et confitebor nomini  tuo, Domine, quoniam bonum est .« Gabaa interpretatur collis uel sublimitas. Ibi Eleazar filius Abinabad constituitur sacerdos, ut custodiat arcam Domini. Eleazar quippe Dei adiutorium interpretatur. Et bene qui custodit arcam Domini, Dei adiutorium dicitur; quia sancti uiri quidquid boni habent, non ad se, sed ad Deum referunt. Unde dicit Apostolus: »Fiduciam talem habemus per Christum ad Dominum, non quod sufficientes simus cogitare aliquid a nobis, quasi ex nobis, sed sufficientia nostra ex Deo est, qui et idoneos nos fecit ministros Noui Testamenti, non littera, sed spiritu .«



CAPUT uII. De eo quod Samuel allocutus est Isrelem ut relinqueret Baalim et Astaroth et seruirent Domino; et quod illo orante liberati sunt Isrelite a Philistheis  nec ultra preualuerunt illis in diebus Samuelis.

»Et factum est, ex qua die mansit arca Domini in Cariathiarim, multiplicati sunt dies , et requieuit omnis domus Isrel post Dominum,« etc.  Quod dictum est, »quia ex qua die mansit arca in Cariathiarim, multiplicati sunt dies , et requieuit omnis domus Isrel post Dominum;« non ita intelligendum est quasi uiginti anni, quibus arca maneret in Cariathiarim, ad octauum usque annum regni Dauid, quando eam congregata populi frequentia in Ierusalem adduxit, sint computandi. Inuenitur  namque in sequentibus quod temporibus Saulis fuerit elata de hac ciuitate, et allata in castra, pugnante eo aduersum Philistheos. Sic etenim scriptum est: »Et ait Saul ad Achiam: Applica arcam Dei. Erat enim ibi arca Dei in die illo cum filiis Isrel .« Et quia constat quod Dauid eam in Ierusalem adduxerit, ablatam de domo Abinabad, in quam nunc illata esse perhibetur, restat intelligi quod in diebus Saulis relata de castris, et in prefatam sit illata ciuitatem, unde denuo, regnante Dauid, afferetur in Ierusalem. Est ergo sensus memorate sententie: Quia ex quo mansit arca in Cariathiarim, erat annus uicesimus cum eam inde transferri temporibus Saul causa belli contigerit. uel certe uicesimus erat annus cum adhuc omnis domus  Isrel requieuit post Dominum, abiectis uidelicet idolis, illi soli seruiens. Quod eam fecisse toto tempore presulatus Samuelis, qui  quindecim annis completus est, et primo tempore regni Saul, quod  uiginti annis tenuit, nullus sancte historie curiosus ignorat: namque postmodum cum recessisset a Saulo Spiritus Domini, et agitaret eum spiritus nequam, maxime ad persequendum Dauid innoxium et iustum, necesse erat partem militie uel plebis eius nonnullam malitie illius exstitisse complicem.

»Abstulerunt ergo filii Isrel Baalim et Astaroth, et seruierunt Domino soli.« Astaroth interpretatur factura exploratorum. Baalim interpretatur ascendentes siue superiores. Qui ergo uerus Isrelita  est, id est, uir uidens Dominum, siue mens uidens Dominum, aufert a se omnem facturam malignorum spirituum, aufert iactantiam atque superbiam, ac sic seruiet Domino soli, quia »nulla societas est lucis ad tenebras, nec ulla conuentio Christi ad Belial .«

»Iudicauitque Samuel filios Isrel in Masphat,« etc.  Masphat est ciuitas in tribu Iuda, apud quam habitauit Iephte, iuxta Cariathiarim urbem, de qua supra diximus. Interpretaturque Masphat speculatio, uel contemplatio, siue intentio, uel locus iudicii. Saphat enim iudicare est. Et bene conuenit iste locus tam sancto uiro, qui plebem sibi commissam in iustitia et ueritate iudicauit et summa prudentia gubernauit.

 »Tulit autem Samuel agnum lactantem unum, et obtulit illum holocaustum Domino. Et clamauit Samuel ad Dominum pro Isrel, et exaudiuit eum,« etc. »Exclamauit, inquit, Samuel ad Dominum pro Isrel,« et exaudiuit eum: »Quia oculi Domini super iustos, et aures eius ad preces eorum .« Et cum offerret agnum lactantem in holocaustum, hoc est, innocentem uitam, per continentiam salutarem hostiam Domino mactauit, ac igne caritatis in odorem suauitatis totam concremauit.

»Accedentes alienigene ad pugnam contra populum Domini, intonuit Dominus super eos, et confusi sunt, et offenderunt contra Isrel atque superati  sunt, et percusserunt eos usque ad locum qui erat subter Bethcar.« Bethcar interpretatur domus agnitionis uel domus agni. Cum per predicatores Euangelii Dominus super hostes spiritales intonuit, in fugam uersi corruerunt coram Isrel, id est, coram populo Dei. Et persecuti sunt eos usque in domum agnitionis, hoc est, quousque omnis error expugnetur, et uere Deus agnoscatur.

»Tunc assumpsit Samuel lapidem unum, et statuit illum inter Masphat et inter Sen .« »Et uocauit nomen eius Abenneger, quod est, Latine, lapis adiutorii. Et dixit: Usque huc adiuuit nos Dominus,« etc. Masphat  interpretatur intentio.  Lapis ille adiutorii  medietas est Saluatoris, per quem transeundum est a Masphat uetere ad nouam, id est, ab intentione qua exspectabatur in carnali regno beatitudo falsa carnalis, ad intentionem, qua per Nouum Testamentum exspectatur in regno celorum beatitudo uerissima spiritalis. Qua quoniam nichil est melius, huc usque adiuuat Deus. »Eratque pax inter Isrel et Amorrheum.« Amorrheus interpretatur amarus, uel loquens. Et Apostolus ad Ephesios ita dicit. »uos, qui aliquando eratis longe, facti estis prope in sanguine Christi. Ipse enim est pax nostra, qui fecit utraque unum. Et medium parietem macerie soluens, inimicitias in carne sua legem mandatorum decretis euacuans, ut duos condat in semetipsum in unum nouum hominem faciens pacem, ut reconciliet  ambos in uno corpore Deo per crucem, interficiens inimicitias in semetipso, et ueniens euangelizauit pacem uobis, qui longe fuistis, et pacem his qui prope: quoniam per ipsum habemus accessum ambo in uno Spiritu ad pacem.« Hactenus Apostolus.

»Iudicabat quoque Samuel Isrel cunctis diebus uite sue. Et ibat per singulos annos circuiens Bethel, et Galgala et Masphat, et iudicauit Isrelem in supradictis locis,« etc. Bethel est ciuitas in duodecimo ab Hierosolyma lapide, a dextris euntibus Neapolim, que prius Luza, id est, amigdalon uocabatur, et cecidit in sortem tribus Beniamin. uocabatur autem prius Luza Bethel, ut diximus. Nam et hoc quod Bethauen aliud oppidum suspicantur, non ita est, sed ex eo tempore quo ibi a Ieroboam,  filio Nabath, uituli aurei fabricati sunt et a decem tribubus adorati , uocatum esse Bethauen, id est, domus idoli, que antea uocabatur Domus Dei. Galgala hec est, quam supra posuimus, Galgol, ad orientalem plagam antique Iericho cis Iordanem, ubi iehsu secundo populum circumcidit, et pascha celebrauit, ac, deficiente manna, triticeis panibus usus est Isrel . In ipso loco lapides quoque quos de alueo Iordanis tulerant, statuerunt, ubi et tabernaculum testimonii fixum multo tempore fuit . Cecidit autem in sortem tribus Iuda, et ostenditur usque hodie locus desertus in secundo a Iericho milliario, ab illius regionis mortalibus miro cultu habitus. Sed et iuxta Bethel quidam aliam Galgalam  suspicantur. Galgala interpretatur uolutatio siue reuelatio. Apte igitur propheta Dei in Bethel, Galgala et Masphat iudicauit Isrel. Sicque reuertens in Ramatha, ubi erat domus eius, ibi iudicauit Isrel, edificauitque ibi altare Domino: nobis exemplum tribuens, cum consistit nobis faciendum iudicium in domo Dei, non proterue uel inconsiderate, uel maliuola mente, sed iuxta id quod nobis reuelat sacra Scriptura, et intentione bona, et amore fraterno iudicemus proximos nostros. Sicque in Ramatha domum nostram reuertamur: hoc est, ad interna pectoribus nostris redeamus, ut contemplationi Dei uacemus, et uitam nostram in nobismetipsis diiudicemus, quatenus in altari fidei gratas hostias bonorum actuum et bone uoluntatis Domino immolemus.



CAPUT uIII. Quod Samuel duos filios suos iudices Isreli constituit, qui excesserunt; quapropter petierunt regem, ipseque Saul requirens asinas ad prophetam peruenit, a quo in regem unctus est.

 »Factum est autem, cum senuisset Samuel, posuit filios suos iudices Isrel. Fuitque nomen filii eius primogeniti Iel, et nomen secundi Abia, iudicum in Bersabee. Et non ambulauerunt filii illius in uiis eius, sed declinauerunt post auaritiam,« etc. De hoc Iosephus ita refert: »Igitur illo tempore inter Isrelitas et reliquos Chananeos propheta Samuel ita decreuit, ut deposito populo Chananeorum, Iudeisque reddita ciuitate, in ea eos  conuenire precepit, et diuersis artibus ad inuicem operam dare. Ipse uero secundo in anno circumiens ciuitates iudicabat, et multo tempore sub equitate omnia expleuit. Deinde senectute grauatus, et agere solemnia prepeditus, filiis suis tribuit principatum, quorum senior quidem dicebatur Iel, iunior autem Abia. Preposuit autem alium quidem in Bethlehem ciuitate, ut illic sederet et iudicaret; alium uero in Bersabea. Sed ut boni quidem et moderati ex malis, ita et praui producuntur ex bonis. Nam et patris sui studium non recordantes, et uiam contrariam ambulantes, et muneribus turpibusque lucris iustitiam comprimebant, et iudicia non uera, sed secundum premia proferebant, ad epulas et pretiosa conuiuia declinantes. Primum quidem, que erant inimica  Deo gerebant; secundo etiam patri reddebantur aduersi, qui multo studio ac prouidentia gesserat ut etiam plebs sciret seruare iustitiam. Populus itaque, dum contumeliam priori conuersationi prophete filii fecerunt, grauiter hoc ferens, ad patrem denuo remeauit, qui in Ramatha ciuitate commorabatur, eique iniustitias filiorum omnes exposuit. Et quia cum senex esset, et tempore iam defectus, rebus preesse non poterat: supplicabant eum atque rogabant, ut aliquem eorum regem eligeret, qui et contra principatum gentis haberet, et Palestinos affligeret qui eis erant prioris iniustitie debitores.« Iel interpretatur incipiens, uel fuit Dei. Abia interpretatur pater Dominus, uel pater fuit. Recte ergo qui  non in inchoata iustitia permanserunt, et paternitatem Domini seruare neglexerunt, fuit Dei uel pater fuit, nominantur, ut significetur paternitate Dei eos esse indignos qui, iustitia relicta, in iniquitatem corruerunt. Sed quia filii Samuel  declinauerunt post auaritiam, et acceperunt munera, et tam iniqui iudices exstiterunt, ut populus nequaquam eos ferens, regem sibi in similitudinem ceterarum gentium postularet, his petitionibus Deus irritatus ad dolentem prophetam ita locutus est:

»Audi uocem populi in omnibus que loquuntur tibi. Non enim te abiecerunt, sed me, ne regnem super eos. Iuxta omnia opera sua que fecerunt a die qua eduxi eos de Aegypto usque ad diem hanc,  sicut dereliquerunt me, et seruierunt diis alienis, sic faciunt etiam tibi: nunc ergo audi uocem eorum: uerumtamen contestare eos, et predic eis ius regis qui regnaturus est super eos,« etc. Saul ergo, qui, offenso Deo, constitutus est super Isrelitas rex, typum tenet populi Iudeorum. Nam sicut ipse in regale culmen subleuatus iuxta conuenientes mores eorum qui petierunt super se esse regem et mansuetudinem Domini spernebant, durus ac rigidus ac superbus effectus est, ita ut eos seruili onere magis premeret, quam libertati donaret: sic et populus Iudaicus, licet unctus in sacerdotibus et regibus foret, tamen quia filius ancille erat, que in seruitutem generabat, nunquam libertatem perfectam per ipsam unctionem consequi potuit: maxime  quia illum ad se uenientem, qui uere rex erat, et mansuetus ad eos uenerat, recipere noluerunt, per cuius dominationem liberi, si mallent, fieri potuissent.



CAPUT IX. Sequitur ut supra.

Saul ergo petitio interpretatur, qui fuit de stirpe Beniamin, et filius Cis »filii Abiel, filii Seror, filii Bechorath, filii Aphia.« Et hec nomina bene exprimunt typum Iudeorum. Beniamin quidem interpretatur filius dextre. Cis, durus uel uomitus uiri, uel uomens uir. Abiel, Pater meus Deus. Seror, paruulus siue turbulentus. Et Bechorath interpretatur primogenitus tuus. Qui ergo fuit primogenitus Dei, secundum id quod in propheta scriptum est: »Filius  primogenitus meus Isrel ,« et pater eius Deus; filius fuit dextre, quia sepe per auxilium Domini confortatus hostibus suis preualuit. Sed quia semper ingratus exstitit beneficiorum Dei, et durus ceruice in blasphemiam erupit, de magno paruulus, et de placido turbulentus effectus est. Quod autem unctus est in regem, imaginem Christi portauit. Unde et beatus Dauid, et ipse Christus nuncupatus, ait ad eum qui se finxerat Saul occidisse: »Quomodo non timuisti iniicere manum tuam in Christum Domini? « Hinc et quod et ab humero sursum Saul supereminebat omnibus, significat quia caput nostrum Christus sursum super nos est, quem Pater super omnem potestatem, et omnem principatum,  et super omne nomen quod nominatur, exaltatum consedere secum fecit in celestibus . Nec non et hoc quod de Saul dicitur quod electus et bonus esset, et filiis Isrel non esset eo melior, magis ad Christum pertinet quam ad ipsum Saul. De quo propheta dicit ex persona Domini: »Ecce puer meus electus, quem elegi, ponam super eum Spiritum meum, et iudicium gentibus nuntiabit .« Et Ieremias ita dicit: »O rex gentium, tuum est enim decus inter cunctos sapientes gentium, et in uniuersis regnis illorum nullus est similis tui .« Et in psalmo: »Quoniam quis in nubibus equabitur Domino, aut quis similis erit Deo inter filios Dei? « Quod autem Saul asinas patris sui Cis perditas quesiuit, et in itinere quo  perrexit ad prophetam uenit, qui eum in regem unxit, significat quod Iudei stultitiam carnalis sensus sequentes, per erroris deuia luxum istius mundi perquirebant.  Qui ad prophetam uenientes, hoc est, ad Moysen, inuentas esse asinas ab eo audierant, hoc est, bona terre comesuros esse didicerant, a quo eis unctionis oleum infusum, et regni gubernacula futura predicta sunt, in quibus fratres suos ad tempus de manibus hostium suorum eriperet. Quod autem Samuel Saul in excelsum ducit, et ibi refectionem preparat, significat Moysen et omnes prophetas doctrinis suis populum Hebreorum semper ad altiora prouocasse, ut scientia spiritali refecti, in culmine uirtutum consisterent, nec relaberentur in foueam  uitiorum. Quod autem Samuel Sauli uidentem querenti apparens locutus est, dicens:

 »Ego sum uidens, ascende ante me in excelsum, ut comedatis mecum hodie, et dimittam te mane, et omnia que sunt in corde tuo indicabo tibi, et de asinis quas perdidisti nudiustertius ne sollicitus sis, quia inuente sunt,« etc.  Erat in corde Saul, sicut Hebrei tradunt, quod rex futurus esset, quia uiderat per uisum se in uertice arboris palme collocari. Que uisio signum regale erat.



CAPUT X. Sequitur ut supra.

»Cumque abieris inde, et ultra transieris, et ueneris ad quercum Thabor, inuenient te ibi tres  uiri ascendentes ad Dominum in Bethel.« Ubi Hybiri [hi uiri] causa orationis ibant in Bethel, Iacob lapidem erexerat.

»Post hec uenies ad collem Dei.« Collis Dei locus erat ubi prophete habitabant.

»Et insiliet in te Spiritus Domini, et prophetabis cum eis,« etc. Prophetasse eum ibi Iudei dicunt de futuro seculo, de Gog et Magog, et de premiis iustorum et pena impiorum.

»Quando ergo uenerint signa hec omnia tibi, fac quecunque inuenerit manus tua, quia Deus tecum est,« etc. Ac si diceret: His signis nosse poteris quia Deus te regem fore uoluit, et idcirco omnia que tibi agenda sunt, regaliter age, et Deus tecum  est. Quod autem signa que predixerat Samuel Sauli, cuncta ita euenerunt, et ipse Saul, pertransita quercu Thabor, qui mons est in medio Galilee, campo mire rotunditatis sublimis, et interpretatur ueniens lumen, ad collem Domini perueniens , prophetauit in medio prophetarum ibi consistentium, significat quod Iudeis omnia que de eis legislator et prophete predixerant, ita euenerunt, siue in prosperis, siue in aduersis. Attamen ipsi libros legis tenentes et prophetarum, quasi diuinasse uidentur, cum futura mysteria de Christo et Ecclesia in eis conscripta legendo et pronuntiando proferre noscuntur.  Quod autem de ipso Saul scriptum est quod uidentes eum omnes qui eum nouerant heri et  nudiustertius quod esset cum prophetis et prophetaret, dixerunt ad inuicem:

»Quenam res accidit filio Cis? Num et Saul in prophetis? Respondit alius ad alterum dicens: Et quis pater eorum? Propterea uersum est in prouerbium: Num et Saul inter prophetas?« etc. Illud quod dicitur: »quis pater eorum?« taliter prolatum est ac si diceret: Quis maior illo in dignitate et in sapientia? Optime enim potest inter prophetas uersari et pater eorum, id est magister, uocari, qui tam doctus et sapiens est. Pater enim aliquando magister in Scripturis uocatur: sicut Eliseus Eliam patrem, id est, magistrum uocat, dicens: »Pater mi, pater mi, currus Isrel et auriga eius .« Et in libro Iob Eliu ipsum Iob patrem, hoc est, magistrum  uocat, hoc modo: Pater mi, probetur Iob usque ad finem .



CAPUT XI. Bellum Naas Ammonite aduersum Iabes Galaad, quem Saul cum Isrelitis pugnans prostrauit.

 »Post hec ascendit Naas Ammonites, et pugnare cepit aduersum Iabes Galaad,« etc. Quid significat hoc factum quod Naas Ammonites in hoc ferire cum Iabes Galaad uoluit fedus, ut erueret omnium oculos dextros, quatenus fierent opprobrium in uniuerso Isrel, nisi bellum hereticorum contra Ecclesiam? Naas quippe interpretatur serpens. Ammon, comprimens uel coangustans, uel populus meroris. Iabes interpretatur exsiccata; Galaad, aceruus testimonii. Ergo Naas serpens antiquus et princeps  Ammonitarum, hoc est, hereticorum, qui bene populus meroris dicitur, quoniam gaudium Spiritus sancti non habent, disponit fedus cum populo Ecclesie, ut eruat omnium oculos dextros, hoc est, uisum sane et orthodoxe fidei auferat. Sic enim uult eos habere federatos, ut sinistrum oculum habentes, ea tantum que praua sunt, sentiant. Sed exsiccata mens fidelium ab omnibus sordibus uitiorum aceruum testimonii, hoc est, sententias sanctarum Scripturarum congerit, quatenus hosti nefandissimo earum protectione muniti uiriliter resistere ualeant. Mittuntque in uniuersos terminos Isrel, hoc est, ad doctores Ecclesie qui presunt populis, quatenus sibi opem ferant, et scutum fidei contra hostes ex aduerso  opponant. Moxque Saul, Spiritu Domini instinctus, simul cum Samuele propheta et sacerdote, recensuit populum, »et inuenit de filiis Isrel trecenta millia bellatorum, uirorum autem Iuda triginta millia.«

»Et recensuit eos, inquit, in Bezech.«  Bezech urbs est regis Adonibezech, hodieque due uille sunt nomine Bezech, uicine sibi, in septimo lapide a Neapoli descendentibus Scythopolim. Besech interpretatur egestas, et significare  potest paucitatem electorum; unde et ipsa ueritas ait: »Multi sunt uocati, pauci uero electi .« Rex quoque noster Christus, qui est sacerdos et propheta, congredi aduersus hostes suos parans, de utroque populo milites elegit Trinitatis  fide preclaros, et bonorum actuum perfectione precipuos; hostes suos fugat, et percutit eos gladio Spiritus, a mane illucescentis fidei usque dum lumen scientie, et ardorem caritatis per totam urbem Ecclesie diffundat. Unde et bene scriptum est quod illi qui residui fuerant de hac clade, dispersi sunt, ita ut non relinquerentur ex eis duo pariter, quia prauorum congregatio cum uere dilectionis copula et fidei unitate non iungitur, ab inuicem per dissensionem separantur, et incerti et instabiles facti, per diuini examinis potentiam, sicut in animo ita et in corpore seiuncti, ab inuicem ubique dispergentur. Hinc Propheta ad Dominum dixit: »Ecce inimici tui, Domine, peribunt et dispergentur omnes qui operantur iniquitatem .«



CAPUT XII. Sequitur ut supra.

Quod autem in uerbis Samuel que locutus est ad populum, increpans eos de iniqua electione regis terreni, cum haberent ipsum Dominum regem, additum est:

 »Et misit, inquit, Dominus Ierobaal, et Bedan, et Barach, et Iephthe, et Samuel, et eruit uos de manu inimicorum uestrorum per circuitum, et habitastis confidenter,« etc. Ierobaal ipsum nominat, qui alio nomine in libro Iudicum Gedeon est nominatus, et Bedan ipse est Samson fortissimus; de quo in predicto libro refertur quod Isrel  contra Philisthiim defenderet.

»Et clamauit Samuel ad Dominum, et dedit Dominus uoces et pluuias in die illa,« etc. Iste Samuel, quem, inuocato nomine Domini, exaudiuit Deus, in tempore messis pluuiam impetrauit.  Pluuia enim in sacris Scripturis uerba sunt Euangelii siue legis, sicut Moyses dixit: »Exspectetur sicut pluuia eloquium meum, et descendant sicut ros uerba mea .« Hanc igitur pluuiam dedit mundo Christus in tempore messis, id est, quando gentes colligi oportebat: ut sicut frumentum in horreis, sic intra Ecclesie sinum gentes congregarentur.



CAPUT XIII. De eo quod Saul rex constitutus ordinauit exercitum suum, et quod ipse Saul in offerendo holocaustum offendit Dominum, et quod Philisthei prohibuerunt arma fabricari in omni terra Isrel.

 »Filius erat Saul unius anni cum regnare cepisset. Duobus autem annis regnauit super Isrel.« Per anticipationem dixit de Isboseth filio Saul. De quo et in sequentibus ita scriptum est: »Quadraginta annorum erat Isboseth cum regnare cepisset super Isrel, et duobus annis regnauit.« Si ergo a morte Heli simul omne tempus concludatur quo Samuel et postea Saul Isrel rexerat, inueniuntur anni quadraginta, secundum Chronicorum fidem, usque ad interfectionem Saul. Inde patet quod quando  Saul  regnare cepit, filium habuit unius anni, hoc est primi anni; qui, posteaquam ille diem ultimum clausit, regnum Isrel duobus annis tenuit, donec, eo a latronibus occiso, totum regnum simul ad Dauid concessit. Sunt qui uolunt de ipso Saul dictum accipere, ut unius anni fuisset, cum regnare cepisset, id est humilis, et mansuetus, secundum id quod Psalmista dicit: »Si non humiliter sentiebam, sicut ablactatus super matrem suam ;« duobus autem annis regnauerit, id est, rite regnum tenuerit, quod in principio regni sui eum fecisse constat. Sed postquam per inobedientiam a Deo desertus est, et Spiritus eius ab eo recessit, licet potestatem tenuerit, iam non regimen impendere, sed magis tyrannicam uitam ducere  uisus est. »Et erant cum Saul duo millia in Machmas, et in monte Bethel, mille autem cum Ionatha in Gabaa Beniamin.«  Machmas huc usque uicus grandis ostenditur in finibus Aelie, antiquum nomen retinens, octo ab ea millibus distans, iuxta uillam Rama, et interpretatur humilitas. Gabaath in tribu Beniamin, urbs et Phinees, filii Eleazar, ubi sepultus ipse Eleazar. Est autem nunc Gabaath uilla in duodecimo lapide Eleutheropoleos, ubi et sepulcrum prophete Habacuc ostenditur. Gabaath interpretatur collis patruelis. Bene tria millia Isrelitarum electa sunt ad pugnandum contra Philistheos, quia si solummodo apti sunt ad spiritalem militiam, ut pugnent contra hostes Ecclesie, qui Trinitatis fidem perfectam habent, in qua superiores  hostibus suis resistere possunt.  In hoc ergo quod scriptor historie, ubi de prelio Saul contra Philistheos commemorat, subsequitur, dicens: »Quod cum uidissent uiri Isrel se in arcto positos , absconderunt se in speluncis, et in abditis, in petris quoque et antris, et in cisternis. Hebrei autem transierunt Iordanem, in terram Gad et Galaad,« questio non indigna oboritur. Si se enim abscondit Isrel in prefatis locis, quid est quod ait: »Hebrei autem transierunt Iordanem?« Quod ita soluitur. Abscon sis enim quibusdam Isrelitis, qui Saul et populum qui cum eo erat reliquerant, quedam pars illorum, qui hic Hebrei uocantur, timore perterriti defecerunt  a Saul et a uiris qui cum eo erant, et descenderunt in castra Philisthiim. Quem locum ad intelgendum clarius et manifestius sequentia demonstrant in eo loco ubi ait: »Sed et Hebrei qui fuerant cum Philisthiim heri et nudiustertius ascenderantque cum eis in castris, reuersi sunt ut essent cum Isrel, qui erant cum Saul et Ionathan.« Omnes ergo Isrelite qui se absconderant in monte Ephraim, audientes quod fecissent Philisthiim, sociauerunt se cum suis in prelio.

»Cumque adhuc esset Saul in Galgala, uniuersus populus perterritus est, qui sequebatur eum, et exspectauit septem diebus iuxta placitum Samuelis, et non uenit Samuel in Galgala. Dilapsusque est populus ab eo. Ait ergo Saul: Afferte mihi holocaustum,  et pacifica, et obtulit holocaustum,« etc. uidetur quibusdam inculpabiliter Saul obtulisse holocaustum, cum Samuel ab eo exspectatus iuxta placitum septem dierum non uenerit. Quod qui hunc locum bene distinxerit, inueniet eum non immerito culpatum fuisse et inobedientie redargutum. Locus autem hic apud Hebreos ita distinguitur: »Et descendes ante me in Galgala, ego quippe descendam ad te.« Et postea infertur: »Ad offerendas oblationes, et immolandas uictimas pacificas septem diebus exspectabis, donec ueniam ad te, et ostendam tibi que facias.« Non ergo Samuel suum prestolari aduentum Sauli septem dierum tempore precepit, sed ad offerendas oblationes, et immolandas uictimas pacificas se ab eo eisdem septem diebus  uoluit exspectari. Quod ille nequaquam fecit; et ideo merito culpatur, et stultitie elogio denotatur.  Quod autem Saul mandatum Domini transgredienti Samuel ita dixisse legitur: »Stulte egisti, nec custodisti mandata Domini Dei tui que precepit tibi. Quod si non fecisses, iam nunc preparasset Dominus regnum tuum super Isrel in sempiternum. Sed nequaquam regnum tuum ultra consurget. Quesiuit Dominus sibi uirum iuxta cor suum, et precepit ei Dominus ut esset dux super populum suum, eo quod non seruaueris que precepit Dominus;« non sic accipiendum est ac si ipsum Saulem Deus in eternum parauerit regnaturum, et hoc postea noluerit seruare peccanti: neque enim eum peccaturum esse nesciebat, sed preparauerat  regnum eius, in quo figura regni esset eterni. Ideo ergo addidit: »Et nunc regnum tuum non stabit tibi.« Stetit ergo et stabit quod in illo significatum est. Sed non hinc stabit, quia non in eternum ipse fuerat regnaturus, nec progenies eius: ut saltem per posteros, alterum alteri succedentes, uideretur impleri, quod dictum est, »in eternum,« etc.

»Et querit, inquit, Dominus sibi hominem,« etc. Siue Dauid, siue ipsum Mediatorem significans Testamenti Noui, qui figurabatur in chrismate etiam in quo unctus est ipse Dauid et progenies eius; non autem quasi nesciat ubi sit, ita sibi hominem Deus querit: sed per hominem, more hominum loquitur, quia et sic loquendo nos querit. Non solum enim  Deo Patri, uerum ipsi quoque Unigenito eius, qui uenit querere quod perierat, usque adeo iam eramus noti, ut in ipso essemus electi ante constitutionem mundi. Queret sibi ergo, dixit, suum habebit. Unde in Latina lingua hoc uerbum accipit prepositionem, et adquirit, dicitur; quod satis apertum est quid significet, quanquam et sine additamento prepositionis, querere, intelligatur, acquirere, ex quo lucra uocantur et questus.

»Porro faber ferrarius non inueniebatur in omni terra Isrel. Cauerant enim Philisthiim ne forte facerent Hebreis gladium et lanceam,« etc. Quod autem Philisthei, quo facilius Hebreos possent superare, prohibuerunt ne faber ferrarius esset in omni terra Isrel, ne forte facerent gladium aut lanceam,  significat quod diabolus partim per paganos, partim per hereticos, partim per falsos Christianos prohibere studet ne sint doctores in Ecclesia qui, spiritualia arma fabricantes, accommodent pugnantibus Christianis. Pagani enim  prohibuerunt ne Christiani liberalibus studiis, que illi pro maximo ducebant, imbuerentur. Hereticos similiter legimus persuasisse principibus gentium ut catholice fidei defensores in exsilium truderent, quo facilius plebem pastore destitutam a ueritate auertere possent. Nunc etiam idem hostis antiquus simili modo in pace Ecclesie eos qui populis presunt, quoscunque potest, ab instantia eruditionis auertere satagit, ne subditis dogma ueritatis impendant, quatenus illos incautos lenius decipere possit. »Per  inuidiam enim diaboli mors introiuit in totum orbem terrarum .« Imitantur eum enim qui sunt ex parte eius. Unde et duplici reatu diabolus constringitur, hoc est superbie et inuidie: superbie, qua ipse cecidit; inuidie, qua alios deiicere contendit. Philisthiim enim interpretantur duplex ruina, et Hebrei, transeuntes. »Non enim hic habemus domum manentem, sed eternam requirimus in celis .«



CAPUT XIu. Quod Saul dimicaturus aduersus Philisthiim uniuerso exercitui indixit ieiunium, quod Ionathas ignorans per gustationem mellis fregit, et ob hoc uix precibus populi a nece liberatus est.

 Interea Saul, dum pergeret dimicaturus aduersus Philisthiim, indixit cuncto exercitui ieiunium, quousque reuerterentur a prelio. Sed Ionathas filius eius, super faciem agri mel uidens, »extendit summitatem uirge, et intinxit in fauum mellis, et gustauit, et illuminati sunt oculi eius,« etc.  Non utique ad uidendum illuminati, qui ante uidebat; sed ad discernendum, quia uetita tetigerat. Tunc enim casus ille, sicut et Adam, fecit illum attentum, reddiditque confusum. Quo facto monetur omnes illecebras uoluptatum in seculo debere contemnere is qui Deo nititur militare, et Spiritus sancti particeps iam factus, spiritalibus castris se inserit pugnaturus. Quod bene Ionathe nomen exprimit.  Interpretatur enim, columbe donum, uel donum Domini. Recte quidem ille columbe uel Domini donum dicitur, qui, gratia Spiritus sancti accepta, mundi parat spernere illecebras. Non enim potest contra Allophylos spiritales, id est aduersus principes tenebrarum, uirilibus animis incurrere, qui adhuc huius mundi negligit dulcedinem declinare: »Mel enim distillant labia meretricis ,« hoc est uoluptas carnalis delectationem ingerit illicitam, de qua putatur  hunc gustasse Ionatham, et sorte deprehensum uix populi precibus liberatum. Unde manifeste patet indigere illum qui uoluptatibus atque illecebris mundi superatur, sanctorum suffragiis et fraternis orationibus, quia quanto maiore proteruia contra unanime consilium ecclesiastice  regule refragatus est, tanto maiore eget auxilio plurimorum: ut qui suo merito saluari non potest, aliorum deuotis precibus reconciliatus ab instante periculo liberetur.

 »Defatigatus est populus nimis, et uersus ad predam, tulit oues, et boues, et uitulos, et mactauerunt in terra, comeditque populus cum sanguine. Nuntiauerunt autem Saul, dicentes quod populus peccasset Domino, comedentes cum sanguine. Qui ait: preuaricati estis, uoluite ad me iam nunc saxum grande. Et dixit Saul: Dispergimini in uulgus, et dicite eis ut adducat ad me unusquisque bouem suum et arietem, et occidite super istud, et uescimini, et non peccabitis Domino comedentes cum sanguine. Adduxit itaque omnis  populus, unusquisque bouem in manu sua, usque ad noctem, et occiderunt ibi,« etc. Peccasse Domino et comedisse cum sanguine dicuntur, quia mactatis uictimis non obtulerunt ad sanctuarium sacerdotibus, iuxta legis preceptum, adipem et sanguinem, cum uidelicet sanctuarium secum haberent. Quando locus sanctuarii procul fuerat, iubebatur sanguis uictimarum fundi in terram, de his uidelicet uictimis quas ad suos esus preparabant. Quando uero sanctuarium presens erat, sanguis hostiarum super altare Domini iubebatur fundi, sicut est illud in libro Deuteronomii: Sanguinem hostiarum tuarum fundes in altari, carnibus autem ipse uesceris ;« quod prefatus populus non fecit, et idcirco dicitur Domino peccasse, et cum sanguine dicitur comedisse.  Sequitur.

»Aedificauit autem Saul altare Domino,« etc. Tunc primum cepit edificare altare Domino. Querendum itaque, cum antea legatur edificasse altare, quando a Samuele increpatus est, cur hic dicatur: »Tunc primum cepit edificare altare Domino?« Aedificasse itaque antea legitur altare, sed quia inobedienter illud edificauit, non Domino edificasse intelligitur. Hic autem quia obedienter et recte illud edificauit, Domino edificasse perhibetur.



CAPUT Xu. De bello quod Saul precepto Domini contra Amalec gessit, ubi Dominum offendit per inobedientiam, eo quod non disperdidit totum Amalec cum omni substantia propter cupiditatem; unde Dominus eum exprobrauit et per prophetam increpauit.

 »Et dixit Samuel ad Saul: Me misit Dominus ut ungerem te in regem super Isrel populum eius. Nunc ergo audi uocem Domini. Hec dicit Dominus exercituum: Recensui quecunque fecit Amalec Isreli, quomodo restitit ei in uia, cum ascenderet de Aegypto; nunc ergo uade et percute Amalec, et demolire uniuersa eius: non parcas ei, sed interfice a uiro usque ad mulierem et paruulum atque lactantem, bouem et ouem, camelum et asi num.« Ideo autem iumenta Amalec Dominus iubet  demoliri, ut nec in iumentis eius memoria fieret Dominus enim dixerat se deleturum memoriam Amalec de sub celo. Idcirco precipitur Sauli ut eum penitus ab homine usque ad iumenta deleret. Et quia eius memoria, id est Amalec, penitus deleta non fuit, Saulis peccatum et inobedientia exstitit in causa. De quo Amalec ita in libro Deuteronomii dicitur: »Memento que fecerit tibi Amalec in uia, quando egrediebaris de Aegypto, quomodo occurrerit tibi, et extremos agminis tui, qui lassi residebant, ceciderit .« Lassos hic Hebrei immundos secundum legem extra castra manentes intelligunt: quos cecidisse Amalecite dicuntur, quia  eorum circumcisionem amputauerunt et in subsannationem Dei, in celum proiecerunt.

 »Dixitque Saul Cineo, Abite, recedite atque descendite, ne forte inuoluam te cum eo. Tu enim fecisti misericordiam cum omnibus filiis Isrel, cum ascenderent de Aegypto,« etc. Cineus ipse est Ietro, cognatus Moysi, de cuius genere erant Cinei, qui descenderant ad Amalec et habitabant cum eo, qui utique eorum consanguineus erat, et hereditatem in eius terra habebat. Misericordiam uero Cineus cum filiis Isrel fecisse dicitur, siue quia Moysen fouit in terra Madian, siue quia consilium dedit Moysi qualiter multitudinem populi gubernaret.

Iniit ex precepto Domini Saul prelium aduersum Amalec; interfectisque cunctis hostibus, pepercit  Agag regi, nec uoluit disperdere omnia iuxta mandatum Domini. Irasciturque pro hoc ei Dominus, et uenit Samuel post hec ad Saul, et increpauit eum pro hoc facto dicens:

»Nonne cum paruulus esses in oculis tuis, caput in tribubus Isrel factus es? Unxitque te Dominus in regem super Isrel?« etc. Quid per increpationem Dominice uocis, nisi superbia elati regis abiicitur? Quod ad correctionem suam poterit salubriter quisque conuertere qui prelatus est. Cum ergo Saul paruulum se in suis oculis estimaret, caput in tribubus Isrel factus est; sed fultus temporali potentia, iam se paruulum non uidebat. Ceterorum namque comparationi se preferens, quia plus cunctis  poterat, magnum se pre omnibus estimabat. Miro autem modo cum apud se paruulus, apud Dominum magnus; cum uero apud se magnus apparuit, apud Dominum paruulus fuit. Plerumque ergo dum ex subiectorum affluentia animus inflatur, in luxum superbie, ipso potentie fastigio lenocinante, corrumpitur. Quam uidelicet potentiam bene regit, qui et tenere illam nouerit et impugnare. Bene hanc regit, qui scit per illam super culpas erigi, scit in illa cum ceteris equalitate componi. Humana etenim mens plerumque extollitur, etiam cum nulla potestate fulcitur; quanto magis in altum se erigit, cum se ei etiam potestas adiungit? Quam tamen potestatem certe dispensat, qui sollicite nouerit sumere ex illa quod adiuuet, et expugnare quod tentat, et equalem  secum ceteris cernere, et tamen se peccantibus zelo ultionis anteferre. Scriptum namque est: »Ducem te constituerunt, noli extolli, sed esto in illis quasi unus ex illis . Illoque excusante quod omnia seruauerit, iuxta quod sibi preceptum fuerat, atque dicente:

»Audiui uocem Domini, et ambulaui in uia per quam me misit Dominus, et adduxi Agag regem Amelec, et Amalec interfeci. Tulit autem populus de preda oues et boues, primitias eorum que cesa sunt, ut immolet Domino Deo suo in Galgalis. Ait Samuel: Nunquid uult Dominus holocausta et uictimas, et non potius ut obediatur uoci Domini? Melior est enim obedientia quam uictime, et auscultare magis quam offerre adipem arietum. Quoniam  quasi peccatum ariolandi est repugnare, et quasi scelus idololatrie nolle acquiescere.«  Obedientia uictimis iure preponitur, quia per uictimas aliena caro, per obedientiam uero uoluntas propria mactatur. Tanto igitur quisque Deum citius placat, quanto ante eius oculos, repressa arbitrii sui superbia, gladio precepti se immolat. Quoniam contra ariolandi peccatum inobedientia dicitur, ut quanta sit uirtus obedientia demonstretur, ex aduerso ergo melius ostenditur quid de eius laude sentiatur. Si enim quasi peccatum ariolandi est repugnare, sola est que fidei meritum possidet, siue qua quisque infidelis conuincitur, etiamsi fidelis esse uideatur. Hinc per Salomonem in ostensione obedientie dicitur: »uir obediens loquitur uictorias  .« uir quippe obediens loquitur uictorias, quia dum aliene uoci humiliter subdimur, nosmetipsos in corde superamus; hinc in Euangelio ueritas dicit: »Eum qui uenit ad me non eiiciam foras, quia de celo descendi, non ut faciam uoluntatem meam, sed uoluntatem eius qui misit me .« Quid enim, si suam faceret, eos qui ad se ueniunt repulisset? Quis autem nesciat quod uoluntas Filii a Patris uoluntate non discrepet? Sed quoniam primus homo, qui suam uoluntatem facere uoluit, a gaudio paradisi exiuit; secundus ad redemptionem hominum ueniens, dum uoluntatem se Patris, et non suam facere ostendit, permanere nos intus docuit. Cum igitur non suam,  sed Patris uoluntatem facit, eos qui ad se ueniunt, foras non eiicit, quia dum exemplo suo nos obedientie subiicit, uiam nobis egressionis claudit. Hinc rursum ait: »Non possum ego a me facere quidquam; sed sicut audio, iudico .« Nobis quippe obedientia usque ad mortem seruanda precipitur. Ipse autem, si sicut audit, iudicat, tunc quoque obediet, cum iudex uenerit. Ne igitur nobis usque ad presentis uite terminum obedientia laboriosa appareat, Redemptor noster iudicat, qui hanc, etiam cum iudex uenerit, seruat. Quid ergo mirum si peccator homo obedientie in presentis uite breuitate se subiicit, quando hanc Mediator Dei et hominum, et cum obedientes remunerat, non relinquit? Sciendum uero est nunquam per obedientiam malum  fieri. Aliquando autem debet per obedientiam bonum quod agitur intermitti. Neque enim mala in paradiso arbor exstitit, quam Deus homini, ne contingeret, interdixit; sed ut per melius obedientie meritum homo bene conditus cresceret, dignum fuerat ut hunc etiam a bono prohiberet, quatenus tanto uerius hoc quod ageret uirtus esset, quanto et a bono cessans auctori suo se subditum humilitas exhiberet. Sed notandum quod illic dicitur: »Ex omni ligno paradisi edite, de ligno autem scientie boni et mali ne tetigeritis .« Qui enim a bono quolibet subiectos uetat, necesse est ut multa concedat ne obedientis mens funditus intereat, si a bonis omnibus penitus repulsa ieiunat. Omnes autem paradisi arbores ad esum Dominus concessit, cum ab una prohibuit,  ut creaturam suam, quam nolebat exstingui, sed prouehi, tanto facilius ab una restringeret, quanto ad cunctas latius relaxaret. Sed quia nonnunquam nobis huius mundi prospera, nonnunquam uero iubentur aduersa, sciendum summopere est quod obedientia aliquando si de suo aliquid habeat, nulla est; aliquando si de suo aliquid non habeat, minima. Nam cum huius mundi successus precipitur, cum locus superior imperatur, is qui ad percipienda hec obedit, obedientie sibi uirtutem euacuat si ad hec etiam ex proprio desiderio anhelat. Neque enim se sub obedientia dirigit, qui ad percipienda huius uite prospera libidini proprie ambitionis seruit. Rursum cum mundi despectus precipitur, cum probra adipisci et contumelie iubentur, nisi hec et ex semetipso  animus appetat, obedientie sibi meritum minuit, qui ad ea que in hac uita despecta sunt inuitus nolensque descendit. Ad detrimentum quippe obedientia ducitur, cum mentem ad suscipienda probra huius seculi nequaquam ex parte aliqua etiam sua uota comitantur. Debet ergo obedientia et in aduersis ex suo aliquid habere, et rursum in prosperis ex suo aliquid omnimodo non habere: quatenus et in aduersis tanto sit gloriosior, quanto diuino ordine etiam ex desiderio iungitur; et in prosperis tanto sit uerior, quanto a presenti ipsa, quam diuinitus percipit, gloria funditus interea separatur.

»Dixitque Saul ad Samuel: Peccaui, quia preuaricatus sum sermonem Domini, et uerba tua,  timens populum, et obediens uoci eorum. Sed nunc porta, queso, peccatum meum, et reuertere mecum, ut adorem Dominum. Et ait Samuel ad Saul: Non reuertar tecum, quia proiecisti sermonem Domini; et proiecit te Dominus ne sis rex super Isrel.« Corripit propheta regem pro inobedientia qua Domini mandatum explere non curauit, predicitque eum regnum amissurum, quia certitudinem mandatorum Dei sequi noluit. Et merito ille de potestatis culmine abiicitur, qui rite regnum tenere nescit. Ipse enim regimen rite tenet, qui se superiori per humilitatem ad obediendum subiicit, et inferiori per auctoritatem ad docendum anteponit. Si enim Saul Dei mandatis obediret, rite populo preesset.

»Et conuersus est Samuel ut abiret, ille autem  apprehendit summitatem pallii eius, que et scissa est. Et ait ad eum Samuel: Scidit Dominus regnum Isrel a te hodie, et tradidit illud proximo tuo meliori te.« Nota mysterium, quod sicut in passione Domini pontifex uestimentum scidit , ita ex rex Saul uestem prophete nunc scindere describitur. Per utramque enim potestatem, et regalem uidelicet ac sacerdotalem, scissio uestimentorum facta est: ut demonstretur stabilitatem regni seu sacerdotii in populo Iudeorum fieri non posse, qui uerum regem et sacerdotem ad se uenientem, Dominum uidelicet Christum, recipere noluerunt.

»Porro triumphator in Isrel non parcet et penitudine non flectetur. Neque enim homo est ut agat penitentiam, etc.« Triumphator in Isrel Dominus  est, cui omnis uictoria recte ascribitur, quia mutabilis non est, sed secundum iustitiam et ueritatem uniuersa diiudicat. Notandum autem quod alia editio habet: »Non reuertar, inquit Samuel, tecum, quia spreuisti uerbum Domini, et spernit te Dominus, ne sis rex super Isrel. Et conuertit Samuel faciem suam ut abiret, et tenuit Saul, pinnulam diploidis, et disrupit eam. Et dixit ad eum Samuel: Disrupit Dominus regnum Isrel de manu tua hodie, et dabit proximo tuo bono super te. Et diuidetur Isrel in duo, et non conuertetur, neque penitebit eum, quoniam non est sicut homo, ut peniteat eum; ipse minatur, et non permanet.«  Iste cui dicitur: »Spernit te Dominus, ne sis rex super Isrel, et disrupit Dominus regnum ab Isrel  de manu tua hodie,« quadraginta regnauit annis super Isrel, tanto scilicet temporis spatio, quanto et ipse Dauid, et audiuit hoc primo tempore regni sui; intelligamus ideo dictum quia nullus de eius stirpe fuerat regnaturus, et respiciamus ad stirpem Dauid, unde exortus est secundum carnem »Mediator Dei et hominum, et homo Christus iehsu .« Non autem in Scriptura, quod in plerisque Latinis codicibus, legitur: »Disrupit Dominus regnum Isrel de manu tua;« sed sicut a nobis positum est inuentum in Grecis: »Disrupit Dominus regnum ab Isrel de manu tua,« et intelligatur, »de manu tua,« quod est, »ab Isrel.« Populi quoque Isrel personam figurate gerebat homo iste, qui populus regnum fuerat  amissurus, Christo Iesu Domino nostro per Nouum Testamentum non carnaliter, sed spiritaliter regnaturo. De quo dum dicitur: »Et dabit illud proximo tuo,« ad carnis cognationem id refertur. Ex Isrel enim Christus secundum carnem, unde et Saul. Quod uero additum est, »bono super te,« potest quidem intelligi, »meliori te;« nam et quidam sic sunt interpretati. Sed melius sic accipitur, »bono super te,« ut quia ille bonus est, ideo sit super te, iuxta illud aliud propheticum: »Donec ponam omnes inimicos tuos sub pedibus tuis ,« in quibus est et Isrel, cui suo persecutori regnum abstulit Christus, quamuis fuerit illic et »Isrelita, in quo dolus non erat ,« quoddam frumentum quasi illarum palearum. Nam utique inde erant apostoli,  inde tot martyres, quorum primus Stephanus ; inde tot Ecclesie, quas apostolus Paulus commemorat, in conuersione magnificantes Dominum. De qua re non dubito intelligendum quod sequitur, »Et diuidetur Isrel in duo.« In Isrel scilicet inimicum Christo, et Isrel adherentem Christo; in Isrel ad ancillam, et Isrel ad liberam pertinentem. Nam ista duo genera primum simul erant, uelut Abraham adhuc adheret ancille, donec sterilis per Christi gratiam fecundata clamaret: »Eiice ancillam et filium eius .« Propter peccatum quidem Salomonis, regnante filio eius Roboam, scimus Isrel in duo fuisse diuisum, atque ita perseuerasse, habentibus singulis partibus reges suos, donec illa gens tota a Chaldeis esset ingenti uastatione  subuersa atque translata. Sed hoc quid ad Saulem, cum, si tale aliquod comminandum esset, ipsi Dauid potius fuerit comminandum, cuius erat filius Salomon? Postremo nunc inter se gens Hebrea diuisa non est, sed indifferenter in eiusdem erroris societate dispersa per terras. Diuisio uero illa, quam Deus sub persona Saulis illius regni et populi figuram gerentis eidem regno populoque minatus est, eterna atque immutabilis significata est. Per hoc adiunctum est: »Et non conuertetur, neque penitebit eum, quoniam non est sicut homo, ut peniteat eum: ipse minatur et permanet;« id est, homo minatur, et non permanet; non autem Deus, quem non penitet sicut hominem. Ubi enim legitur quod peniteat eum, mutatio rerum significatur, immutabili  prescientia manente diuina. Ubi ergo non penitere dicitur, non mutare intelligitur. Prorsus insolubilem uidemus per hec uerba prolatam diuinitus fuisse sententiam de ista diuisione populi Isrel et omnino perpetuam. Quicunque enim ad Christum transierunt, uel transeunt, uel transibunt, inde non erant, inde secundum Dei prescientiam, non secundum generis humani unam eamdemque naturam. Prorsus quicunque ex Isrelitis adherentes Christo perseuerant in illo, nunquam erunt cum Isrelitis qui eius inimici usque in finem uite huius esse persistunt; sed in diuisione que hic prenuntiata est, perpetuo permanebunt.

»Dixitque Samuel: Adducite ad me Agag regem  Amalec. Et oblatus est ei Agag pinguissimus. Et dixit Agag: Siccine separat nos amara mors? Et ait Samuel: Sicut fecit absque liberis mulieres gladius tuus, sic absque liberis erit inter mulieres mater tua. In frusta concidit Samuel Agag coram Domino in Galgalis,« etc. Quando legunt quidam in Scripturis quod sancti nulli hostium parcant, efficiuntur crudeles; et humanum sanguinem sitientes, dicunt: Quia et iusti ita percusserunt hostes, ut non relinqeretur ab eis qui saluus fieret. Et non intelligunt in his uerbis obumbrari mysteria; et hoc nobis magis indicari, ut pugnantes aduersus uitia, nullum penitus ex his relinquere debeamus, sed omnia interimere. Nam si pepercerimus, scire debemus reputari nobis in culpa, sicut reputatum est Saul, qui uiuum  seruauerat regem Amalec. Quomodo enim quisque iustus manebit, si adhuc aliquid peccati in semetipso seruauerit, sicut Saul? At uero sancti in figura Samuelis ita seuiunt super hostes suos, id est, super uitia peccatorum, ut non permittant relinqui aliquod peccatum impunitum.



CAPUT XuI. Quod, Saule reprobato, electus est per Samuelem Dauid in regem, et quod ipse Dauid coram Saule furente cithara canebat.

 »Dixitque Dominus ad Samuelem: Usquequo tu luges Saul, cum ego proiecerim eum, ne regnet super Isrel? Imple cornu tuum oleo, et ueni et mittam ad Isai Bethlehemitem, prouidi enim in filiis eius mihi regem,« etc. Itaque Saule propter  inobedientiam reprobato, misit Deus Samuel ad Isai, et sumpto cornu olei unxit in regem Dauid. Sed uideamus eumdem Dauid, quomodo Christum prophetice significauerit. Dauid enim interpretatur manu fortis, siue desiderabilis. Et quid fortius leone illo de tribu Iuda , qui uicit mundum?  Et quid desiderabilius illo de quo dicitur: »uenit desideratus cunctis gentibus? .« Ungitur iste Dauid in regem futurum, denuntians per unctionem illam Christum. Christus enim a Chrismate appellatur. Reprobatis septem filiis Isai maioribus, minimus etate electus est ad regnum. Quia spreto Iudaico sacerdotio et regno, prioris uidelicet populi, qui sabbatismum secundum legem seruabat,  Christus Dominus noster, caput minoris populi, sacerdotio perpetuo functus est, et in regem unctus, cuius regnum non habet finem, et cui omnes gentes, lingue et tribus seruient. Dauid ab officio pastorali pecorum ad hominum regnum transfertur. Noster autem Dauid, ipse iehsu, a bobus Iudaice plebis ablatus est, et in regnum gentium translatus est. In Iudea enim non est modo Christus, ablatus est inde, nunc gentium greges pascit. Igitur recedente a Saul Domino propter inobedientiam, arreptus est maligno spiritu, »et exagitabat eum spiritus nequam a Domino.«

»Dixeruntque serui Saul ad eum: Ecce exagitat te spiritus Domini malus,« etc. In hoc libro queri solet de spiritu qui agitabat Saul: si Domini, cur  malus; si malus, cur Domini dicatur? Hec sententia duobus uerbis comprehensa est, et in Deo potestas iusta, et in diabolo potestas iniusta. Nam idem est spiritus malus per nequissimam uoluntatem, et idem spiritus Domini per acceptam iustissimam potestatem. Unde ergo spiritus Domini appellatur diabolus? propter ministerium; quia omnibus etiam spiritibus malis bene utitur Deus, uel ad damnationem quorumdam, uel ad emendationem, uel ad probationem. Et quamuis malignitas a Deo non sit, potestas tamen, nisi a Deo, non est  Sicut antiquus humani generis inimicus, quia licet afflictionem iustorum semper appetat, tamen si ab auctore nostro potestatem non accipit, ad tentationis articulum nullatenus conualescit. Unde et omnis uoluntas  diaboli iniusta est; et tamen, permittente Deo, omnis potestas iusta. Ex se enim tentare quoslibet iniuste appetit, sed eos qui tentandi sunt, et prout tentandi sunt, non nisi tentare Deus iuste permittit. Bene ergo nunc dicitur: »Spiritus Domini malus exagitat te.« Ecce unus idemque spiritus et Domini appellatur et malus: Domini uidelicet per licentiam potestatis iuste, malus autem per desiderium uoluntatis iniuste.  Sic et alibi dictum est etiam : »Sopor Domini,« qui occupauerat milites eiusdem Saul, cum Dauid hastam et scyphum abstulisset a capite dormientis; non quia sopor tunc a Domino erat ut ipse dormiret, sed quia ille sopor qui tunc homines apprehenderat, nutu Dei erat infusus, ne Dauid serui eius in eo loco presentia sentiretur.  Dicitur ergo spiritus Dei malus, hoc est, minister Dei ad faciendum in Saul quod eum pati Iudex omnium potentissimus iudicabat, quoniam spiritus ille uoluntate qua malus erat, non erat Dei; creatura uero qua conditus erat, et potestate, quam non sua, sed Domini omnium equitate acceperat, Dei erat; formidari igitur non debet, quia nichil, nisi permissus, ualet.  Nam et in Euangelio expellenda de homine Legio Domino dicebat: »Si eiicis nos, mitte nos in gregem porcorum .« Sola ergo uis illa timenda est, que cum hostem seuire permiserit, ei ad usum iusti iudicii et iniusta illius uoluntas seruit.  Erat autem Dauid in canticis musicis eruditus. Diuersorum enim  sonorum rationabilis moderatusque concentus, con cordi uarietate compacta, ordinate Ecclesie insinuat unitatem, que uariis modis quotidie resonat, et suauitate mystica modulatur. Iste adhuc puer in cithara suauiter, imo fortiter canens, malignum spiritum qui operabatur in Saule, compescuit; non quod cithare illius tanta uis erat, sed quod figura crucis Christi, que de ligno et extensione neruorum mystice gerebatur, ipsaque passio, que cantabatur, iam tunc spiritus demoniacos opprimebat. Tropologice autem, hoc facto Dauid ad compatiendum proximo instruimur. Plerumque enim superbus diues exhortationis blandimento placandus est: quia et plerumque dura uulnera per lenia fomenta mollescunt, et furor insanorum sepe ad salutem, medico blandiente,  reducitur; cumque eis in dulcedinem condescenditur, languor insanie mitigatur. Neque enim negligenter intuendum est quod cum Saulem spiritus aduersus inuaderet, apprehensa Dauid cithara eius uesaniam sedabat. Quid enim per Saulem, nisi elatio potentium? Et quid per Dauid innuitur, nisi humilis sanctorum uita? Cum ergo Saul ab immundo spiritu arripitur, Dauid canente, eius insania temperatur; quia cum sensus potentium per elationem in furorem uertitur, dignum est ut ad salutem mentis, quasi dulcedine cithare, locutionis nostre tranquillitate reuocetur.



CAPUT XuII. De pugna Dauid contra Goliath Philistheum, quem iactu lapidis ipse occidit.

  »Post hec, Philisthiim agmina sua in prelium conduxerunt in Socho Iude, et castrametati sunt inter Socho et Azecha, in finibus Dommim.«  Socho est oppidum in tribu Iuda. Sunt autem usque hodie uiculi duo pergentibus Aeliam de Eleutheropoli in nouo milliario uie publice: unus in monte, et alter in campo situs,qui Socho nuncupantur. Interpretatur uero ramus uel humilitas. Azecha ciuitas est Chananeorum in parte tribus Iude, ad quam usque persecutus est iehsu quinque reges . Sed et hodie uocatur uilla Azecha inter Eleutheropolim et Aeliam. Azecha interpretatur fortitudo siue decipula. Duma siue Dommim in tribu Iuda uicus grandis est in Daroma, hoc est ad australem plagam, in finibus Eleutheropoleos,  decem et septem ad ea millibus distans. Duma interpretatur silentium siue gaudium.

»Porro Saul et uiri Isrel congregati in ualle Terebinthi.« Terebinthus est in Sichimis, sub qua abscondit Iacob idola  iuxta Neapolim.

»Et direxerunt aciem ad pugnandum contra Philisthiim,« etc. Hinc Iosephus: »Post non multa siquidem tempora Palestini denuo congregati, et magnum super omnes Isrelitas exercitum colligentes inter Socho et Azecha castrametati sunt. Contra quos denuo Saul produxit exercitum, et super quemdam montem castra ponens, cegit Palestinos priora quidem castra relinquere, et ex aduerso montis, quem Saul aprehenderat, aduenire. Diuisitque eorum exercitus medius mons, qui erat positus inter  eos.«

»Et egressus est uir spurius de castris Philisthinorum, nomine Goliath, de Geth, altitudinis sex cubitorum et palmo, et cassis erea super caput eius, et lorica induebatur. Porro pondus lorice eius quinque millia siclorum eris. Et ocreas ereas habebat in cruribus, et clypeus ereus tegebat humeros eius. Hastile autem haste eius erat quasi liciatorium texentium. Ipsum autem ferrum haste eius sexcentos siclos habebat ferri, et armiger eius antecedebat eum. Stansque clamabat aduersus omnes phalangas Isrel, et dicebat eis: Quare uenistis parati ad prelium? Nunquid ego non sum Philistheus, et uos serui Saul? Eligite ex uobis uirum,  et descendat ad singulare certamen. Si quiuerit pugnare mecum, et percusserit me, erimus uobis serui. Si autem ego preualuero, et percussero eum, uos seruieritis, et seruietis nobis. Et aiebat Philistheus: Ego exprobraui agminibus Isrelis hodie. Date mihi uirum qui ineat mecum singulare certamen,« etc.  Spurius dicitur, quia patre gigante, matre uero Gethea natus erat.

»Dauid autem erat filius uiri Ephrathei de Bethlehem Iuda, cui nomen erat Esai, qui habebat octo filios.« Queritur cur hic octo filios habere dicatur, cum in Paralipomenon  non am plius quam septem legantur? Quod ita soluitur. Nathan itaque prophetam filium Semaa, filii sui. in loco filii educauerat et nutriuerat. Nam coram  Samuele septem eius filii leguntur adducti fuisse, et octauus esse in pascuis, inter quos Nathan adductum fuisse manifestum est, qui et Ionathan uocatur. De quo in extrema parte Samuelis dicitur: »Percussit autem eum Ionathan, filius Sammaa, fratris Dauid .« Et notandum quod ubicunque propheta uocatur, Nathan scribitur, non Ionathan. »Pugna uero Philisthinorum contra Isrel,« non inconuenienter malignorum spirituum prelium aduersus Ecclesiam Dei accipi potest. Inde egreditur, de castris scilicet Philisthinorum, uir spurius, nomine Goliath, nimie magnitudinis, qui bene potest significare diaboli superbiam, quem Dauid noster singulari certamine congressus prostrauit, ac populum Dei a timore eius eripuit, qui  leonem et ursum necauit; ursum, uidelicet diabolum; leonem, Antichristum: alterum nunc hominibus latenter insidiantem, alterum in posterum manifestissime seuientem.  Iste Dauid in prelio gigantem superauit, cum aduersus populum Dei alienigene dimicarent. Prouocauit superbia humilitatem, prouocauit diabolus Christum. Accepit arma bellica sanctus Dauid, ut aduersus Goliam procederet. Hec arma per etatem et paruam staturam corporis portare non ualuit, abiecit onerantia, accepit quinque lapides de flumine, et posuit in uase pastorali. His armatus processit et uicit. Hoc quidem ille Dauid. Sed si mysteria perscrutamur, in Dauid Christus intelligitur, qui tempore reuelationis Noui Testamenti insinuande et commendande  gratie preuidens, arma deposuit, quinque lapides tulit. Deposuit ergo corporalia sacramenta legis, que non sunt imposita gentibus. Deposuit que non obseruamus. Quia enim in ueteri lege et legimus, et non obseruamus, sed tamen aliquam significationem premissa et posita intelligimus. Denique hec arma deposuit, tanquam onera sacramentorum ueteris legis, et ipsam legem accepit. Quinque enim lapides quinque libros Moysi significant. Tulit ergo illos quinque lapides de flumine, id est, de seculo. Labitur enim mortale seculum, et preterfluit quidquid uenit in mundum. Erant enim in flumine, tanquam lapides in populo illo. Primo erant illic inutiles et uacabant, nichil proderant, transibat supra  fluuius. Sed quid fecit Dauid, ut lex ipsa utilis esset, accepit gratiam. Lex enim sine gratia impleri non potest. »Plenitudo legis caritas est .« Quia ergo gratia facit legem impleri significatur gratia lacte. Hoc est enim in carne gratuitum, ubi mater non querit accipere, sed satagit dare; hoc mater gratis dat, et contristatur si desit qui accipiat. Quomodo ergo ostendit Dauid legem sine gratia operari non posse, nisi cum illos lapides quinque  coniungere uolens gratie, posuit in uase pastorali, quo lac mulgeri consueuerat. His armatus processit aduersus Goliam superbum, se iactantem et de se presumentem. Tulit unum lapidem et deiecit diabolum. In fronte percussit, et cecidit in eo loco corporis ubi  signum Christi non habuit. Hoc quoque licet attendas. Quinque lapides posuit, unum misit. Quinque libri electi sunt, sed unitas uicit. »Plenitudo ergo legis caritas, ut ait Apostolus: sufferentes inuicem in dilectione, studentes seruare unitatem spiritus in uinculo pacis .« Deinde, illo percusso atque deiecto, gladium eius abstulit, et deinde caput abscidit. Et fecit hoc noster Dauid, deiecit diabolum de suis, quando credebant maligni eius, quos ille in manu habebat, et de quibus ceteras animas trucidabat. Conuertunt linguas suas contra diabolum, et sic Golie de gladio suo caput inciditur.  Item uir certa fide plenus, que sanctis solet ad iustitiam computari, ea ipsa Scripture sacre, que hereticus affert, testimonia colligit, et erroris eius  pertinaciam inde conuincit. Contra nos namque dum sacre legis testimonia adportant, secum nobis afferunt unde uincantur. Unde et Dauid typum Domini, qui uidelicet fortis manu interpretatur; Golias uero, reuelatus siue transmigrans, hereticorum superbiam signans, hoc rebus locuti sunt quod nos uerbis aperimus. Golias quippe cum gladio, Dauid uero cum pera pastorali uenit ad prelium. Sed eumdem Goliam Dauid superans, suo occidit gladio. Quod nos quoque agimus, qui promissa Dauid membra ex eius fieri dignatione meruimus: nam superbientes hereticos et sacre Scripture sententias deferentes eisdem uerbis atque sententiis quas proferunt uincimus.

»Assumens autem Dauid caput Philisthei, attulit  illud in Ierusalem, arma uero eius posuit in tabernaculo suo.«  Quod dicit attulisse Dauid caput Philisthei in Ierusalem, anticipatio est, quod postea fecit. Arma uero eius, id est, Philisthei, non est intelligendum quod in suo posuerit tabernaculo, sed in tabernaculo Domini, de quo tabernaculo postea hec ab Abimelech sacerdote accepit. Eo autem tempore quo uiderat Saul Dauid egredientem contra Philistheum, ait ad Abner principem militie: »De qua stirpe descendit hic adolescens, Abner? Dixitque Abner: uiuat anima tua, rex, si noui.« Secundum illud locutionis genus hoc dictum est quo dictum est illud: »Benedixit Naboth Deo et regi .« Ac si diceret: Non uiuat anima  tua, rex, si noui; aut: uideam mortem tuam, si noui. Aliter: quia si coniunctio aliquando ponitur pro non aduerbio, ut est illud Psalmiste: »Si introibunt in requiem meam« , id est, »non introibunt in requiem meam,« Si noui potest pro non noui dictum accipi. Utitur enim modo iurandi per uitam regis, et affirmat se non nosse unde Dauid sit. Hoc enim modo et in Genesi Ioseph patriarcha contra fratres suos usus est, quando dixit: »Per salutem Pharaonis non egredimini hinc, donec ueniat frater uester minimus .«



CAPUT XuIII. De pacto Ionathe cum Dauid et desponsatione Michol filie Saul.

Peracta uictoria qua Dauid gigantem interfecit,  dicit Scriptura quod »anima Ionathe conglutinata est anime Dauid,« et ita dilexisset eum Ionathan »quasi animam suam,« etc. Ionathas op time typum tenet eorum qui ex Iudeis in Christum crediderunt, qui, accepta Spiritus sancti gratia, pro Christi amore relictis omnibus que in mundo habere poterant, ipsum Redemptorem secuti sunt. Unde et Petrus apostolus de se et sociis suis dixit ad Iesum: »Domine, ecce nos reliquimus omnia, et secuti sumus te .« Et in Actibus apostolorum ita scriptum est: »Quotquot possessores agrorum erant, ueniebant et uendebant et afferebant pretia eorum ante pedes apostolorum. Diuidebatur autem singulis, prout cuique opus erat . Sic enim Ionathas dedit uestimenta sua, a tunica  usque ad balteum, cum credentes quique quidquid habere poterant in hoc mundo, omnia in lucrum Christi conferre satagebant. »Porro cum reuerteretur Dauid, percusso Philistheo, egresse sunt mulieres de uniuersis urbibus Isrel, cantantes chorosque ducentes in occursum Saul regis: in tympanis letitie, et in sistris, et precinebant mulieres ludentes atque dicentes: Percussit Saul mille, et Dauid decem millia.« Quod regis animus indigne tulit. Hinc inuidia Saulis, et semina odiorum aduersum Dauid orta sunt.  »Misit ergo Saul satellites suos in domum Dauid, ut custodirent eum, et interficerent mane. Abscessit autem Dauid nocte, et fugit, atque saluatus est. Cumque uenissent nuntii Saul, inuenerunt statuam in lecto positam, et pellem pilosam caprarum ad caput eius,« etc. Audiamus ergo quid hoc significat quod miserit Saul ad custodiendam domum Dauid, ut interficeretur? Hoc non ad crucem Domini, sed tamen ad passionem eius pertinet. Crucifixus enim Christus, et mortuus est, ac sepultus. Erat ergo illa sepultura tanquam domus, ad quam custodiendam misit regnum Iudeorum, quando custodes adhibiti sunt sepulcro Christi. Quomodo ergo custodita est domus, si Dauid figurabat Christum, ut Christus interficeretur, dum  Christus non in sepultura, sed in cruce sit interfectus? Refertur hoc ad corpus Christi, quia interficere Christum erat tollere nomen Christi: neque enim crederetur in Christum, si mendacium preualeret custodum qui corrupti sunt, ut dicerent: »Quia, dormientibus nobis, uenerunt discipuli et abstulerunt eum .« Hoc est itaque uelle Christum interficere, nomen eius resurrectionis exstinguere, ut mendacium Euangelio preferretur. Sed sicut illud non ualuit Saul ut interficeret Dauid, sic nec potuit regnum Iudeorum efficere, ut memoriam Christi deleret. Isti autem qui de Saul uirtute, id est, de regno Iudeorum, in Christum presumere uoluerunt, offenderunt in lapidem offensionis,  tanquam in statuam, et hedus eis uisus erat agnus: quia in quo peccatum non inuenerunt, quasi peccatorem persecuti sunt.

»Nuntiatum est autem Sauli a dicentibus: Ecce Dauid in Naioth in Ramatha,« etc.  Naioth locus est in Ramatha, ubi Dauid sedit. Rama uero in tribu Beniamin ciuitas est Saulis in sexto milliario ab Helia, ad septentrionalem plagam contra Bethel. Meminit huius et Ieremias. Alia autem Rama est in tribu Aser, Naioth, pulchritudo interpretatur; et Rama, excelsum. Bene ergo conueniunt hec nomina locorum rebus in his expletis, quia prophetarum dicta et celsitudinem habent scientie ac uenustatem locutionis.

 »Misit ergo Saul lictores, ut caperent  Dauid. Qui cum uidissent cuneum prophetarum uaticinantium, et Samuel stantem super eos, factus est etiam spiritus Domini super eos, et prophetare ceperunt etiam ipsi,« etc.  Igitur Dauid regie manus ictum deuitans, eiusque persecutiones declinans, fugit uenitque ad Samuelem, et misit Saul nuntios, qui apprehenderent Dauid. Qui cum uidissent Samuel inter prophetas, et cetum prophetarum qui in illo tempore prophetabant, nuntii qui missi sunt, accepto eodem spiritu, prophetauerunt. Missisque aliis hoc contigit, et tertiis nichilominus. Postea uero cum et ipse Saul uenisset, factus est super eum Spiritus Domini, et ambulabat ingrediens, et prophetabat.

 Questio magna hic oritur, cum in  precedentibus legatur: »Et non uidit Samuel Sau lem usque in diem mortis sue,« quomodo hic prophetasse coram Samuele dicatur? Quam questionem Hebrei his duobus modis soluunt. Aut non uidit eum, quia quando iunctus est Saul cuneo prophetarum, abscondit se Samuel ne uideretur ab eo; aut non uidit eum indutum habitu regio quo indutus erat quando dictum est: »Non uidit eum usque in diem mortis sue;« subauditur, »indutum habitu regio.« Exspoliasse uero se non omnibus uestimentis, sed regalibus intelligendum est.  Item queritur quomodo et illi nuntii qui missi essent ad tenendum hominem et ad necem ducendum, talis spiritus participes effici meruerint? Et Saul ipse, qui miserat, ueniens, et ipse sanguinem innocentem  querens effundere, accipere meruit spiritum illum et prophetare. Quantum enim ad litteram attinet, non est mirum hominem reprobum ad momentum transitorie prophetasse, dum etiam similes multi prophetie donum leguntur habuisse, sicut et Balaam ille reprobus, quem non tacet Scriptura iudicio diuino esse damnatum : sed tamen prophetiam habebant. Nec illa uerba parum testantur huic sententie, que in Euangelio scripta sunt, multos dicturos in illa die: »Domine, Domine, in nomine tuo, manducauimus, et bibimus [prophetauimus, et demonia eiecimus] et in nomine tuo uirtutes multas fecimus .« Quibus tamen dicturus est: »Non noui uos unquam:  discedite a me, qui operamini iniquitatem .« Mystice autem exemplum huius Saul nuntiorumque eius in hac sententia figurat nonnullos hereticos, qui aliquid boni de muneribus sancti Spiritus habent, sicut testamenta legis et Euangelii, baptismi sacramenta. Qui cum ad Ecclesiam catholicam ueniunt, non est ullo modo in eis uiolandum, aut, quasi non habeant, tradendum. Sed tamen eos non ideo debere saluti confidere, quia non improbamus quod illos accepisse credimus; sed oportet eos cognoscere unitatem, et societatem in uinculo pacis, sine qua omnino quidquid habere potuerunt, quamuis sit sanctum atque uenerandum, ipsi tamen nichilominus sunt tanto indigniores effecti premio uite eterne, quanto illis donis non bene usi sunt, que in  hac uita, que transitoria est, acceperunt. Item exemplum atque imago huius Saul nuntiorumque eius in hoc loco, Iudeorum non incongrue gestat personam, qui dum aduersari cupiunt Christo, habent in ore sacramenta legis et prophetarum ad testimonium Christi, et cum Ecclesia, quasi cum prophetis, de Scripturis disputant, sicut illi cum prophetis uaticinabantur



CAPUT XX. De eo quod Saul misit nuntios ad querenaum Dauid, qui uenientes ad cuneum prophetarum et ipsi prophetabant; nec non et Saul postea illuc ueniens tota die nudus prophetauit. De uerbis Ionathe ad Dauid et de signo sagitte quod dedit ad ipsum Dauid.

Quod dicente Ionathan ad Dauid, quem insecutionibus  patris sui non iustis dolebat fatigari; »Si uixero, facies mihi misericordiam Domini. Si uero mortuus fuero, non auferes misericordiam tuam e domo mea usque in sempiternum, quando eradicauerit Dominus inimicos Dauid, unumquemque de terra.« Cum adiungeret Scriptura: »pepigit ergo fedus Ionathan cum domo Dauid,« continuo subintulit dicens: »Et requisiuit Dominus de manu inimicorum Dauid,« etc. Per anticipationem utique fecit, prius historie interserendo quod multo post tempore factum est, cum, interfecto Saule, regnum ad domum Dauid translatum est, et qui innocentem eum iniuste persequebantur, iusta sunt diuinitus ultione mulctati. Cum enim requisiuit Dominus de manu inimicorum Dauid quare uirum sanctum afflixerint,  tunc cogebantur rationem reddere odiorum quibus tanto tempore contra illum seuierant. Quod et de Absalon, et de Siba filio Bochri, et de ceteris nostibus Dauid eque potest intelligi. Aliter: Si scire uis quid de manu inimicorum Dauid requisierit Dominus, potest  in superiore sententia, qua dictum est quod fedus pepigerit Ionathan cum domo Dauid, a pocynu [posteriori] intelligi, quod hoc de manu inimicorum Dauid requisierit, id est, quare non et ipsi fedus cum eo pacis inire uoluerint, cum quo esse Dominum uiderunt. Idcirco autem Scriptura hic sententiam hanc preoccupando interponere uidetur, ut testimonium Ionathe, quo dixerat: »Quando eradicauerit Dominus inimicos  Dauid, unumquemque de terra,« uerum esse comprobaret quia uidelicet eradicati sunt inimici Dauid de terra, non ipso Dauid se de aduersariis ulciscente, sed iudicante Domino pro illo. Bene autem subiungit: »Et addidit Ionathan deierare Dauid, eo quod diligeret illum. Sicut enim animam suam, ita diligebat eum«: ut ille nimirum qui tam perfecto iuxta legem Dei amore complectebatur Dauid, a perditione inimicorum eius ostenderetur immunis. Qui etsi cito morte prereptus, regnum cum eo, ut sperabat, terrenum habere nequiuit commune, absque ulla tamen contradictione regni celestis consortium cum eo quem pro gloria uirtutum tantisper dilexit, cum esset et ipse uir uirtutum, accepit.

 »uenit Ionathan in agrum iuxta placitum Dauid, et puer paruulus cum eo, et ait ad puerum suum: uade et affer mihi sagittas quas ego iacio,« etc. Quid est quod Ionathan Dauid seruare uolens, cum ille lateret in agro iuxta lapidem ad signum duas iecit sagittas, quas puer paruulus, ignorans quid fecerit, collegit, et in ciuitatem retulit: nisi quod Deus Pater Filium suum unigenitum, quem ad salutem humani generis mittendum decreuerat, in littera legis, Iudeis nescientibus absconditum habuerat? Dauid ergo absconditus est in agro, id est, Christus relatus est in mundo. De quo euangelista Ioannes dicit: »In mundo erat, et mundus per ipsum factus est, et mundus eum non cognouit .« Iuxta lapidem sedebat, quia in tabulis legis conscriptus  erat, ut est illud: »Audi, Isrel, Dominus Deus tuus, Deus unus est ;« et: »Non assumes nomen Dei tui in uanum .« Nam Saul odio habens Dauid, inter epulas sedens, filium eum mortis esse iudicabat. Et Iudaica perfidia, in pasche epulis conuiuans, de nece Christi tractabat. Cum ergo illuxisset mane, uenit Ionathas in agrum iuxta placitum Dauid, et puer paruulus cum eo. Iecit unam sagittam, iecit et aliam. Et Deus Pater, illucescente mane credulitatis, primum testimonium legis de Christo protulit. Deinde prophetas misit, qui de aduentu eius testificarentur. Unde scriptum est: »In lumine iacula tua ibunt, in splendore fulguris armorum tuorum .« Collegit autem puer Ionathe sagittas, et attulit ad Dominum suum, et  quid ageretur penitus ignorabat. Sic et Iudaicus populus, libros legis et prophetarum portans, quasi diuinitus conscriptos honorabat, sed eum, et quem Moyses et prophete signauerant, presentialiter inter se manentem non cognouerat.



CAPUT XXI. De eo quod fugit Dauid ad sacerdotem Abimelech, a quo pastus est, propter quod ipse sacerdos a Saule interfectus est et turba sacerdotum cum eo. De fuga Dauid ad Achid regem Geth.

 »Surrexit itaque Dauid iterum, et fugit in die illa a facie Saul: uenitque ad sacerdotem Abimelech, a quo et gladium Golie sustulit, et panes propositionis accepit.« Que res et sacerdoti  »mortem attulit, et animaduersionem religiose intulit ciuitati. Primo uidendum est quid sit quod Dauid interroganti respondit sacerdoti, et dixit. »Et quidem si de mulieribus agitur, continuimus nos ab heri et nudiustertius, quando egrediebamur, et fuerunt uasa puerorum sancta.«  Hoc quoque taliter accipi potest: Abimelech interrogat utrum Dauid et pueri sui, quos in illum et illum locum conduxisse se dixerat, mundi essent? Dauid uero enigmatice pluraliter de seipso respondit, dicens: »Et fuerunt uasa puerorum sancta,« scilicet, a concubitu coniugali. Quod uero ait: »Porro uia hec polluta est,« et in Hebreo legitur: »Porro uia hec laica est,« sic est intelligendum: »uia hec laica est;« ac si diceret: In lege preceptum  est ut extraneus non comedat ex eis; et tu interrogas, utrum mundi sint pueri, qui etiamsi mundi essent, nequaquam eis uesci deberent? Idcirco uia laica est, quia tu laicaliter interrogas. Quod uero sequitur: »Sed et ipsa hodie sanctificabitur in uasis,« ipsa utique in uasis, id est, mente sanctificari dicit; quia nisi necessitate corporis, et periculo uite urgente, nequaquam uesceretur eis.  Et hec itaque gestorum fides est. Sed quantum ad sacramentum prophetie pertinet, in Christo Domino nostro impletum est. Qui positus in carne, dum insectationem declinaret iudaicam, ad apostolos transiuit, cum quibus et desideratum sibi cibum sumpsit: »Desiderio enim desiderauit manducare pascha .« Ex quibus Golie, id  est, arma diaboli, sustulit: fortis enim spolia ipse diripuit . His ergo a quibus receptus est Christus, tribulationes induxit diabolus et mortem. »Omnes enim, ut ait Apostolus, qui in Christo pie uolunt uiuere, persecutionem patiuntur .« Et Dominus:« Si me, inquit, persecuti sunt, et uos persequentur .«

»Erat autem ibi quidam uir de seruis Saul in die illa intus in tabernaculo, et nomen eius Deg Idumeus,.«  In Hebreo habetur, »obligatus in conspectu Domini;« obligatus idem Deg Idumeus erat uoto, quo se obligauerat aliquot diebus in tabernaculo Domini immoraturum, et orationi uacaturum. Deg autem iste Idumeus  (qui camelorum, id est infructuosi gregis et tortuosi, custos erat, et interpretatur, motus siue sollicitus, qui et percussit Abimelech sacerdotem magnum:  in nomine Iude proditoris personam gestat, per quem fraude contra Redemptorem nostrum, qui uere rex est, operatus diabolus, ut, eius proditione facta, etiam postea persecutionem Ecclesia pateretur, et occiderentur quamplurimi discipuli Christi, et sacerdotes, et pro nomine eius persecutiones grauissimas perferrent. Sed in domo Abimelech solus Abiathar princeps sacerdotum a persecutore Saul immunis est, quia nemo potest nocere Christo principi sacerdotum, qui uictor ad celos ascendit.

Interea Dauid, cum fugeret Saul, latere uoluit  apud regem quemdam Geth, nomine Achis. Sed cum gloria eius sic fuisset commemorata, ne per liuorem rex ad quem confugerat in eum aliquid mali machinaretur, finxit insaniam, et, quasi furore correptus, »mutauit os suum, defluebantque saliue in barbam eius, collabebaturque in manibus eorum, et procidebat ad ostia porte.«

»Et dixit Achis: Quid huc mihi adduxistis istum? Nunquid deerant nobis furiosi? Et sic eum dimisit.«  Achis interpretatur quomodo est, per quod significatur ignorantia, et uerbum mirantis et agnoscentis, quod in gente Iudeorum impletum est. Qui dum Christum uiderunt, non agnouerunt, coram quibus mutauit os suum et abiit. Erant enim ibi precepta legis carnalia, erat  sacrificium secundum Aaron, et postea ipse de corpore et sanguine suo instituit sacrificium secundum ordinem Melchisedech. Mutauit os suum in sacerdotio, mutauit in preceptis, dans aliud Testamentum, euacuata carnali operatione, atque collapsus est in manibus eorum quando eum comprehendentes crucifixerunt. Et procidebat ad ostium porte, id est humiliabat se. Hoc est enim procidere usque ad ostium fidei nostre: ostium enim porte, initium est fidei. Inde incipit Ecclesia, et peruenit usque ad speciem. Et cum credit ea que non uidet, merebitur illorum perfrui, eum eum facie ad faciem uidere ceperit. Quod uero in illo quasi furioso saliue decurrebant super barbam eius, Apostolus hec aperit, dicens: »Iudei signa petunt, et Greci sapientiam  querunt; nos autem predicamus Christum crucifixum, Iudeis quidem scandalum, gentibus autem stultitiam: ipsis uero uocatis, Iudeis et Grecis, Christum Dei uirtutem, et Dei sapientiam; quia quod stultum est Dei, sapientia est hominibus .« Saliue enim significant infirmitatem. Sed quia stultum Dei fortius est hominibus: nota quia saliue ostendant, sed attende, quia super barbam decurrunt. Quomodo enim in saliuis infirmitas, sic in barba uirtus ostenditur. Texit ergo uirtutem suam corpore infirmitatis sue: et quia forinsecus infirmabatur, tanquam in saliua apparebat; intus autem diuina uirtus, tanquam barba, tegebatur.



CAPUT XXII. De eo quod Dauid fugit in speluncam Odollam, ubi eum fratres eius et omnis domus patris eius uisitauerunt, et alii plurimi ad eum conuenerunt.

 »Fugit Dauid in speluncam Odollam, ubi eum fratres eius, et omnis domus patris eius uisitauerunt, et conuenerunt ad eum omnes querant in angustia constituti, et oppressi ere alieno, et amaro animo, et factus est eorum princeps,« etc. Quid est quod Dauid manente in spelunca, uenerunt ad eum fratres eius, et omnis domus patris eius? Hoc est, illi qui ex Synagoga in eum crediderunt, uenerunt ad illum. Et conuenerunt ad eum omnes qui erant in angustia constituti et oppressi ere alieno. Hoc est quod ipse ad se uenire  inuitans dixit: »uenite ad me, omnes qui laboratis et onerati estis, et ego reficiam uos .« Omnes quippe qui se agnoscunt in angustiis uitiorum constitutos, nec habent latitudinem caritatis, et oppressi sunt ere alieno, hoc est, censu peccatorum quem exsoluebant diabolo quando exhibuerunt membra sua seruire iniquitati ad iniquitatem , necesse est, ut amaro sint animo, hoc est, ut digne penitentiam gerant de delictis suis preteritis, et ueniant ad Dauid, ad desideratum uidelicet nostrum, quatenus fiat eorum princeps; quia ipse est qui »constitutus est a Deo iudex uiuorum et mortuorum. Deus fortis, Pater futuri seculi, princeps pacis, cuius regni non erit finis. Et dominabitur a mari usque ad mare, et a flumine usque ad terminos  orbis terre. Cuius potestas est eterna et regnum eius alteri non dabitur.« Dixitque »Gad propheta ad Dauid: Noli manere in presidio, proficescere et uade in terram Iuda,« etc. Miro modo hic introducitur Gad propheta, cum in precedentibus huius nulla facta fuerit mentio. Sic itaque introducitur, sicut Elias propheta in loco ubi dicitur: »Et dixit Elias Thesbites, de habitatoribus Galaad .« Ex ore itaque Domini Gad propheta Dauid dixit ut non moraretur inter gentes et in terra polluta, sed in terram Iude rediret, et ibi iuxta uoluntatem Domini persecutionem inimicorum ferret.



CAPUT XXIII. Quod Dauid in deserto Ziph in silua latuit, quem  Ziphei prodiderunt Saul.

 Porro eo tempore quo fugerat Abiathar filius Achimelech ad Dauid, in die illa ephod secum habens, descenderat. Ephod illud erat quod Moyses, iubente Domino , fecerat, sicut et rationale, in quo erat doctrina et ueritas, in quo etiam consulit Dauid Dominum.

Et ait Dauid ad Dominum: »Si tradent me uiri Ceile in manus Saul, et si descendet ipse, sicut audiuit seruus tuus? Domine Deus Isrel, indica seruo tuo. Et ait Dominus: Descendet,« etc. Ac si diceret: Si hic steteris, descendet Saul, et tradent te uiri Ceile in manus eius. Eorum uoluntatem ei indicebat. Et merito uiri Ceile, qui ingrati beneficiis Dauid exstiterant, cum eos ipse de manibus  Philisthiim eruerit, significant infidelitatem seu inconstantiam Iudeorum, qui Redemptoris nostri semper pietati ingrati existentes, apud seculi potestates contra eum insidiando meditabantur. Interpretatur autem Ceila ad fundam iacta, siue extollens sibimet. Et in psalmo scriptum est: »In circuitu impii ambulant ;« et alibi: »Stultus ut luna mutatur .«

 »Porro Dauid erat in deserto Ziph in silua,« etc.  Ziph, mons squalidus uel caligans, siue nebulosus iuxta Ziph, in quo sedit Dauid prope Chermelam, que in Scripturis Carmelus appellatur. Sic enim appellatur uicus hodie Iudeorum, unde fuit Nabal Carmelius. Sed et  unus de posteris Caleb dictus est Ziph. Lege Paralipomenon . Quid est ergo quod Ziphei Dauid apud se latitantem Saul prodiderunt, et cum eo mortem eius meditati sunt nisi quod Iudei, quod Ziphei merito significant, et interpretantur germinantes, cum in terreno regno germinare appetebant, apud principes suos tractabant de nece Saluatoris, qualiter eum per discipulum suum proditum apprehenderent, et presidi ad interficiendum traderent.



CAPUT XXIu. Quod Dauid in eremo Engaddi in spelunca latitans, oram chlamydis Saul latenter abscidit, qui ingressus est in eamdem speluncam ut purgaret uentrem.

 »Ascendit ergo Dauid inde, et habitauit in locis tutissimis, Engaddi,« etc.  In eremo Engaddi, cum persequendum Dauid  Saul appeteret, ingressus est Dauid speluncam, et ibi latitabat. Sed rex improuisis exceptus insidiis, quod innocuo moliebatur, inciderat. Scriptum est enim: »Qui fodit foueam proximo suo, incidet in eam .« Dauid bona pro malis retribuens, inimicum non occidit, sed pro testimonio facti, oram regie chlamydis amputans abstulit. Cum utique facilius esset exceptum insidiis aduersarium perdere magis quam fallere. Quid ergo est quod iste fugiens a facie Saul in spelunca latuit? Quare autem latuit, nisi, ut occultaretur et non inueniretur? Quid est contegi spelunca, nisi contegi terra? Qui enim fugit in speluncam terra tegitur, ne uideatur. Portabat iehsu terram, carnem, quam acceperat de terra, et in ea se occultabat, ne ab  Iudeis inueniretur Deus. »Si enim cognouissent, nunquam Dominum glorie crucifixissent .« Quare ergo Dominum glorie non inuenerunt? Quia spelunca se texerat, id est, carnis infirmitatem oculis obiiciebat, et maiestatem diuinitatis in corporis tegmine, tanquam spelunce abdito, contegebat. Illi non cognoscentes Deum, persecuti sunt hominem, nec mori potuit, nisi in homine, quia nec teneri potuit, nisi in homine. Opposuit ergo male querentibus terram, seruauit bene querentibus uitam. Fugit ergo secundum carnem in speluncam a facie Saul, quia passus est, usque adeo se occultans coram Iudeis, ut moreretur. Sed quare usque ad mortem esse patiens uoluit, ut fugeret a facie  Saul in speluncam, que inferior pars terre potest accipi? Et certe manifestum et notum est omnibus, eum in monumento positum esse quod excisum fuerat in petra . Hoc ergo monumentum spelunca erat. Illuc fugit noster Dauid a facie Saul. Tandiu enim persecuti sunt illum Iudei, quousque poneretur in spelunca. Sed quid est quod Saul persecutor ad purgandum uentrem speluncam ingreditur, nisi quod Iudei conceptam in Christum malitiam mentis, quasi odorem fetidum emiserunt, et cogitata apud se noxia factis deterioribus, dum Christum perimunt, ostenderunt? Sed tamen Dauid Saulem occidere noluit. Et cum eum in abdito occultatus antro haberet in potestate, seruare potius quam occidere maluit. Ita et Christus dum  esset in spelunca carnis, persecutorem populum in potestate habuit, et non occidit. Scriptum enim erat de eis per prophetam: »Ne occideris eos .« Denique Dauid tantummodo summitatem chlamydis eius silenter abscidit, ut ostenderet prophetia Christum Iudeos non occidisse, sed eis tantum regni gloriam abstulisse, sicque eos pro persecutione sua uacuos sede uel imperio reliquisse. Chlamydis enim abscisio regni est amputatio. Hoc etiam alio loco idem Saul cum per inobedientiam peccasset, ostendit. Nam cum ueniam precaretur, rogaretque Samuelem ut reuerteretur cum illo ad placandum Deum, et noluisset, atque conuertens faciem suam abiret, tenuit Saul pinnulam uestimenti eius, et disrupit eam, et dixit ad eum Samuel: »Disrupit  Dominus regnum Isrel de manu tua hodie, et dabit illud proximo tuo, et diuidetur Isrel in duos populos .« Ergo rex iste personam figurate gerebat Iudeorum, significans quod inde amissurus erat regnum dum persequitur Christum. Item moraliter huius rei gestum si quis quesierit, ita accipere potest, ut per Saul mali rectores designentur.  Saul igitur uentrem purgare est prauos prepositos conceptam in corde malitiam usque ad opera miseri odoris extendere, et cogitata apud se noxia factis exterioribus exsequendo monstrare. Quem tamen Dauid ferire metuit; quia pie subditorum mentes ab omni se peste obtrectationis abstinentes, prepositorum uitam nullo lingue gladio percutiunt, etiam cum de imperfectione reprehendunt.  Qui et si quando propter infirmitatem sese abstinere uix possunt, ut extrema quedam atque exteriora prepositorum mala, sed tamen humiliter loquantur, quasi oram chlamydis silenter incidunt. Quia uidelicet dum prelati dignitati saltem innoxie et latenter derogant, quasi regis superpositi uestem fedant. Sed tamen ad semetipsos redeunt, seque uehementissime uel de tenuissima uerbi laceratione reprehendunt. Unde et bene et illic scriptum est: »Post hec Dauid percussit cor suum, eo quod abscidisset oram chlamydis Saul.« Facta quippe prepositorum oris gladio ferienda non sunt, etiam cum reprehendenda certe iudicantur. Si quando uero contra eos uel in minimis lingua labitur,  necesse est ut afflictione penitentie comprimatur, quatenus ad semetipsam redeat, cum preposite potestati deliquerit, eiusque contra se iudicium, qui sibi prelatus est, perhorrescat. Nam cum prepositis delinquimus, eius ordinationi qui eos nobis pretulit, obuiamus. Unde Moyses quoque cum contra se et Aaron populum conqueri cognouisset, ait: »Nos enim quid sumus? Nec contra nos est murmur uestrum, sed contra Dominum .«



CAPUT XXu. De morte Samuelis et de historia Nabal et Abigail uxoris eius, quomodo egerunt cum Dauid.

Post hec sequitur Scriptura narrans de morte Samuelis et de fuga Dauid, ita dicens:  »Mortuus est autem Samuel, et congregatus est  uniuersus Isrel, et planxerunt eum, et sepelierunt eum in domo sua in Ramatha. Consurgensque Dauid descendit in desertum Pharan,« etc.  Pharan nunc est oppidum trans Ara biam, iunctum Saracenis, qui in solitudine uagi errant. Per hoc iter fecerunt filii Isrel, cum de monte Sinai castra mouissent. Est ergo  trans Arabiam, contra australem plagam, et distat ab Aila contra orientem itinere trium dierum. In deserto autem Pharan Scriptura commemorat habitasse Ismelem. . Unde et Ismelite, qui nunc Saraceni dicuntur. Legimus Chodorlaomor regem percussisse eos qui erant in deserto Pharan.

»Erat autem uir quispiam in solitudine Maon, et possessio eius in Carmelo,« etc. Historia que  de Nabal et Abigail uxore eius narrat, mysticum intellectum querit. Nabal enim de quo dictum est quod uir durus et pessimus et malitiosus esset, typum tenet populi Iudeorum. Quorum aliqui uua fellis, et botro amaritudinis inebriati, dura ceruice, et incircumcisis cordibus semper Spiritui sancto resistebant, atque carnalem sensum in lege sequentes, stulti facti sunt. Quod bene nomen Nabal exprimit. Interpretatur enim insipiens, uel demens. Unde et Christum uenientem, et per apostolos ab eis refectionem fidei et bone operationis expetentem, respuerunt, dicentes. »Hunc autem nescimus, unde sit? Nos Moysi discipuli sumus .« Abigail uero, de qua refert Scriptura quod mulier prudentissima et speciosa fuerit, typum tenet plebis  illius, qui ex Iudeis ad fidem conuersi Domino placere meruerunt. Quod bene nomen Abigail sonat. Interpretatur enim patris mei exsultatio. Unde et Dominus in Euangelio dicit. »Gaudium erit in celo super uno peccatore penitentiam agente .« Hec sepius in prophetis et in apostolis pro salute populi Iudaici deprecans, Dauid nostro oblationem acceptabilem bonorum operum, et pie deuotionis obtulit. Quam ille post mortem uiri sui, qui demens in stultitia sua periit, asciuit in coniugium, et exhibuit sibi sponsam non habentem maculam aut rugam .  Quod Abigail interpellans pro se et pro domo sua ait ad Dauid, quem uir eius stultitia et ebrietate sopitus offenderat.

 »Si enim surrexerit aliquando homo persequens te, et querens animam tuam, erit anima Domini mei custodita, quasi in fasciculo uiuentium apud Dominum Deum tuum. Porro anima inimicorum tuorum rotabitur quasi in impetu et circulo funde, etc.;« pulcherrima comparatione statum iustorum a reproborum sorte discernit. Horum quippe animas appellat uiuentes, ut illorum e contrario spiritali morte preoccupatas insinuet, iuxta illud prophete: »Anima que peccauerit, ipsa morietur .« Hos fasciculo, illos lapidi funde assimilat. Fasciculus enim constringitur, ut integer maneat et conseruetur. Lapis in funda expeditus ponitur, ut abiiciatur. Sic etenim, sic in hoc seculo electi pressuris tribulationum coangustantur,  ut his admoniti arctius se ad inuicem mutua caritate connectant, coadunati ad inuicem manu sui Redemptoris in perpetuum conseruentur. At uero reprobi quanto latius in hac uita uoluptatibus propriis, uelut liberi, dimittuntur, tanto longius in futuro a diuine uisionis gloria proiiciuntur, ut de eis merito dicatur: »Et quidem ipsi de manu tua expulsi sunt .« Mire autem omnipotentem prouidentiam describit superni pectoris, cum dicit animam uiri sancti, quasi in fasciculo uiuentium, apud Dominum esse custoditam. Sicut enim facillimum est cuilibet fasciculum herbe uel feni sua manu retentum conseruare, ita uirtus Domini et Saluatoris nostri omnes per orbem electos ab initio usque in finem seculi, ne qui ex eis ulla ratione pereant, sine labore tuetur,  iuxta quod ipse in Euangelio sub figura ouium de eis loquens: »Et sequentur me, inquit, et ego uitam eternam do eis, et non peribunt in eternum, nec capiet eas quisquam de manu mea.« Sicut fasciculus unus quibuslibet uinculis alligatur, ita omnis sanctorum cetus, una eademque fide, spe et caritate ad inuicem constringitur, uno diuine protectionis munimine circumdatur. Ad litteram autem patet sensus: quia anima Dauid, persequentibus licet hostibus, custodita semper fuit in sorte uiuentium. Porro inimici eius, insistentibus sibi aduersitatibus, sicut lapis funda circumactus, sic instabili motu perturbandi et suis essent expellendi de finibus, uel etiam humanis rebus auferendi.

»Diluculo autem cum digessisset uinum Nabal,  indicauit et uxor sua uerba hec,« etc.  Quid nobis Abigail per renuntiationis sue dispensationem innuit, nisi quod iracundos melius corrigimus, si in ipsa ire sue commotione declinamus? Perturbati quippe, quid audiant ignorant. Sed cum ad se redeunt, tanto libentius exhortationis uerba recipiunt, quanto se tranquillius toleratos erubescunt. Menti autem furore ebrie omne certum  peruersum uidetur. Unde et certe Nabal ebrio culpam suam Abigail laudabiliter tacuit: quam, digesto uino, laudabiliter dixit. Idcirco enim malum quod fecerat cognoscere poterat, quia hoc ebrius non audiuit.

»Saul autem dedit Michol filiam suam, uxorem  Dauid, Phalthi filio Lais, qui erat de Gallim,« etc.  Ut Hebrei, non cognouit eam idem Phalthi, quoniam si cognouisset eam, nunquam Dauid sibi eam postea sociasset, quia in lege penitus huiusmodi prohibetur coitus. Idem namque Phalthi de Gallim, hoc est, de inundatione erat. Inundatio hec lex intelligitur. Legis enim doctor erat de Baurim, id est, de electis. Quando autem a Saule Michol ei datur, Phalthi, id est, euadens, interpretatur. Quando uero ab eo eadem Michol aufertur, Phalthiel, id est, euadens a Deo, interpretatur. Euadens a Deo dicitur, quia custodiuit eum, ne tangeret eam, ne fieret transgressor legis. »Secutusque est eam uir suus plorans usque Bannim .« Plorasse dicitur  pre gaudio, eo quod Dominus eum custodisset, ne eam tangeret.



CAPUT XXuI. Quod Dauid fugiens a facie Saulis, cum eum dormientem reperisset, non occidit, sed solam lanceam et scyphum aque abstulit.

 »Et uenerunt Ziphei ad Saul in Gabaa, dicentes: Ecce Dauid absconditus est in colle Hachila, que ex aduerso solitudinis. Et surrexit Saul, et descendit in desertum Ziph,« etc. Iterum item Dauid fugiens a facie Saul in castra regis, cum dormientem offendisset, non percussit, non occidit; sed solam lanceam, que ad caput eius erat, et lenticulam sustulit.

»Dormientibus cunctis egressusque e castris, transiuit  in cacumine montis.«  Quid ergo hoc est, nisi quod persequebantur Christum Iudei? Sed persequendo dormiebant, quia non uigilabant corde. Duritia enim cordis obdormitio est. Dormiunt in uita ueteri: non uigilant in noua. uenit Christus: non eos occidit, sed tulit ab eis scyphum aque, id est, gratiam legis; tulit et sceptrum regale, regni scilicet potestatem, quam pro magno habebant, et unde se protegebant temporaliter, et quam aduersus Dominum per incredulitatem gerebant. Deinde uictor Dauid noster de castris eorum regressus transcendit in altitudinem montis celorum.



CAPUT XXuII. Sequitur de gestis Dauid.

  »Et ascendit Dauid, et uiri eius; et agebant predas de Gessuri, et de Gerzi, et de Amalecitis. Hi enim pagi habitabantur in terra antiquitus.« Hi pagi non erant sub potestate Achis. Habitati in terra antiquitus dicuntur, quia quieti et securi habitati fuerant, et nullius hostis depredationes perpessi.



CAPUT XXuIII. Iterum de morte Samuelis.

 »Samuel autem mortuus est; fleuitque eum omnis Isrel, et sepelierunt eum in Rama urbe sua,« etc. Supra namque dicitur sepultus fuisse in domo sua in Rama. In domo sua, in familia uidelicet et cognatione sua. Queritur namque cum superius iam mortuus legatur, cur hic  repetatur mortuus? Mortuus hic  resuscitationis sue causa repetitur; et ut damnatio Saulis, qui in peccatis mortuus erat, et relicto Deo, contra legem, Pythonem consulebat, iusta esse manifestaretur.



CAPUT XXIX. De pythonissa que ob rogatum Saulis, Samuelem suscitauit, qui ei de uicina morte intimauit.

»Post mortem autem Samuelis congregati sunt Philisthiim contra Isrel, consuluitque Saul Dominum; et non respondit ei, neque per somnia, neque per sacerdotes,« etc.  Hebreus habet: Neque per doctrinam, neque per prophetas.  Respondebat Dominus per somnia, sicut idem Hebrei asserunt, eo quod ieiunando et orando, poscebant oraculum sibi fieri diuinum, et Dominus illis per somnia reuelabat ea que futura erant quod in hoc loco minime Saul fecisse legitur. Per doctrinam, per ephod scilicet, quod sacerdos in pectore gestabat. Neque per prophetas, quia illis consulentibus Dominus nequaquam respondebat. Hi prophete dicuntur fuisse discipuli Samuelis: quibus prophetantibus iunxit se Saul et prophetauit. Quesiuitque Saul pythonissam, que suscitaret illi Samuelem. Statimque suscitatus, ait ad eum:

»Quare inquietasti me, ut suscitarer?« etc. Queritur, secundum historiam, utrum pythonissa ipsum prophetam de inferno euocauerit, an aliam aliquam  imaginariam illusionem fallacia demonum factam? De hac questione beate memorie Augustinus episcopus Simpliciano Mediolanensi episcopo ita scripsit: »Inquiris, inquam, utrum potuerit malignus spiritus excitare animam iusti, et tanquam de abditis mortuorum repagulis euocare, ut uideretur et loqueretur cum Saul. Nonne magis mirandum sit quia Satanas ipsum Dominum assumpsit, et constituit super pinnam templi?  Quolibet enim modo fecerit, ille etiam modus quo Samueli factum est ita ut Samuel excitaretur, similiter latet; nisi forte quis dixerit faciliorem diabolo fuisse licentiam ad Dominum uiuum unde uoluit assumendum, et ubi uoluit constituendum, quam ad Samuelis defuncti spiritum e suis sedibus excitandum. Quod si illud in  Euangelio nos ideo non conturbet, quia Dominus uoluit atque permisit nulla diminutione sue potestatis et diuinitatis id fieri, sicut ab ipsis Iudeis, quanquam peruersis atque immundis, et facta diaboli facientibus, et teneri se, et uinciri, et illudi, et crucifigi, atque interfici passus est: non est absurdum credere ex aliqua dispensatione uoluntatis diuine permissum fuisse, ut non inuitus, nec dominante magica potentia, sed uolens atque obtemperans occulte dispensationi Dei, que pythonissam illam et Saulem latebat, spiritus prophete sancti se ostenderet aspectibus regis, diuina eum sententia percussurus. Quanquam in hoc facto potest adesse alius facilior intellectus, ut non uere spiritum Samuelis excitatum a requie sua credamus, sed aliquod phantasma,  et imaginariam illusionem diaboli machinationibus factam, quam propterea Scriptura nomine Samuelis appellat, quia solent imagines earum rerum nominibus appellari, quarum imagines sunt. Sicut omnia que pinguntur atque finguntur, earum rerum quarum imagines sunt, nominibus appellantur: sicut hominis pictura cum pingitur, proprium quodque nomen incunctanter adhibetur, et dicitur: Ille Cicero est, ille Salustius, ille Achilles, iste Hector, hoc flumen Simois, illa Roma, cum aliud nichil sint, quam picte imagines. Unde cherubim cum sint celestes uirtutes, facti tunc ex metallo, quo imperauit Deus super arcam testamenti, magne rei significande gratia, non aliud quam cherubim illa quoque figmenta  uocitabantur . Itemque dum quisque uidet somnium, non dicit, uidi imaginem Augustini, sed, uidi Augustinum, cum eo tempore quo aliquid tale aliquis uidit, ignoraret hoc Augustinus. Usque adeo manifestum est non ipsos homines, sed imagines eorum uideri. Et Pharao spicas se dixit uidisse in somnis et boues, non spicarum aut boum imagines . Si igitur constat liquido nominibus earum rerum quarum imagines sunt, easdem imagines appellari, non mirum est quod Scriptura dicit Samuelem uisum, etiamsi forte imago Samuelis apparuit per ficta machinamenta eius qui transfigurat se in angelum lucis, et ministros suos subornat uelut ministros iustitie . Iam uero si illud, inquit, mouet, quomodo a maligno spiritu Sauli uera predicta  sint, potest et illud uideri mirum, quomodo demones agnouerunt Christum, quem Iudei non agnoscebant . Cum enim uult Deus etiam per infimos spiritus aliquem uera agnoscere, temporalia duntaxat ad istam mortalitatem pertinentia, facile est, et non incongruum, ut omnipotens et iustus ad eorum penam, quibus ista predicuntur, ut malum quod eis imminet, antequam ueniat prenoscendo patiantur, occulto apparatu mysteriorum suorum etiam spiritibus talibus aliquid diuinationis impertiat, ut quod audiunt ab angelis, prenuntient hominibus. Tantum autem audiunt, quantum omnium Dominus atque moderator uel iubet uel sinit. Unde etiam spiritus pythonis in Actibus apostolorum attestatur Paulo apostolo, et euangelista  esse conatur . Miscent tamen isti fallacias, et quod uerum nosse potuerunt, non docendi magis quam decipiendi fine prenuntiant. Et forte hoc est, quia cum illa imago Samuelis Saulem predicat moriturum, dixit etiam secum futurum: quod utique falsum est. Magno quippe interuallo separari bonos a malis post mortem in Euangelio legimus, cum inter superbum illum diuitem, qui iam apud inferos tormenta pateretur, et illum qui ad eius ianuam ulcerosus iacebat, iam in requie constitutum, magnum chaos interiectum esse testatur . Aut si propterea Samuel ei dixit, Mecum eris, ut non ad equalitatem felicitatis sed ad parem conditionem mortis referatur, quod uterque homo fuerit, et uterque mori potuerit, iamque mortuus mortem  uiuo prenuntiabat; secundum utrumque igitur intellectum, habere exitum hanc lectionem, qui non sit contra fidem manifestum est: nisi forte profundiori inquisitione inueniatur ad liquidum, uel posse uel non posse animam, cum ex hac uita migrauerit, magicis carminibus euocari, et uiuorum apparere aspectibus, etiam corporis lineamenta gestantem, ut non solum uideri ualeat, sed et agnosci. Et si potest, utrum etiam anima iusti, non quidem cogatur magicis sacris, sed dignetur ostendi occultioribus mysteriis [Al., imperiis] summe legi obtemperans, ut si fieri non posse claruerit, non uterque sensus in huius Scripture tractatione admittatur, sed illo excluso imaginatione similitudo Samuelis diabolico ritu facta  intelligatur. Sed quoniam siue illud fieri possit, siue non possit, tamen fallacia Satane, atque imaginum simulandarum callidi operatio decipiendis sensibus humanis multiformis inuigilat, pedetentim quidem, ne inquisitionibus diligentioribus prescribamus, sed potius existimemus tale aliquid factum in maligno spiritu, pythonisse illius ministerio, quandiu nobis aliquid amplius excogitare atque explicare non datur.« Hec sunt que tunc de pythonissa et Samuele scripsit beatissimus Augustinus.



CAPUT XXX. Quod Dauid Amalecitas superauit et predam quam abstulerant, in Sicelech eripuit.

 Interea dum pergeret Dauid cum Achis  rege Philisthinorum in prelium aduersus Isrel, insurgentes Amalecite irruerunt in Sicelech, et succendentes eam, captiuauerunt omnia que erant Dauid et puerorum eius. Reuersus ergo Dauid ad persequendos Amalecitas, inuenit Aegyptium puerum lassescentem, quem Amalecite egrotum in itinere reliquerunt. Hunc Dauid inuentum cibo reficit, ducemque sui itineris fecit, sicque Amalecitas persequitur, epulantes reperit, et funditus exstinguit.  Considerandum est ergo, quid sit quod Amalecite, absente Dauid, Sicelech inuadunt et predam capiunt. Amalecite quippe populus lambens, uocatur. Et quid per lambentem populum nisi mentes secularium designantur, que terrena cuncta ambiendo quasi lambunt, dum solis temporalibus  delectantur? Quasi enim populus lambens predam facit, dum terrena diligentes, lucra de alienis damnis exaggerant. Et hoc absente Dauid agunt: quia Redemptorem ante oculos cordis habere negligunt. Quid est enim quod Aegyptius Amalecite puer in itinere lassatur, nisi quod amator presentis seculi, peccati sui nigredine opertus, sepe ab eodem seculo infirmus despectusque relinquitur, ut cum eo nequaquam currere ualeat, sed fractus aduersitate torpescat? Sed hunc Dauid inuenit: quia Redemptor noster, ueraciter manu fortis, nonnunquam quos despectos a mundi gloria reperit, in suum amorem conuertit. Cibo pascit: quia scientia uerbi reficit. Ducem itineris eligit: quia suum etiam predicatorem facit. Et quia Amalecitam sequi non ualuit,  dux Dauid efficitur; quia is quem indignum mundus deserit, non solum conuersus in suam mentem Dominum recipit, sed predicando hunc etiam usque ad aliena corda perducit. Quod uidelicet duce Dauid Amalecitam conuiuantem inuenit, exstinguit: quia ipsis Christum predicantibus mundi letitiam destruit, quos comites mundus habere despexit. Plerumque ergo ipsi predicando mentes secularium superant, qui prius cum secularibus in hoc mundo currere non ualebant.



CAPUT XXXI. Pugna Philisthiim contra Ierusalem, et de morte Saulis et filiorum eius.

 »Igitur exorto prelio percusserunt Philisthiim Isrel plaga magna, corrueruntque in prelio Saul et Ionathan. Arripuitque Saul gladium suum, et irruit super eum. Quod cum uidisset armiger eius, uidelicet quod mortuus esset Saul, irruit etiam ipse super gladium suum, et mortuus est cum eo,« etc.

 Armigerum istum Hebrei Deg Idumeum dicunt fuisse, qui cernens Saul mortuum, seipsum ob metum Dauid interemerit.

»Mortuus est ergo Saul, et tres filii eius, et armiger illius et uniuersi uiri eius, etc.« uiri isti,  pueri domestici eius intelligendi sunt. Hi tres filii Saul cum eo interfecti sunt, Ionathan, Abinadab, qui et Iesui, et Melcisua. Isbosed autem domi erat. Qui anno quod Saul rex constitutus est, natus fuisse dicitur, qui etiam quadraginta annorum fuisse legitur, cum regnare cepisset. Unde colligitur Saul quadraginta annos regnasse. Querendum cur alibi legatur Iesui, et alibi Abinadab? Iesui enim interpretatur equalis. Aequalis ideo dicitur, quia equalis meriti fuisse filius cum patre memoratur. Abinadab interpretatur pater meus sponte. Sponte etenim sua pater eius Saul male agendo acquisiuit, ut taliter una cum filiis perimeretur. Denique prius propheta Dauid figuraliter deflet Saul et Ionathan, qui cum potentes essent, et semper hostibus preualerent,  sauciati illico ac uulnerati in medio prelio corruerunt.

»Quomodo, inquit, ceciderunt potentes in medio pugne?« Hoc etiam modo pium Christianorum genus, nunc deflet eos qui repugnantes demonibus labuntur in seculo, quod est lubricum,  et spem recuperationis sue omittentes, proprio mucrone, desperatione uidelicet perniciosa euadendi hostem antiquum, semetipsos interficiunt, sicut Saul irruens super gladium suum mortuus est. Cuius rei Philisthei, hoc est, maligni spiritus de interfectis spolia uirtutum auferentes, proprie fortitudini ascribunt uictoriam, que iusta permissione Dei in talibus  euenit. Sed Dauid noster in membris suis, hoc est, in electis et sanctis uiris, corruentium casum gemit; nec letatur in perditione morientium, sed contradicit, ne in urbibus Allophylorum talis fama predicetur, hoc est, precipit fidelibus ut caute se custodiant, et scuto fidei undique se muniant, induti lorica iustitie, habentes galeam salutis, et gladio spiritus, hoc est, uerbo Dei aduersariis suis resistant, ne forte ulterius ignominiose superati gaudium inimicis suis faciant.



IN LIBRUM II.



CAPUT PRIMUM. Quod Dauid nuntium sceleris Amalecitem iussit ante se percuti pro morte Saulis. De luctu Dauid quo plangebat interfectos Saul et Ionathan, et quod precepit filiios Iuda doceri arcum.

 »Factum est autem, postquam mortuus est Saul, ut Dauid reuerteretur a cede Amalec, et maneret in Siceleg dies duos. In die autem tertia apparuit homo ueniens de castris Saul, ueste conscissa, et puluere aspersus caput; et ut uenit ad Dauid, cecidit super faciem suam, et adorauit. Dixitque ad eum Dauid: Unde uenis? Qui ait ad eum: De castris Isrel fugi. Dixit ad eum Dauid: Quod est uerbum, quod factum est? indica mihi. Qui ait: Fugit populus de prelio, et multi corruentes  de populo mortui sunt. Sed et Saul et Ionathan filius eius interierunt, etc.«  Hominem istum Amalecitem Hebrei filium Deg fuisse dicunt. Amalecites enim et Idumeus unum est, quia filius primogenitus Esau, Elifaz fuit, et huius filius Amalec. Diadema autem et armillam que Dauid detulit, a patre Deg commendata sibi fuisse Hebrei perhibent. Quid est autem quod ille Amalecites, qui se finxit coram Dauid Saul regem interfecisse, ab eo iuste ultionis penam a superno iudice recipiet? iuxta illud quod scriptum est: »Omnis enim, qui fodit foueam, incidet in eam « Et: »Qui percusserint gladio peribunt . Et item: Os quod mentitur, occidit animam, mulctatus accepit, nisi quod omnis  qui proximo suo machinatur malum, uel de eius gaudet interitu, iuste retributionis penam .«

»Apprehendens autem Dauid uestimenta sua scidit, omnesque uiri qui erant cum eo. Et planxerunt et fleuerunt et ieiunauerunt usque ad uesperam super Saul, super Ionathan filium eius; et super populum Domini, et super domum Isrel,« etc.

 Populum Domini sacerdotes et domum Isrel, generaliter omnem populum Isrel dicit.

»Planxit autem Dauid planctum huiuscemodi super Saul, et super Ionathan filium eius, et precepit ut docerent filios Iuda arcum, sicut scriptum est in libro Iustorum,« etc. Quod scriptum est de Dauid, quando plangebat interfectos Saul et Ionathan, quia preceperit ut docerent filios  Iuda arcum, ideo fecit, ut quia Philistheos sagittariis abundare iam nouerat, unde et Saul maxime horum ictibus perierat, eamdem bellandi artem et sui milites ad reuincendos eos discerent. Aliter : Precepit Dauid ut docerent filios Iuda arcum, hoc est, ut reges Iuda docerent fortitudinem, scilicet ut fortes et intenti essent in timore Domini et in preceptis Dei, ne per inobedientiam a fortitudine et timore Domini sicut Saul recederent, et eo  modo quo ille perierat, perirent. Quod uero sequitur: »Sicut scriptum est in libro Iustorum,« etc Ipsum librum hodie nunquam neque apud ipsos Hebreos inueniri posse asseuerant, sicut nec librum Bellorum Domini, cuius in libro Numerorum mentio est , neque carmina Salomonis, neque disputationes eius sapientissimas de lignorum natura, herbarumque omnium, itemque iumentorum, uolucrum, reptilium, et piscium. uel quod in libro uerborum Dierum dicitur: »Reliqua uero opera Salomonis priorum et nouissimorum, scripta sunt in uerbis Nathan prophete, et in libris Ahie Silonitis, in uisione quoque Addo uidentis, contra Ieroboam filium Nabat ;« et multa huiusmodi uolumina, que Scriptura quidem  fuisse probat scripta, sed hodie constat non esse. uastata namque a Chaldeis Iudea, et bibliotheca antiquitus congregata inter alias prouincie opes hostili est igne consumpta; ex qua pauci, qui nunc in sancta Scriptura continentur libri, postmodum Ezre pontificis prophete sunt industria restaurati. Unde scriptum est de eo: »Ascendit Ezras de Babylone, et ipse scriba uelox in lege Moysi .« uelox uidelicet, quia promptiores litterarum figuras, quam eatenus Hebrei habebant, reperit. Et in epistola regis Persarum ita scriptum est: »Artaperses, rex regum, Ezre sacerdoti scribe legis Domini celi doctissimo salutem .« Sunt tamen qui dicunt hunc librum Iustorum intelligi debere ipsum librum Regum, ubi continentur prophete iusti, Samuel  uidelicet, Gad et Nathan. In quorum libro scriptum est qualiter Saul, recedens a timore Domini, per inobedientiam suam periit.

»Inclyti tui, Isrel, super montes tuos interfecti sunt,« etc. . In Hebreo habetur super excelsa tua. Et est sensus: O Saul, gloriosi Isrel super excelsa tua interfecti sunt, quia in peccata inobedientie tue una tecum perierunt. Inobedientia namque tua pro idolis, id est, excelsis reputata est, sicut est illud in libro Samuelis: »Melior est enim obedientia, quam uictime; et auscultare magis quam offerre adipem arietum: quoniam quasi peccatum ariolandi est repugnare, et quasi scelus idololatrie nolle acquiescere .«

»Quomodo ceciderunt fortes? Nolite annuntiare  in Geth, neque annuntietis in compitis Ascalonis, ne forte letentur filie Philisthiim, ne exsultent filie incircumcisorum,« etc. Obstupescens propheta gemit subitaneum casum principum populi sui, et prohibet ne ullus letetur in tali casu, neque fama hoc diuulget in ciuitates inimicorum. Geth enim et Ascalon ciuitates sunt Allophylorum.

»Montes Gelbe, nec ros, nec pluuia ueniant super uos, neque sint agri primitiarum; quia ibi  abiectus est clypeus Saul, quasi non esset unctus oleo,« etc. Propter casum fortium et ruinam populi sui, quasi indignans loquitur ad ipsum locum interfectionis, abominans factum quod in eo fuerat gestum; tamen non sine grandi mysterio sicut paulo post ostenditur

»Sagitta Ionathan nunquam rediit retrorsum, et gladius Saul non est reuersus inanis,« etc. Hoc uult insinuare quod Ionathas et Saul temporibus suis bellicosissimi et fortissimi fuerunt in preliis.

»Saul et Ionathan amabiles et decori in uita sua, in morte quoque non sunt diuisi. Aquilis uelociores, leonibus fortiores, etc.« Laudat decorem forme, laudat et constantiam animi, adiungens, per hyperbolis tropum, similitudinem aquile  atque leonis.

»Filie Isrel, super Saul flete, qui uestiebat uos coccino in deliciis, qui prebebat ornamenta aurea cultui uestro,« etc.  uestiebat eas coccino, et prebebat ornamenta aurea cultui earum de predis hostium quas agebat. »Quomodo ceciderunt fortes in prelio:« subauditur in peccato tuo: »Ionathan in excelsis tuis occisus est.« In Hebreo non habetur est. Est enim sensus: O Saul, Ionathan, in excelsis tuis, id est, in peccato inobedientie tue, occisus; subauditur, est. Ecce rex et propheta Dauid, qui retribuentibus mala non reddidit, cum Saul et Ionathas bello occumberent, in lamentatione sua Gelbe montibus maledicit, dicens:

»Montes Gelbe, nec ros, nec pluuia ueniant, neque  sint agri primitiarum, quia ibi abiectus est clypeus Saul, quasi non esset unctus oleo,« etc.

Quid ergo montes Gelbe, Saul moriente, deliquerunt, quatenus in eis nec ros, nec pluuia caderet, et ab omni eos uiriditatis germine sententie sermo siccaret? sed quia Gelbe interpretatur decursus, per Saul autem unctum et mortuum mors nostri mediatoris exprimitur, non immerito per Gelbe montes superba Iudeorum corda designantur: que dum in huius mundi desideriis defluunt, in Christi, id est uncti, se morte miscuerunt. Et quia in eis unctus rex corporaliter moritur, ipsi ab omni gratie rore siccantur. De quibus et bene dicitur: »Ut agri primitiarum esse non possent .«  Superbe quippe Hebreorum mentes primitiui fructus non fuerunt, qui in Redemptoris aduentu ex parte maxima in perfidia remanentes, primordia fidei sequi noluerunt. Sancta namque Ecclesia in primitiis suis multitudine gentium fecundata, uix in mundi fine Iudeos, quos inuenerit, suscipit; et extrema colligens, eos quasi reliquias frugum ponit. De quibus nimirum reliquiis Isaias dicit: »Si fuerit numerus filiorum Isrel quasi arena maris, reliquie salue fient.« Possunt tamen idcirco Gelbe montes ex ore prophete maledici, ut dum fructus exarescente terra non oritur, possessores terre sterilitatis damno feriantur, quatenus ipsi maledictionis sententiam acciperent, quia apud se mortem regis »suscipere, iniquitate sua exigente, meruissent.«



CAPUT II. Quod Dauid in regem unctus super domum Iuda, uiris Iabes Galaad per nuntios gratias referebat, pro sepultura Saul et filiorum eius. De eo quod Abner, filius Ner, Isboseth, filium Saul, regem constituit super Isrel, Dauid regnante in Hebron super solam tribum Iuda. De eo quod Abner et pueri Isboseth contra Ioab et pueros Dauid in Gabaon certauerunt, et de interfectione Asel, fratris Abner.

 »Ascendit ergo Dauid, et due uxores eius, Achinom Iezrelitis, et Abigail uxor Nabal Carmeli. Sed et uiros qui erant cum eo, duxit Dauid singulos cum domo sua, et manserunt in oppidis Hebron.« Ascensus iste Dauid cum duabus uxoribus suis in Hebron significat conuocationes duarum plebium in Ecclesiam catholicam. Hebron  enim interpretatur coniugium. Et bene sola sancta Ecclesia coniugium nominatur: sola et bona est sponsa uidelicet celestis regis, de qua in Canticis canticorum dicitur: »Sexaginta sunt regine, et octoginta concubine, et adolescentularum quarum non est numerus. Una est columba mea perfecta mea: una est matri sue, electa genitrici sue .« Illuc duxit Dauid singulos uiros cum domo sua: quia unusquisque fidelium in illam societatem per predicationem Euangelii conuocatur. »Nec est ibi distinctio Iudei et Greci, Barbari et Scythe, serui et liberi: sed omnia et in omnibus Christus .«

»ueneruntque uiri Iuda, et unxerunt ibi Dauid, ut regnaret super domum Iuda.« Ungunt uiri Iuda  Dauid in regem, ut regnet super domum Iuda; quia superbis ac contemptoribus spernentibus gratiam Dei, electi quique bona fama sacre predicationis et uirtutum studio rite confitentur Christum esse regem in uniuerso populo suo, ac ipsum esse, cui »omnis potestas a Patre data est in celo et in terra, ut in nomine Iesu omne genu flectatur, celestium, terrestrium et infernorum .«

»Et nuntiatum est Dauid quod uiri Iabes Galaad sepelissent Saul,« etc. Hoc plenius in Paralipomenon libro, quomodo gestum sit, narratur: »Cum audissent, inquit, uiri Iabes Galaad omnia, scilicet que Philisthiim fecerunt super Saul, coniunxerunt singuli uirorum fortium, et tulerunt cadauera Saul et filiorum eius, attuleruntque ea  in Iabes, et sepelierunt ossa eorum subter quercum que erat in Iabes, et ieiunauerunt septem diebus. Mortuus est ergo Saul propter iniquitates suas; eo quod preuaricatus sit mandatum Domini quod preceperat, et non custodierit illud. Sed etiam insuper pythonissam consuluerit, nec sperauerit in Domino, propter quod et interfecit eum, et transtulit regnum eius ad Dauid filium Isai . Quid est quod uiris Iabes Galaad Dauid gratias refert eo quod sepelierunt ossa Saul et filiorum eius, nisi quod Redemptori nostro multum placet, quando quis praua opera malorum, qui in peccatis suis mortui sunt, obliuioni damnando tradit, nec ea actione imitatur, que scit Domino displicuisse, sed ea magis  eligit facienda, que recordatur Dominum in mandatis dedisse.

»Abner autem filius Ner, princeps exercitus Saul, tulit Isboseth filium Saul, et circumduxit eum per castra, regemque constituit super Galaad et super Gessuri, et super Iezrel, et super Ephraim, et super Beniamin, et super Isrel uniuersum,« et cetera.

 In Hebreo habetur: »Transduxit eum in Manaim:« que interpretatur castra. Transduxit eum, intelligendum est ultra Iordanem, et in Manaim regem eum constituisse super Galaad et super Gessuri. Hebreus habet Asturi, id est, super tribum Aser.

»Sola autem domus Iuda sequebatur Dauid.«  Quid est autem quod filius Saul Isboseth, qui interpretatur uir confusionis, Abner auxiliante, qui interpretatur patris lucerna, regnauit super Isrel uniuersum, et domus Iuda sola sequebatur Dauid, nisi quod solis credentibus et uere Dominum confitentibus, ex priori populo Dauid nostrum Dominum uidelicet Saluatorem sequentibus, in ceteris adhuc error confusionis regnat, diabolo instigante, qui sepe transfiguratur in angelum lucis?

»Et fuit numerus dierum, quos commoratus est Dauid, imperans in Hebron super domum Iuda, septem annorum et sex mensium,« etc. Et bene Dauid septem annis et sex mensibus regnauit in Hebron, que interpretatur coniugium, ut supra diximus, aut uisio sempiterna, quia Saluator noster in  Ecclesia catholica, que et sponsa eius est, per omne tempus istius uite, quod septenario dierum numero decurrit, regnat secundum illud: »Ecce ego, inquit, uobiscum sum omnibus diebus usque ad consummationem seculi .« Et post expletionem senarii numeri, hoc est, perfectionem boni operis, omnes electos suos ad sabbatum uerum, id est, ad requiem sempiternam perducet, ubi et perfruenter Dei uisione perpetua .  Est autem Hebron ciuitas in tribu Iuda, que quondam uocabatur Arbe, licet male in Grecis codicibus Arbor. Corrupte igitur in nostris codicibus Arbor scribitur, cum in Hebreis legatur Arbe, id est, iui, ex eo quod ibi tres patriarche, Abraham, Isaac et Iacob, sepulti sunt, et Adam magnus, ut in  Iesu libro scriptum est, licet eum quidam conditum in loco Caluarie suspicentur. Hec est autem eadem Hebron, olim metropolis Philisthinorum, et habitaculum gigantum, regnumque postea Dauid in tribu Iuda, ciuitas sacerdotalis et fugitiuorum, distat ad meridianam plagam ab Aesia millibus circiter uiginti duobus. Ubi et quercus Abraham, que et Mambre, usque ad Constantii regis imperium monstrabatur, et mausoleum eius impresentiarum cernitur. Cumque a nostris ibidem Ecclesia iam constructa sit, in circuitu a cunctis gentibus terebinthi locus superstitione colitur, et sub ea Abraham angelos quondam hospitio susceperit. Hec ergo primum Arbe, postea Hebron ab uno filiorum Caleb sortita uocabulum  est. Lege uerba Dierum . Condita est autem ante septem annos, quam ea urbs Aegypti conderetur.

»Egressusque Abner filius Ner, et pueri Isboseth filii Saul de castris in Gabaon. Porro Ioab filius Saruie, et pueri Dauid egressi sunt, et occurrerunt eis iuxta piscinam Gabaon. Et cum in unum conuenissent, e regione sederunt, hi ex una parte piscine, et illi ex altera.Dixitque Abner ad Ioab: Surgant pueri, et ludant coram nobis. Et respondit Ioab: Surgant. Surrexerunt ergo et transierunt numero duodecim de Beniamin ex parte Isboseth filii Saul, et duodecim de pueris Dauid. Apprehensoque unusquisque capite comparis sui, defixit gladium in latus contrarii, et ceciderunt  simul,« etc. Hunc locum Iosephus ita exponit: »Abner autem promouit electum nimis exercitum, ut congrederetur cum tribu Iuda. Irascebatur enim aduersus eos, a quibus rex Dauid fuerat ordinatus. Huic autem occurrit missus a Dauid Ioab, filius Saruie sororis eius, de patre Sar natus. Hic autem erat contra Abner constitutus militie princeps. Cum quo etiam fuerunt et sui fratres Abissai, Asel et omnes armati Dauid. Itaque ueniens ad quemdam fontem in ciuitate Sabaa, aciem constituit ad pugnandum. Dicente uero Abner ad eum uelle se probare quis eorum robustiorem exercitum haberet, conuenit inter utrosque ut duodecim uiros pugnaturos mitterent et procedentes inter medias acies qui ex utraque parte iocum fecerant a certamine,  relictisque gladiis uiri Dauid, et tenentes capita hostium eorum, lumbos et latera suis gladiis perforarunt, donec omnes quasi ex uno constituto perimerent. His autem cadentibus, etiam reliquiis direptus exercitus. Et dimicatione fortissima proce dente, Abner populus uictus, fugientesque Ioab persequi non cessabat, precipiens armatis, ut post eorum uestigia festinarent, et nequaquam occidendo deficerent. Cuius etiam fratres decertati sunt pronissime, inter quos clarior fuit precipue iunior Asel. Qui tantam gloriam habuit in pedum uelocitate, ut non solum homines, sed etiam equos ad currendum certamine superaret. Is igitur persequebatur principem Abner, recto gressu in neutra parte declinans. Cumque respexisset Abner, et considerasset  impetum sequentis, et dixisset ut unius militis arma sumens ab eius persecutione quiesceret, et ille rursus nequaquam a suo conamine penitus abstineret, monente illo denuo ut recederet, ne coactus eum percuteret, et ante eius fratrem ulterius fiduciam non haberet, uerba eius illo despiciente fugiens post tergum lanceam emisit coactus, eumque repente mortali uulnere penetrauit.«

»Locutus est ergo Abner ad Asel, dicens: Recede, noli me sequi, ne compellar confodere te in terra. Qui contempsit et noluit declinare. Percussit ergo eum Abner auersa hasta in inguine, et transfodit eum, et mortuus est,« etc. Cuius Asel typum tenuit, nisi eorum quos uehementer arripiens  furor in preceps ducit? Qui in eodem furoris impetu tanto cautius declinandi sunt, quanto insane rapiuntur. Unde et Abner, qui sermone nostro patris lucerna dicitur, fugit, quia doctorum lingua, que superum Dei lumen iudicat, cum pie abrupta furoris mentem cuiuspiam ferri conspicit, cumque contra irascentem dissimulat uerborum iacula reddere, quasi persequentem non uult ferire. Sed cum iracundi nulla consideratione se mitigant, quasi Asel persequi et insanire non cessant, necesse est ut hi qui furentes reprimere conantur, nequaquam se in furore erigant, sed quidquid est tranquillitatis, ostendant; quedam uero subtiliter proferant, in quibus ex obliquo furentis animum purgent. Unde et Abner cum contra persequentem substitit, non eum recta  sed auersa hasta transforauit. Ex mucrone quippe percutere est impetu aperte increpationis obuiare. Auersa uero hasta persequentem ferire, est furentem tranquille ex quibusdam tangere, et quasi parcendo superare. Asel autem protinus occumbit, quia commote mentes dum et parci sibi sentiunt, et tamen responsorum ratione in intimis sub tranquillitate tanguntur, ab eo quod se erexerant, statim cadunt. Qui ergo a feruoris sui impetu sub lenitatis percussione resiliunt, quasi sine ferro moriuntur.



CAPUT III. Longa concertatio inter domum Dauid et Saul, sed et nomina sex filiorum Dauid, qui nati sunt ei in Hebron. Quod Abner exhortatus est populum ut, relicto Isboseth filio Saul, se transferret ad Dauid, quem Ioab dolo interfecit, et ob hoc a Dauid maledictionis  sententia per prophetiam percutitur.

 »Facta est ergo longa concertatio inter domum Saul et inter domum Dauid. Dauid proficiens et semper seipso robustior. Domus autem Saul decrescens quotidie.« Domus ergo Dauid, que est alia quam ciuitas Dei, Ierusalem uidelicet celestis, que partim adhuc peregrinatur in terris, partim iam cum Domino regnat in celis? Et que est lomus Saul, superbi et impii regis, nisi Babylon illa confusionis plena, que seducit et fornicari facit omnes gentes in prostitutione sua? . Longa ergo concertatio inter domum Saul et domum Dauid est, quia persequitur illa que secundum carnem est, ea que secundum spiritum . Sed domus Dauid eo magis profectu filiorum  suorum gaudebit, quo domus Saul persecutionibus contra eum seuit. Illa autem quotidie deficiens in iniquitate sua tabescet, et ad extremum secundum merita sua simul cum capite suo in profundum abyssi mergetur.

»Natique sunt filii Dauid in Hebron: fuitque primogenitus eius Ammon de Achinoam Iezrelitide, et post eum Cheleab de Abigail, uxore Nabal Carmeli. Porro tertius Absalon, filius Maacha filie Telmai regis Gessur. Quartus autem Adonias filius Haggith, et quintus Saphatia filius Abital. Sextus quoque Iethraam de Egla uxore Dauid,« etc.  Queritur, cum alie uxores Dauid supra notate sint, et non dicantur uxores Dauid, cur hic  sola Egla uxor dicatur Dauid? Egla enim ipsa est Michol. Que ideo uxor eius hic sola uocatur, eo quod in adolescentia primum ipsam sortitus fuerit in uxorem, que etiam partu occubuisse dicitur. Unde et in sequentibus scriptum est: »Igitur Michol filie Saul non est natus filius, usque ad diem mortis sue, quia in ipso partu occubuit.« Et quid sex filii qui ei nati sunt in Hebron, nisi perfectionem sanctorum in fide, sermone et opere significant, que ab Ecclesia matre sponso suo, Saluatori uidelicet nostro, quotidie generatur. Ex coniugio ergo spirituali per Spiritus sancti gratiam in eternam uitam quotidie filii lucis oriuntur.

»Sermonem quoque intulit Abner ad seniores Isrel, dicens: Tam heri quam nudiustertius  querebatis Dauid, ut regnaret super uos. Nunc ergo facite, quoniam Dominus locutus est ad Dauid, dicens: In manu serui mei Dauid, saluabo populum meum Isrel de manu Philisthiim, et omnium inimicorum eius,« etc. Quid est ergo quod Abner populum uniuersum Isrel exhortatur, ut, relicto Isboseth filio Saul, ad Dauid prompto ac deuoto animo conueniat, nisi quod doctores sancti, qui patris lucerna dicuntur, lumine fidei et scientie plenissimi, in uniuersis gentibus nomen Domini predicant et exhortantur, quatenus, spreta idolorum cultura, et relicto errore confusionis cum auctore suo diabolo, ad Dauid nostrum, qui uere manufortis et desiderabilis est, qui »desideratus cunctis gentibus ,« esse a propheta describitur,  sine mora festinent uenire, et sub eius imperio perpetuo studeant permanere? Nam et Ioab, quem Abner dolo loquens et percutiens in inguine, interfecit, non alium quam hostem antiquum significat, qui fictis suasionibus quotidie fideles subuertere satagit, et per libidinis noxie contagionem interficere molitur. Ioab enim inimicus, uel idem pater interpretatur. Omnium enim iniquorum diabolus caput. Unde et Saluator talibus in Euangelio dicit: »uos ex patre diabolo estis, et desideria patris uestri uultis facere .« Ab hac ergo percussione Dauid noster immunis est, quia »Deus neminem tentat . Ipse autem intentator malorum est, qui uult omnes homines saluos esse, et ad agnitionem ueritatis peruenire . Per  inuidiam enim diaboli mors introiuit in totum orbem terrarum .« Imitantur autem eum, qui sunt ex parte eius. Potest nomen et persona Ioab non inconuenienter ad populum Iudaicum per significationem transferri, qui inimici semper predicatorum Euangelii exstiterunt, et fidem Christi ubicunque potuerunt persequebantur. De quibus Paulus Thessalonicensibus scribens ait: »uos enim imitatores facti estis fratres Ecclesiarum Dei, que sunt in Iudea, in Christo Iesu. Quia eadem passi estis et uos a contribulibus uestris sicut et ipsi a Iudeis, qui et Dominum occiderunt Iesum, et prophetas, et nos persecuti sunt, et Deo non placent, et omnibus hominibus aduersantur, prohibentes nos gentibus  loqui ut salue fiant, ut impleant peccata sua semper. Preuenit enim ira Dei super illos usque in finem .

Quod autem Dauid se excusans de nece insontis dixit: »Mundus ego sum, et regnum meum apud Deum usque in sempiternum a sanguine Abner filii Ner, et ueniat super caput Ioab, et super omnem domum patris eius, nec deficiat de domo Ioab fluxum seminis sustinens, et leprosus tenens fusum, et cadens gladio, et indigens pane.« Iudeorum denotat perfidiam atque miseriam. Super caput enim Ioab, id est, super principes et super sacerdotes ipsius populi, et super omnem domum patris eius, synagogam uidelicet Satane, atque conuentum malignantium ueniet iniquitas impiorum,  »ut requiratur ab eis omnis sanguis iustus, qui effusus est super terram, a sanguine Abel iusti, usque ad sanguinem Zacarie filii Barachie .« Nec deficiat de domo istius Ioab, fluxum seminis sustinens, id est, uariis desideriis diffluens, quia in uoluptatibus istius uite tales totam spem suam ponunt, ubi et leprosi sunt tenentes fusum, id est, uariis erroribus maculati, instabilitatem heresis ac mundani luxus sequentes, »Qui iuxta desideria cordis sui coaceruabunt sibi magistros, prurientes quidem auribus, et a ueritate auditum auertent.« Ibi etiam non deficiet cadens gladio, et indigens pane, quia cum pane illo qui de celo descendit semper egent, et non refici ab eo merentur, future ultionis gladium non euadent.



CAPUT Iu. Quod Rechab et Banaias Isboseth, filium Saul, interfecerunt.

»uenientes filii Remmon Berothite, Rechab et Baane, ingressi sunt feruenti die domum Isboseth, qui dormiebat super stratum suum meridie. Ingressi sunt autem domum. Et ostiaria domums. domus, purgans triticum, obdormiuit. Assumentes spicas tritici, latenter ingressi sunt, et percusserunt eum in inguine,« et reliqua.  Duo uiri isti principes erant super expeditiones Isboseth. Mortuo uero Abner, ut Hebrei tradunt, consiliati sunt cum Miphiboseth, ut una interficerent Isboseth, et eumdem Miphiboseth constituerent regem, et eiusdem consilii delatorem eumdem Miphiboseth exstitisse;  et idcirco hic idem Miphiboseth subintroducitur hoc modo.

 »Erat autem Ionathe, filio Saul, filius debilis pedibus. Quinquennis uero fuit, quando uenit nuntius de Saul et Ionatha ex Iezrel,« etc. uidentes uero Baana et Rachab a Miphiboseth suum proditum consilium esse, timore perterriti fuga lapsi sunt in Gethaim, fueruntque ibi aduene usque ad tempus illud. Tempus illud intelligendum est, quando inde reuersi domum Isboseth feruenti die ingressi sunt, assumentes spicas tritici et percutientes eum in inguine. Spicas tritici quasi causa primitiarum tulerunt, ut honorem regi deferre uiderentur, et eorum dolus nequaquam deprehenderetur.   Mystice autem ostiaria triticum purgat, cum mentis custodia discernendo uirtutes a uitiis separat. Que si obdormierit, in mortem proprii domini insidiatores admittit: quia cum discretionis sollicitudo cessauerit, ad interficiendum animum malignis spiritibus iter pandit. Qui ingressi spicas tollunt, quia mox bonarum cogitationum germina auferunt, atque in inguine feriunt, quia uirtutem cordis delectatione carnis occidunt. In inguine quippe ferire, est uitam mentis carnis delectatione perforare. Nequaquam uero Isboseth iste inopinata morte succumberet, si non ad ingressum domus mulierem, id est, ad mentis aditum, mollem custodiam deputasset. Fortis namque uigilque sensus preponi cordis foribus debet: quem  negligentie somnus non opprimat, nec ignorantie error fallat. Unde bene et Isboseth appellatus est, qui, custode femina, hostilibus gladiis nudatur: Isboseth quippe uir confusionis dicitur. uir autem confusionis est, qui forti mentis custodia munitus non est, quia dum uirtutes se agere estimat, subintrantia uitia nescientem necant. Tota namque uirtute muniendus est aditus mentis, ne quando eam insidiantes hostes penetrent foramine neglecte cogitationis.



CAPUT u. Quod uniuerse tribus Isrel et senes de Isrel uenerunt ad Dauid in Hebron, qui triginta annorum regnare incipiens quadraginta annos regnando compleuit. De eo quod Dauid contra Iebuseum dimicans cepit arcem ciuitatis, quam appellauit ciuitatem Dauid. De uxoribus et concubinis Dauid, quas habuit in Ierusalem, et filiis, et filiabus eius. De  pugna Dauid contra Philistheos.

 »Et uenerunt uniuerse tribus Isrel ad Dauid in Hebron, dicentes: Ecce nos os tuum et caro tua sumus, etc.« Quid conuentus iste tribuum Isrel ad Dauid significat, nisi conuentum omnium gentium ad Christum, que illi quasi blandiendo dicunt: »Ecce nos os tuum et caro tua sumus,« cum in illo incarnationem, quam ex nostra natura in uirginis utero suscepit, diligunt atque uenerantur, eiusque ditioni subdere se appetunt, eique seruire omni tempore desiderant. Unde Psalmista dicit: »Reminiscentur et conuertentur ad Dominum uniuerse fines terre, et adorabunt in conspectu eius omnes patrie gentium. Quoniam Domini est regnum, et ipse dominabitur gentium .« »uenerunt  quoque et senes de Isrel ad regem in Hebron,« cum prophete et apostoli una fide, et pari deuotione ad mediatorem nostrum concurrunt. De quibus scriptum est. »Principes populi conuenerunt in unum cum Deo Abraham .« Et alibi: »In conspectu senum suorum gloriabitur .«

»Filius triginta annorum erat Dauid, cum regnare cepisset; et quadraginta annis regnauit. In Hebron regnauit super Iudam septem annis et sex mensibus. In Ierusalem autem regnauit triginta tribus annis super omnem Isrel et Iudam,« et cetera.  Queritur cur non in summa quadraginta anni et sex menses annumerentur? Quod ab Hebreis duobus soluitur modis.  Dicunt enim quia Dauid sex mensibus Absalon filium suum fugerit: merito eosdem sex menses a summa regni illius esse exclusos. Dicunt etiam aliter quod sex mensibus in Hebron Dauid quadam infirmitate corporis laborauerit, et idcirco eosdem sex menses non supputari in regno eius. Ex eo namque tempore illum regnasse dicunt in Hebron, ex quo, deuictis Amalecitis, de spoliis eorum misit dona senioribus Iuda, his qui erant in Hebron, et his qui erant in Bethel, et reliquis qui erant in his locis in quibus commoratus fuerat Dauid ipse et uiri eius. Mystice autem quod Dauid triginta annorum regnare cepit, prefigurabat quod Dominus noster triginta annorum uenit ad baptismum, et incipiebat Euangelium regni predicare, cuius regnum, regnum sempiternum, et  potestas eius alteri non dabitur. Quadragenarius enim numerus, qui ex quater denis constat, plenitudinem temporum et rerum perfectionem significat.

»Et abiit rex et omnes uiri qui erant cum eo in Ierusalem ad Iebuseum habitatorem terre. Dictumque est ad Dauid ab eis: Non ingredieris huc nisi abstuleris cecos et claudos, dicentes: Non egredietur Dauid huc. Cepit autem Dauid arcem Sion. Hec est autem ciuitas Dauid. Proposuerat enim Dauid in die illa premium, qui percussisset Iebuseum, et tetigisset domatum fistulas et abstulisset claudos et cecos odientes animam Dauid. Idcirco dicitur in prouerbio: Cecus et claudus non intrabunt in templum. Habitauit autem Dauid in arce, et uocauit eam ciuitatem Dauid.  Et edificauit per gyrum a Mello et intrinsecus. Et ingrediebatur proficiens atque succrescens, et Dominus Deus exercituum erat cum eo,« etc. Hec Iosephus ille narrat: »Exsurgens Dauid cum omnibus uenit in Ierosolymam Iubuseis habitantibus ciuitatem, qui erant ex genere Chananeorum, et claudentibus ei portas, et cecos aspectu, et claudos omnesque leprosos ad derisionem regis constituentibus super murum, et dicentibus: quia prohiberent eum ceci ingredi ciuitatem. Que tamen agebant despicientes eum proxima munitione murorum. Iratus rex Ierosolymam obsidere cepit, et multo studio et labore conari, ut eam caperet, quatenus in ipso principatus initio suam fortitudinem demonstraret. Interminatus itaque et ipsis et aliis, si qui  forte haberent aduersus eum resistendi conatum, inferiorem ciuitatem magna uirtute cepit. Cumque adhuc arcem obtinere non posset, cepit honores et munera promittendo rex pronus ad opus bellicum milites prouocare, ut quicunque per subiectos colles in arcem conscenderet, eamque caperet, principatum militie totius populi possideret. Cunctis itaque conscendere festinantibus, et nullo labore pro muneris promissi retributione tardantibus, Saruie filius Ioab preuenit uniuersos, et ascendens in cacumine clamauit ad regem, exigens militie principatum. Expulsis itaque rex de summa arce Iebuseis, et reedificans ciuitatem, eam Ierosolymam nuncupauit, et omni tempore in ea sui habitauit imperii.«  Mystice autem Dauid Iebuseum habitatorem terre de Ierusalem eiiciens significat Redemptorem nostrum contrarias potestates de cordibus fidelium expellere, sic ibidem suam mansionem constituere. Iebuseus enim interpretatur calcatus; Ierusalem, uisio pacis: non solum enim Dominus noster per mysterium crucis omnem principatum diaboli destruendo sibimet tropeum glorie acquisiuit, imo fidelibus suis super omnem uirtutem diaboli potestatem tribuit. Unde in Euangelio discipulis suis ait: »Ecce dedi uobis potestatem calcandi super serpentes, et super scorpiones, et super omnem uirtutem inimici .« Bene ergo dictum est quod Dauid, eiectis cecis et claudis, qui odiebant animam Dauid, ceperit arcem Sion, suamque ciuitatem eam uocauerit,  quia cum Saluator noster malignos spiritus cum turba uitiorum de anima qualibet expulerit, sibique eam per illuminationem sapientie usurpauerit, merito arx Sion, id est, speculationis, et uisio pacis ipsa tunc uocabitur, atque de ea tunc recte per Psalmistam dicetur: »Notus in Iudea Deus, in Isrel magnum nomen eius, et factus est in pace locus eius, et habitatio eius in Sion. Ibi confregit cornua arcuum, scutum, gladium et bellum.«

»Cognouit Dauid quoniam confirmasset eum Dominus regem super Isrel, et quoniam exaltasset regnum eius super populum suum Isrel. Accepit ergo adhuc concubinas et uxores de Ierusalem, postquam uenerat de Hebron, natique sunt Dauid et alii filii et filie,« etc. Sed fortasse quis dicat:  Si Dauid imaginem Christi gerebat, quomodo multas uxores et concubinas habuisse scribitur, cum has rex Christus et horrescat et damnet? Respondeo: Hoc per figuram fiebat. Multe enim uxores Dauid multarum gentium et nationum imaginem indicabant, que per fidem Christi consortio iunguntur. Concubine uero eius significant hereticorum ecclesias, que sub Christi nominis titulo se manere gloriantur; sed quia propter carnalia lucra Christum sectantur, non coniuges, sed concubine uocantur. Denique nunc reges si plures habeant uxores uel concubinas, crimen est, quia iam transierunt figure, pro quibus uxorum uel concubinarum uenia concedebatur. At nunc quia figure transierunt, uenia nulla datur.

 »Audierunt uero Philisthiim, quod unxissent Dauid in regem super Isrel, et ascenderunt uniuersi, ut quererent Dauid. Quod cum audisset Dauid, ascendit in presidium. Philisthiim autem uenientes diffusi sunt in ualle Raphaim. Et consuluit Dauid Dominum, dicens: Si ascendam ad Philisthiim, et si dabis eos in manu mea? Et dixit Dominus ad Dauid: Ascende, quia tradens dabo Philisthiim in manu tua. uenit ergo Dauid in Baal Pharasim, et percussit eos ibi. Et dixit: Diuisit Dominus inimicos meos coram me, sicut diuiduntur aque. Propterea uocatum est nomen loci illius Baal Pharasim. Et reliquerunt ibi sculptilia sua, que tulit Dauid et uiri eius.«   Tulit ea Dauid, et igni iussit exuri, sicut liber Paralipomenon declarat, ita dicens: »Dereliqueruntque ibi deos suos, quos Dauid iussit exuri .«

»Consuluit autem Dauid Dominum. Qui respondit: Non ascendas, sed gyra post tergum illorum, et uenies ad eos ex aduerso pirorum.«  In Hebreo non pirorum, sed flentium legitur. Ex aduerso itaque flentium eum uenire iubet, hoc est, ex aduerso idolorum suorum, ubi scilicet idola eorum erant, in quibus confidebant. Que idola idcirco flentium uocantur, quia fletu digna sunt, et eos qui ea colunt, ad fletum miseriarum perducunt. Flentium itaque eorum idola ob blasphemiam hic sermo diuinus uocat, sicut alibi uocatur idolum Moab, contaminatio Moab.

 »Et cum audieris sonitum gradientis in acumine flentium, etc.« Hoc est, cum audieris a potestatibus angelicis eorum idola, in quibus omnis eorum fortitudo est, conteri et conculcari. Tunc inibis prelium, quia tunc egredietur Dominus ante faciem tuam, ut percutiat castra Philisthiim. In eorum namque idolis Dominus iudicia fecit, sicut et in diis Aegyptiorum.



CAPUT uI. De eo quod Dauid arcam adducens, ob casum contrarium, id est, percussionem Oze Leuite, diuertit eam ad domum Obededom, indeque eam transtulit in domum suam. Cumque complesset offerens holocausta et pacifica, partitus est cibum uniuerse multitudini Isrel. Quod Dauid saltans coram arca Domini a Michol filia Saul irrisus est.

  »Congregauit autem rursum omnes electos Isrel, triginta millia ut adduceret arcam Dei, imponentes eam in plaustrum nouum. Postquam autem uenerunt ad arcam Nachon, extendit manum Oza ad arcam Dei, et tenuit eam, quoniam calcitrabant boues, et declinauerunt eam. Iratusque est indignatione Dominus contra Ozam: et percussit eum super temeritate. Qui mortuus est ibi iuxta arcam Dei,« etc.  In historia beati regis et prophete Dauid, qui arcam Dei adduxisse narratur, humilitas approbata, superbia damnata, et temeritas uindicata monstratur. Quia et ipse Dauid, qui coram arca Domini humiliter saltare non erubuit, mox promissionem Filii Dei ex sua stirpe nascituri suscipere promeruit; et coniux, que  eamdem humilitatem despexit, eius semine fecundari non merita, perpetue sterilitatis penas luit. Sacerdos quoque, qui arcam inconsiderata temeritate tetigit, ausus sui reatum immatura morte purgauit. Ubi intueri necesse est, quantum delinquat, qui ad corpus Domini reus accesserit, si deuotus ille sacerdos morte mulctatur, qui arcam illam, Dominici uidelicet corporis figuram, minori quam debuit ueneratione corripuit. uerum, iuxta allegoriam, Dauid Christum, arca Ecclesiam significat. Quesiuit autem Dauid arcam in ciuitatem suam adducere; sed, causa interueniente contraria, ad tempus eam alibi diuertit, ac sic deinceps, quod multum delectauerat expleuit. Quia Dominus in carne apparens, Euangelium  filiis Isrel, sue uidelicet genti predicauit; »sed cecitas ex parte contigit in Isrel, donec plenitudo gentium intraret, et sic omnis Isrel saluus fieret .« Sed ut hec enucleatius pateant, per singula uideamus. Congregauit Dauid omnes electos ex Isrel, triginta millia, quia Dominus Ecclesiam primitiuam in Isrel instituit: non quidem omnem Isrel, sed electos quosque sibi consocians. »Non enim omnes qui ex Isrel, hi sunt Isrelite, sed filii promissionis deputantur in semine .« Qui triginta millia fuisse referuntur, id est, fidei operis et spei firmitate perfecti. Tria enim propter confessionem sancte Trinitatis ad fidem pertinent; Decem propter Decalogum legis ad opera; Mille propter sui perfectionem ad spem uite  eterne, qua superius aliquid non est, sicut numerus millenario maior nullus est. Etsi enim millia, si triginta, si etiam mille millia dixeris, non ipsum mille numerando transcendis, sed uel per se, uel per minores numeros sepius ducendo multiplicas. Tria ergo per decem multiplica, ne fides sine operibus mortua sit. Item triginta per mille multiplica, ut fides que per dilectionem operatur, non alibi quam in celis retributionem speret. Electi igitur ex Isrel, populos recte credentes, operantes, sperantes insinuent. uiri autem Iuda, qui erant cum Dauid, ipsos apostolos et doctores, qui lateri Christi quasi familiarius adherebant, indicent. Quo utroque stipatos exercitu Dominus, arcam adducere, id est, Ecclesiam dilatare, et in eorum qui non crediderunt cordibus  inserere gaudet. Imponitur autem arca plaustro nouo, ut Noui Testamenti gratia renouatis in baptismo mentibus infundatur, uinumque nouum nouis utribus conseruandum mandetur. Erat quidem prius arca in domo Abinadab, qui erat in Gabaa: quia eadem que nunc predicatur Ecclesie fides et ante incarnationis Dominice tempus florebat in his qui patriarcharum prophetarumque sunt deuotionem secuti. Abinadab enim, qui interpretatur pater meus spontaneus, et Abraham patrem fidei, et Moysen legislatorem significat. Qui uterque in Gabaa custodit arcam, quia sublimi uirtutis exempla credentium pectora munit. Unde et Gabaa collis interpretatur, qui est locus in ciuitate Cariathiarim. Elata ergo foris arca, ludebat Dauid et omnis Isrel  coram Domino diuersis musicorum generibus; quia mox inchoante noue gratie preconio, Dominus ad exhibendas Deo Patri laudes humilitatis omnes inuitat dicens: »Qui mihi ministrat, me sequatur ; alii dando per Spiritum sermonem sapientie, alii sermonem scientie, alii genera linguarum, alii gratiam sanationum,« etc.  Sed his atque huiusmodi carismatum generibus progrediente arca, id est, crescente Ecclesia primitiua, uentum est ad aream Nachon, id est, aream preparatam, gentium uidelicet Ecclesiam, fidei ueritate consecrandam, de qua Ioannes ait: »Quia permundabit aream suam .« Ubi sacerdos qui arcam incautius quasi corrigendo tetigit,  mox a Domino percussus occubuit. Quia Iudeorum populus dum gentibus inuidet, salutis se munere priuat; dum legem uult Euangelio miscere, utriusque sibi gratiam tollit.

»Et tenuit, inquit, eam, quoniam calcitrabant boues.« Boues quippe calcitrare est predicatores Euangelii liberius circa fidem agere, neque secundum consuetudinem legis ingredi, sed sabbata, neomenias, circumcisionem, uictimasque spiritualiter interpretari. Quos uelut errantes corrigere tentabant, qui descendentes de Iudea docebant fratres: quia »nisi circumcidamini secundum morem Moysi, non potestis salui fieri .« Et de quibus Iacobus ad Paulum: »uides, inquit, frater, quot millia sunt in Iudeis, qui crediderunt, et omnes hi  emulatores sunt legis .« Ob causam ergo sacerdotis occisi, Dauid noluit diuertere ad se arcam Domini in ciuitatem Dauid, sed diuertit eam in domum Obededom Gethei: quia respuentibus uerbum Iudeis, ne amplius audita et non suscepta predicatio noceret, apostoli ab eis ablati et ad gentes imbuendas sunt missi. Unde et locus aree Nachon, que gentium fidem, domum gratie, preparatam demonstrat, percussio Oza nuncupatur: uidelicet, »quia illorum delicto salus contigit gentibus .« Obededom namque, qui interpretatur seruiens homo, homo est utique de quo Dominus ad Patrem. »Constitues, inquit, me in caput gentium. Populus, quem non cognoui, seruiuit mihi :« ubi et Iudeorum abiectionem, quasi Oze mortem promittens,  ait: »Eripies me de contradictionibus populi .« Nomen quoque urbis congruit. Geth enim interpretatur torcular: significans crucem, in qua »uitis uera « calcari et exprimi dignata est; a qua cunctus gentium populus merito Getheus appellari potest, cum dicit: »Mihi autem absit gloriari, nisi in cruce Domini nostri Iesu Christi ,« Tres autem menses, quibus ibidem arca demoratur, fides, spes et caritas est. Sicut enim diebus adimpletur mensis, ita singule uirtutes suis queque passibus ad perfectionem perueniunt. Hi menses, quousque plenitudo gentium intret, currere non cessant. Tandem rediens Dauid arcam in ciuitatem Dauid inducet, quia Dominus, Enoch et Elia predicantibus, conuertet corda patrum  in filios .

»Boues et arietes immolans.« Hoc est, eos qui aream Domini triturant, et ouium eius ducatum gerunt martyrii sanguine coronans, et ipse quoque sue incarnationis, et passionis exemplum, eatenus Iudeis non creditum, palam manifestans. Hoc enim significat quod et ipse Dauid accinctus erat ephod lineo. Nam linum, quod de terra procreatum multiplici labore ad candorem uestis peruenit, ueritatem humane carnis inter flagella triumphantis ostendit. uerum cunctis exsultantibus, et ad arcem celestis introitus hymnos resonantibus, sola Michol filia Saul arcam ducentibus abest. Quin etiam e speculis Dauid humiliatum despicit, quia credentibus in  mundi fine Iudeis, erunt nonnulli, qui Christum tantum professione, sed opere sequentur Antichristum. Quibus merito congruit, quod eadem Michol, que ob figurandam instabilitatem carnalium, aqua omnis interpretatur, non uxor Dauid, sed filia Saul appellatur, quia Christo fide tenus seruiunt, non illius regno coronandi, sed persecutorum eius, quos imitauere, sunt anathemate damnandi. uerum praui succenseant, humilitatem Ecclesie contemnant: nichilominus arca Domini suum locum ingreditur.

»Ponitur in medio tabernaculi, quod tetenderat ei Dauid.« Id est, fides Ecclesie predicatur, proficit, inseritur cordibus omnium quos Dominus ad uitam preordinauerat eternam . Offert Dauid holocausta et pacifica coram Domino, id est, fidem, deuotionemque  Ecclesie commendat Patri Christus, »qui est ad dexteram Dei, qui etiam interpellat pro nobis,« qui in exemplum Dauid fideles humilesque benedicens salutaris mysterii pascit alimentis.

»Partitus singulis collyridam panis unam,« illius utique, qui de celo descendit, et dat uitam huic mundo.

»Et assaturam bubule carnis unam,« illius scilicet uituli saginati, qui pro reuertente ad patrem filio iuniore mactatus, et igne passionis assatus est, dicens: »Exaruit, uelut testa, uirtus mea .«

»Et similam frixam oleo:« carnem uidelicet a peccati labe mundissimam, sed ob humane salutis causas uberrimam delectationibus crucis [Al. Ob humane salutis uberrimam dilectionem crucis, etc.]  sartagine tostam. Et merito una panis collyrida, una carnis assatura datur: quia »unus Dominus, una fides, unum baptisma, unus Deus, et Pater omnium .« Aliter hec munera fideles accipiunt: quando »unus panis, et unum corpus multi sumus « in Christo, et sue carnis singuli lasciuiam castigantes ac seruituti subiicientes, sancti Spiritus igne decoquunt; nec non et fructus operum bonorum misericordie pinguissimos compassione proximi feruere faciunt. At contra filia Saul frustra cubiculum regis ingressa, nullos concepti seminis fructus dat; quia qui uerbum Dei aure tenus percipiunt, absque boni operis prole diem perpetue mortis exspectant.  Sepe quia intelligi non ualent, deterioribus displicent uel facta, uel  dicta meliorum. Sed eo ab eis non temere reprehendenda sunt, quo apprehendi ueraciter nequaquam possunt. Sepe aliquid a maioribus dispensatorie agitur, quod a minoribus error putatur. Sepe multa a fortibus dicuntur, que idcirco infirmi diiudicant, quia ignorant. Quod bene bobus calcitrantibus inclinata illa testamenti arca significat. Quam quia casuram credens Leuites erigere uoluit, mox sententiam mortis accepit. Quid namque est mens iusti, nisi arca testamenti que gestata bobus calcitrantibus inclinatur? Quia nonnunquam etiam qui bene preest, dum subiectorum populorum confessione concutitur, ad dispensationis condescensionem ex sola delectatione permouetur. Sed in hoc quod dispensatione  agitur, inclinatio ipsa fortitudinis casus putatur imperitis.

Unde et nonnulli subditi contra hanc manum reprehensionis mittunt, sed a uita protinus ipsa sua temeritate deficiunt. Leuites ergo, quasi adiuuans, manum tetendit, sed delinquens uitam perdidit: quia dum infirmi quique fortium facta corripiunt, ipsi a uiuentium sorte reprobantur. Aliquando etiam sancti uiri quedam minimis condescendentes dicunt, quedam uero summa contemplantes, proferunt. Dumque uim uel condescensionis, uel altitudinis nesciunt, audaciter hec stulti reprehendunt. Et quid est iustum de sua condescensione uelle corrigere, nisi inclinatam arcam superba reprehensionis manu releuare? Quid est iustum de incognita locutione reprehendere,  nisi motus eius fortitudinem, erroris lapsum putare? Sed perdit uitam qui arcam Dei tumide subleuat; quia nequaquam quis sanctorum corrigere recta presumeret, nisi de se prius meliora sensisset. Unde et Leuites idem recte Oza dicitur: quod uidelicet robustus Domini interpretatur. Quia presumptores quique, nisi audaci mente robustos se in Domino crederent, nequaquam meliorum facta uel dicta, uelut infirma, iudicarent.

»Ingressa Michol filia Saul in occursum Dauid, ait: Quam gloriosus fuit hodie rex Isrel, discooperiens se ante ancillas seruorum suorum,« etc. Quod Dauid dum arcam Domini Ierusalem saltando reduceret, a Michol, filia Saul, uxore sua irrisus est, intueri libet quanta uirtutum munera Dauid ipse perceperat,  atque in his omnibus quam fortem se humilitate seruabat. Quem enim non extolleret, ora leonum frangere, ursorum brachia dissipare, despectis pluribus fratribus eligi, reprobato rege ad regni gubernacula ungi, timendum cunctis, uno lapide Goliath sternere, a rege proposita extinctis Allophylis numerosa preputia reportare, promissum tandem regnum percipere, cunctumque Isreliticum populum sine ulla contradictione possidere? Et tamen cum arcam Dei Ierusalem reuocat, quasi oblitus prelatum se omnibus, adiunctus populis ante arcam saltat. Et quia coram arca saltare, ut creditur, uulgi mos fuerat, rex se in diuino obsequio per saltatum rotat. Ecce quem Dominus cunctis singulariter pretulit, se quoque sub Domino, et exequando minimis,  et abiecte exhibendo contemnit. Non potestas regni ad memoriam reducitur, non subiectorum oculis saltando uilescere metuit, non se honore prelatum ceteris ante eius arcam, qui honorem dederat, recognoscit. Coram Deo egit debilia uel extrema, ut illa ex humilitate solidaret, que coram hominibus gesserat fortia. Quid de eius factis ab aliis sentiatur, ignoro. Ego Dauid saltantem plus stupeo quam pugnantem. Pugnando quippe hostem subdidit, saltando autem coram Domino semetipsum uicit. Quem Michol filia Saul adhuc ex tumore regii generis insana, cum humilitatem despiceret dicens: »Quam gloriosus fuit hodie rex Isrel discooperiens se ante ancillas seruorum suorum, et nudatus est,  quasi si nudetur unus de scurris:« protinus audiuit: »Ludam ante Dominum, qui elegit me potius, quam patrem tuum.« Ac paulo post: »Ludam et uilior fiam plusquam factus sum, eroque humilis in oculis meis.« Ac si aperte dicat: uilescere coram hominibus appeto, quia seruare mihi coram Domino ingenuum per humilitatem quero. Sunt uero nonnulli, qui de semetipsis humilia sentiunt, qui in honoribus positi nichil se esse, nisi puluerem fauillamque perpendunt, sed tamen coram hominibus uiles apparere refugiunt, et contra hoc quod de se interius cogitant, quasi rigida exterius uenustate palliantur. Et sunt nonnulli qui uiles uideri ab hominibus appetunt, atque omne quod sunt, deiectos se exhibendo contemnunt, sed tamen apud  se introrsus, quasi ex ipso merito ostense utilitatis, intumescunt, et tanto magis in corde elati sunt, quanto amplius in specie elationem premunt. Que utraque unius elationis bella, magna Dauid circumspectione deprehendit, mira uirtute superauit. Quia enim de semetipso intus humilia sentiens, honorem exterius non querit, insinuat dicens: »Ludam et uilior fiam.« Et quia per hoc, quod uilem se exterius prebuit, nequaquam interius intumescit, adiungit: »Eroque humilis in oculis meis.« Ac si aperte dicat: Qualem me exterius despiciens exhibeo, talem me interius attendo. Quid ergo acturi sunt quos doctrina eleuat, si Dauid ex carne sua uenturum Redemptorem mouerat, eiusque gaudia prophetando nuntiabat? et tamen in semetipso ceruicem cordis  ualida despectionis calce deprimebat dicens: »Eroque humilis in oculis meis.«



CAPUT uII. Quod Dauid Deo domum edificare uolens, a propheta Nathan Domini sermone prohibitus est, eo quod filius eius hoc completurus esset, Dei prouidentia disponente.

 »Factum est autem cum sedisset rex in domo sua, et Dominus dedisset ei requiem undique ab uniuersis inimicis suis, dixit ad Nathan prophetam: uidesne quod ego habitem in domo cedrina, et arca Dei posita sit in medio pellium? Dixitque Nathan ad regem: Omne quod est in corde tuo, uade, fac, quia Dominus tecum est. Factum est autem in nocte illa, ecce sermo Domini  ad Nathan, dicens: uade et loquere ad seruum meum Dauid. Hec dicit Dominus: Nunquid tu edificabis mihi domum ad habitandum? Neque enim habitaui in domo ex die qua eduxi filios Isrel de terra Aegypti, usque in diem hanc, sed ambulabam in tabernaculo et in tentorio per cuncta loca, que transiui cum omnibus filiis Isrel,« etc. Quod Propheta interrogatus a rege respondit: »Omne, quod est in corde tuo, uade, fac;« et postea a Domino admonitus eadem prohibuit que ante concessit, patet profecto, quod prophetie spiritus prophetarum mentes non semper irradiat, quia, sicut de Spiritu sancto scriptum est: »ubi uult, spirat .« Hinc est enim quod Eliseus cum  mulierem flentem cerneret causamque nescisset, ad prohibentem hanc puerum dixit: »Dimitte eam, quia anima eius in amaritudine est, et Dominus celauit a me, et non indicauit mihi .« Quod omnipotens Deus ex magna pietatis dispensatione disponit: quia dum prophetie spiritum aliquando dat, et aliquando subtrahit, prophetantium mentes et eleuat in celsitudine, et custodit in humilitate, ut et accipientes spiritum, inueniant quod de Deo sint, et rursum prophetie spiritum non habentes cognoscant quid sint de semetipsis. Quod autem Dauid prohibitus est domum Dei edificare, quia uir sanguinum esset, innuitur moraliter quod mundus in se esse a uitiis debet, qui curat aliena corrigere. Ut terrena non cogitet, ut desideriis infimis  non succumbat, quatenus in tanto perspicacius aliis fugienda uideat, quanto hec ipse per scientiam et uitam uerius declinat. Nequaquam pure maculam in membro considerat oculus, quem puluis grauat. Et superiectas sordes tergere non ualent manus, que lutum tenent. Quoad antique translationis seriem, bene ad Dauid erga exteriora bella laborantem per significationem diuina uox innuit cum dicit: »Non tu edificabis mihi templum: quia uir sanguinum es.« Dei templum edificat, qui corrigendis institutis proximorum mentibus uacat. Templum Dei quippe nos sumus, quia ad ueram uitam ex eius inhabitatione construimur, Paulo attestante qui ait: »Templum Dei sanctum est, quod estis uos .« Sed uir sanguinum templum Dei edificare  prohibetur, quia qui adhuc actibus carnalibus incubat, necesse est ut instituere spiritualiter proximorum mentes erubescat.

»Per cuncta, inquit loca, que transiui cum omnibus filiis Isrel.« Hec loca, per que se transisse Dominus dicit, intelligenda sunt Sylo, Galgalo et Nobe, et cetera loca, ubi tabernaculum et arca Domini collocata sunt.

»Nunquid loquens locutus sum alicui iudici de tribubus Isrel, cui precepi ut pasceret populum meum Isrel, dicens: Quare non edificasti mihi domum cedrinam?« Idcirco a nullo iudicum sibi edificari domum cedrinam iussit, quia ab omnibus contra hostes pugnatum fuit, et omnes effusores fuerunt sanguinum. Filius tamen tuus cui non instabunt  bella hostium et qui non erit uir sanguinum, ipse edificabit mihi domum.

»Et nunc hec dices seruo meo Dauid: Hec dicit Dominus exercituum: Ego tuli te de pascuis sequentem greges.« Et post pauca: »Fecique tibi nomen grande iuxta nomen magnorum, qui sunt in terra.« »Feci, inquit, tibi Dominus nomen grande,« id est, sicut feci Abraham, Isaac, et Iacob, et Moysi, et Iosue quorum nomina famosissima sunt in terra.

»Et ponam locum populo meo Isrel, et plantabo eum, et habitabit sub eo.« Hoc in loco tempus Salomonis sermo describit diuinus, quo filii Isrel pacem essent habituri per circuitum, et non essent  affligendi et opprimendi, sicut tempore Iudicum fuerant oppressi et afflicti.

»Qui si inique aliquid gesserit, arguam eum in uirga uirorum, et in plagis filiorum hominum,« et cetera. uirgam uirorum gladium uocat inimicorum. Plage uero filiorum hominum sunt incommoditates corporum humanorum, quibus pro peccatis suis a Domino merito homines flagellantur. Hec secundum historiam dicta, ita sentiri possunt. Ceterum quid secundum allegoriam insinuent, altius perscrutandum est.  Cum ergo regi Dauid multa prospera prouenissent, cogitauit facere Domino domum: templum illud scilicet excellentissime diffamatum, quod a rege Salomone filio eius postea fabricatum est. Hoc eo cogitante factum est  uerbum Domini ad Nathan prophetam, quod perferret ad regem. Ubi cum dixisset Deus, quod non ab ipso Dauid sibi edificaretur domus, neque per tantum tempus remandasset cuiquam in populo suo ut sibi faceret domum cedrinam:

»Et nunc, inquit, hec dices seruo meo Dauid: Hec dicit Dominus omnipotens: Accepi te de ouili ouium, ut esses in ducem super populum meum Isrel; et eram tecum in omnibus quibus ingrediebaris; et exterminaui omnes inimicos tuos a facie tua, et feci te nominatum secundum nomen magnorum qui sunt super terram. Et ponam locum populo meo Isrel, et plantabo illum, et inhabitabit seorsum; et non sollicitus erit ultra et non apponet filius iniquitatis humiliare eum  sicut ab initio a diebus, quibus constitui iudices super populum meum Isrel; et requiem dabo tibi ab omnibus inimicis tuis, et nuntiabit tibi Dominus, quoniam domum edificabis ipsi. Et erit, cum repleti fuerint dies tui, et dormies cum patribus tuis, suscitabo semen tuum post te, qui erit de uentre tuo, et preparabo regnum eius. Hic edificabit domum nomini meo, et dirigam thronum illius usque in eternum. Ego ero illi in patrem, et ille erit mihi in filium. Et cum uenerit iniquitas eius, redarguam illum in uirga uirorum, et in plagis filiorum hominum. Misericordiam autem meam non amouebo ab eo, sicut moui a quibusdam, quos amoui a facie mea. Et fidelis erit domus eius, et regnum eius usque in eternum coram  me: et thronus eius erit erectus in eternum.« Hanc tam grandem promissionem qui putat in Salomone fuisse completam, multum errat. Attendit enim quod dictum est: »Hic edificabit mihi domum:« quoniam Salomon templum illud nobile struxit; et non attendit quod dicit: »Fidelis erit domus eius et regnum eius usque in eternum coram me.« Attendat ergo et aspiciat Salomonis domum plenam mulieribus alienigenis colentibus deos falsos, et ipsum ab eis regem aliquando sapientem in eamdem idololatriam seductum atque deiectum et non audeat existimare Deum, uel hoc promisisse mendaciter, uel talem Salomonis domum eum futuram non potuisse prescire. Non  hinc debemus amplius ambigere, cum in Christo Domino nostro, »qui factus est ex semine Dauid secundum carnem ,« iam uiderimus ista compleri, ne uane atque inaniter hic alium aliquem requiramus sicut inanes Iudei. Nam et ipsi usque adeo filium, quem loco isto regi Dauid promissum legant, intelligunt non fuisse Salomonem, ut eo qui promissus est tanta iam manifestatione declarato, adhuc mirabili cecitate alium sperare se dicant. Facta est quidem nonnulla imago rei future etiam in Salomone, in eo quod templum edificauit et pacem habuit secundum nomen suum. Salomon quippe pacificus est Latine. Et in exordio regni sui mirabiliter laudabilis fuit. Sed eadem sua persona per umbram futura prenuntiabat, etiam ipse Christum  Dominum non exhibebat. Unde quedam de illo ita scripta sunt, quasi de ipso ista predicta sint, cum Scriptura sancta etiam de rebus gestis prophetans, quodammodo in eo figuram delineat futurorum. Nam preter libros diuine historie, ubi regnasse narratur, psalmus etiam septuagesimus, primus titulo nominis eius inscriptus est, in quo tam multa dicuntur que omnino ei conuenire non possunt, Domino autem Christo aptissima perspicuitate conueniunt: ut euidenter appareat quod in illo qualiscunque adumbrata sit: in isto autem ipsa ueritas presentata. Notum est enim quibus terminis regnum conclusum fuerat Salomonis; et tamen in eo psalmo legitur ut alia taceam: »Dominabitur a mari usque ad mare, et a flumine usque ad terminos orbis  terre:« quod in Christo uidemus implexi. A flumine quippe dominandi sumpsit exordium, ubi baptizatus a Ioanne, eodem monstrante, cepit agnosci a discipulis, qui non solum magistrum, uerum etiam Dominum appellauerunt. Nec ob aliud uiuente adhuc patre suo Dauid, regnare Salomon cepit , nisi ut huic quoque satis eluceat, non esse ipsum quem prophetia ista presignat, que ad eius patrem loquitur, dicens: »Et erit, cum repleti fuerint dies tui et dormies cum patribus tuis, et suscitabo semen tuum post te, qui erit de uentre tuo, et preparabo regnum illius.« Quomodo ergo propter id quod sequitur, »Hic edificabit mihi domum,« iste Salomon putabitur prophetatus, et non potius propter id quod precedit:  »Cum repleti fuerint dies tui, et dormies cum patribus tuis, suscitabo semen tuum post te:« alius pacificus intelligitur esse promissus, qui non ante, sicut iste, sed post mortem Dauid prenuntiatus est suscitandus? Quamlibet enim longo interposito tempore Christus iehsu ueniret, procul dubio post mortem regis Dauid, cui sic est promissus, eum uenire oportebat qui edificaret domum Deo, non de lignis et lapidibus, sed de hominibus, qualem illum edificare gaudemus. Huic enim domui dicit Apostolus, hoc est, fidelibus Christi: »Templum enim Dei sanctum est, quod estis uos .« Benedictio Domini quippe in semine Dauid, non ad aliquod tempus, qualis diebus Salomonis apparuit, sed in  eternum speranda est, in qua certissima spe dicitur, »Fiat, fiat,« sicut in psalmo octogesimo octauo scriptum in fine est: »Benedictus, inquit, Dominus in eturnum. Fiat, fiat,« Illius enim spei est confirmatio, uerbi huius iteratio. Hoc ergo intelligens Dauid ait in secundo Regum libro: »Et locutus es pro domo serui tui in longinquum.« Ideo autem post paululum ait: »Nunc incipe, et benedic domum serui tui usque in eternum, etc.« Quia tunc geniturus erat filium, ex quo progenies eius duceretur ad Christum, per quem futura erat domus eius eterna, eademque domus Dei. Domus enim Dauid propter genus Dauid; domus autem Dei eadem ipsa propter templum Dei, de hominibus factum, non de lapidibus, ubi habitet in eternum  populus cum Deo, et in Deo suo, et Deus cum populo, et in populo suo: ita ut Deus sit implens populum suum et populus plenus Deo suo, »Et Deus erit omnia in omnibus .« Ipse in pace premium, qui uirtus in bello. Ideo cum secundum Septuaginta in uerbis Nathan dictum sit: »Et nuntiabit tibi Dominus, quoniam domum edificabis ipsi:« postea dictum est uerbis Dauid: »Quoniam tu Dominus omnipotens Deus Isrel, reuelasti autem seruo tuo, dicens: Domum edificabo tibi.« Hanc enim domum et nos edificabimus bene uiuendo, et Deo, ut bene uiuamus, opitulando; quia »nisi Dominus edificauerit domum, in uanum laborant edificantes eam .« Cuius domus cum uenerit ultima dedicatio, tunc fiet illud, quod hic per  Nathan locutus est Deus, dicens:

»Et ponam locum populo meo Isrel, et plantabo illum, et inhabitabit seorsum; et non sollicitus erit ultra, et non apponet filius iniquitatis humiliare eum, sicut ab initio a diebus quibus constitui iudices super populum meum Isrel.« Hoc tam magnum bonum quisquis in hoc seculo et in hac terra sperat, insipienter sapit. Ante quispiam putabit in pace Salomonis id esse completum. Pacem quippe illam Scriptura in umbra futuri excellenti predicatione commendat. Cui suspicioni uigilanter occursum est, cum posteaquam dictum est: »Et non apponet filius iniquitatis humiliare eum:« continuo subiunctum est: »Sicut ab initio a diebus quibus constitui iudices super populum meum Isrel.«  Iudices namque prius quam reges ibi esse ceperunt, super illum populum fuerant constituti, ex quo terram promissionis accepit. Et utique humiliabat eum filius iniquitatis, hoc est, hostis alienigena per interualla temporum, quibus leguntur paces alternasse cum bellis, et inueniuntur illic pacis tempora prolixiora quam Salomon habuit, qui quadraginta regnauit annos. Nam sub eo iudice, qui est appellatus Ahod, octoginta anni pacis fuerunt . Absit ergo ut Salomonis tempora in hac promissione promissa esse credantur: multo minus itaque cuiuslibet regis alterius. Non enim quisquam eorum in tanta, quanta ille, pace regnauit; nec unquam omnino gens illa ita regnum tenuit, ut sollicita  non fuerit ne hostibus subderetur, quia in tanta mutabilitate rerum, nulli aliquando populo concessa est tanta securitas, ut huic uite hostiles non formidaret incursus. Locus ergo qui promittitur tam pacate ac secure habitationis, eternus est, eternisque debetur, in matre Ierusalem libera, ubi erit ueraciter populus Isrel. Hoc enim nomen interpretatur uidens Deum. Cuius premii desiderio pia per fidem uita in hac erumnosa peregrinatione ducenda.

»Ingressus est itaque rex Dauid, et sedit coram Domino, et dixit: Quis ego sum, Domine Deus, et que domus mea, quia adduxisti me huc usque? Sed et hoc parum est uisum in conspectu tuo, Domine Deus, nisi loquereris etiam de domo  serui tui in longinquum. Ista est enim lex Adam, Domine Deus.«  Ista est lex Adam, Domine Deus, hoc est, lex hominis est, Domine Deus, ut tibi in simplicitate cordis, et puritate seruiat, et tu facias ei iuxta misericordiam tuam, sicut mihi dignatus es facere seruo tuo. Sequitur:

»Quid ergo addere poterit adhuc Dauid, ut loquatur ad te? Tu enim scis seruum tuum, Domine Deus. Propter uerbum tuum, et secundum cor tuum fecisti omnia magnalia hec.« Propter uerbum tuum, quod promisisti Abraham, Isaac et Iacob, fecisti omnia hec mihi seruo tuo. Quod dicit, »secundum cor tuum« intelligitur, secundum misericordiam tuam.

»Quia non est similis tui, neque enim est Deus  extra te in omnibus que audiuimus auribus nostris.« Non est, inquit, Deus similis tui, qui fecerit magnalia que audiuimus auribus nostris.

»A facie populi tui, quem redemisti tibi ex Aegypto gentem et Deum eius.« Hebreus habet: Gentibus et diis earum. Et est sensus: A facie populi tui, quem redemisti tibi ex Aegypto, de manu scilicet Aegyptiorum, quos in mari Rubro peremisti; et de diis eorum, in quibus iudicia fecisti.

»Quia tu, Domine exercituum, Deus Isrel, reuelasti aurem serui tui, dicens: Domum edificabo tibi. Propter hoc inuenit seruus tuus cor suum, ut oraret te oratione,« etc. Aurem eius Dominus per prophetam reuelauerat, se illi domum edificaturum: idcirco Dauid inuenisse se dicit cor suum, id  est, inuenit audaciam in corde suo, ut oraret eum oratione hac.



CAPUT uIII. De pugna Dauid contra Philistheos, et quod Moabitas percutiens mensus est funiculo, cequans terre. Necnon quod Syros percussit in ualle Salinarum, et de filiis Dauid sacerdotibus.

 »Factum est autem post hec, percussit Dauid Philisthiim, et humiliauit eos: et tulit Dauid frenum tributi de manu Philisthiim,« etc. Frenum tributi quinque erant ciuitates Philisthinorum: que frequenter Isrel sibi tributarium faciebant, quas eis tulit Dauid, et humiliauit eos, fecitque sibi tributarios. Unde et in Paralipomenon legitur: »Percussit Dauid Philisthiim, et humiliauit eos;  et tulit Geth et filias eius de manu eorum .«

»Et percussit Moab, et mensus est eos funiculo, cequans terre. Mensus est autem duos funiculos.: unum ad occidendum, et unum ad uiuificandum. Factusque est Moab Dauid seruiens sub tributo,« etc. Quod scriptum est de Dauid, »Et percussit Moab, et mensus est eos funiculo, cequans terre,« hyperbolice debet accipi. Non enim fieri poterat, ut homines in terra uiuentes in tantum humiliarentur, donec ipsius terre dorso, funiculo superextenso comprobante, apparerent equales; sed immensam humiliationem capte et expresse gentis uoluit Scriptura hoc uerbo accumulare, ut diceret cequatos eos terre: quasi adeo essent  euirati atque contempti, ut in nullo amplius homines in terra degentes, quam terra ea que nullos haberet homines, possent ualere. Cuiusmodi locutionis plura habes exempla in Scripturis, quale illud Euangelii: »Sunt autem et alia multa que fecit iehsu, que si scribantur per singula, nec ipsum arbitror mundum capere eos qui scribendi sunt libros .« Quomodo enim caperet mundus libros, qui scribi potuissent in mundo? Sed ad insinuandam magnitudinem ac multitudinem operum Domini, tali uerbo uoluit uti Scriptura. Et in planctu Dauid: »Aquilis uelociores, leonibus fortiores .« Cui simillimum est illud et secularium litterarum:

Qui candore niues anteirent, cursibus auras.
  Quod autem mensos eos funiculo dixit, funiculum allegorice pro sorte posuit, ex quod funiculo soleant agrorum spatia metiri. Unde scriptum est: »Et sorte diuisit eis terram in funiculo distributionis .« Significat autem quod tam libera dispositione Dauid regiones Moabitarum heredibus quibus uellet diuideret, quam si possessor quilibet agros proprios ad nutum suum ducto hinc inde funiculo dirimeret. »Mensus est autem duos funiculos, unum ad occidendum, et unum ad uiuificandum.« Et hoc allegorice dictum significans, quod in sua Dauid potestate habuerit, nullo utique contradicente, quos eorum neci daret contumaces, quibus parceret subiectis. Quod autem Dauid Moab,  qui interpretatur de patre, et Syriam Damasci et ceteras regiones ditioni sue subiugans, fecit tributarias esse, mystice significat quod Christus omnes gentes sub sua dominatione tenens, facit pensum seruitutis reddere, dum singule queque nationes in nominis eius confessione adunate, deuote sensum bonorum operum illi exsoluunt. Damascus enim nobilis est urbs Phenicis eodem uocabulo, quo et Masec ancille Abraham filius appellatus est; et Damascus interpretatur sanguinis poculum; Syria uero interpretatur sublimis, siue humecta. Et bene que prius humecta libidine, superba spiritu, sanguinem humanum inexplicabiliter sitiebat, nunc mundata baptismate Christi, sublimis profectu uirtutum,  sanguinis eius poculum desiderat percipere. Quid autem significat quod Dauid uasa aurea et argentea atque erea que tulerat de uniuersis gentibus sanctificauit Domino, nisi quod Christus omnes quos de uniuersis gentibus conuocat ad fidem suam, alios auri loco, hoc est, sensu spirituali preclaros, alios argenti, hoc est, eloquentie nitore splendentes, alios uero predicatione diuina sonoros significat Domino, ut in tabernaculo fideliter deseruientes, ipsius ministerio in eternum decentissime perfungantur.

»Fecit quoque sibi Dauid nomen, cum reuerteretur, capta Syria in ualle Salinarum cesis decem et octo millibus,« et cetera.  Fecisse sibi nomen dicitur, quia in ualle Salinarum,  cesis decem et octo millibus, erexit sibi fornicem triumphalem. Fecit etiam sibi nomen, quia uicta Syria Damasci, et Syria Soba, erexisse sibi dicitur alteram fornicem triumphalem. Et si quem mouet, quod in plerisque Latinorum codicibus inuenitur Dauid non decem et octo millia in ualle Salinarum, sed duodecim millia cecidisse, nouerit hoc uitio Scriptorum in eisdem codicibus molitum esse. ueraciter tamen Dauid in eadem ualle Salinarum decem et octo millia cecidit, Ioab uero duodecim millia, sicut in titulo quinquagesimi octaui psalmi scribitur. Quid in percussa a Dauid multitudine in ualle Salinarum designatur, nisi quia Redemptor noster sui examinis districtione, in his qui de illo praua sentiunt, stultitiam immoderati soporis exstinguit?  Unde et per quemdam sapientem dicitur: »Cor durum male habebit in nouissimo, et qui amat periculum, in illo peribit .«

»Filii autem Dauid sacerdotes erant.«



CAPUT IX. Quantum pietatis exhibuerit Dauid Miphiboseth, filio Ionathe claudo.

 »Et dixit Dauid: Putasne est aliquis qui remanserit de domo Saul, ut faciam cum eo misericordiam propter Ionathan? Erat autem de domo Saul seruus nomine Siba. Quem cum uocasset rex ad se, dixit ei: Tune es Siba? Et ille respondit: Ego sum seruus tuus. Et ait rex: Nunquid superest aliquis de domo Saul, ut faciam  cum eo misericordiam Dei? Dixitque Siba regi; Superest filius Ionathan, debilis pedibus.«

Ecce Dauid non oblitus iuramenti ac federis sui, quod cum Ionatha olim pepigerat : sed misericordiam, quam patri promiserat, impleuit in filio. Que res et fidelitatem probauit secundum historiam in uiro, et sacramenta iuxta allegoriam ostendit in facto. Sepe enim dictum est Dauid personam Christi figurare, nec non et in superioribus commemoratum est Ionathan, qui interpretatur columbe donum, uel Domini donum, typum tenere gratie Spiritus sancti. Habuit ergo Ionathan filium paruulum nomine Miphiboseth, utroque pede claudum, ut Scriptura testatur. Quem Dauid ad se accersiri  iussit, cum predestinatio et prescientia Dei eum, quem ad seculi ministeria et mundana negotia exercenda sermone et actione debilem conspicit, ad diuinum ministerium elegit: quia quem mundus per fastum elationis spernit; hunc Deus propter deuotionem humilitatis acquirit. Interpretatur enim Miphiboseth de ore ignominia. Is ergo cuius loquelam et presentiam superbia mundi despicit, Dei dono utilis ad spirituale ministerium in Ecclesia apparebit. Quid est ergo quod Dauid Sibam, seruum Saul, de stirpe Saul quesitans, eo reuelante, Miphiboseth inuenit, nisi quod Redemptor noster electorum numerum discutiendo inter eos qui contempti mundum reliquerunt, ad se uenire fecit? Siba enim egressus uenit interpretatur. Interrogatus ergo Siba  a rege, Miphiboseth filium Ionathe in domo Machir filii Ammiel in Lodabar esse respondit. Que res presenti expositioni bene conuenit. Interpretatur enim Machir uendens, uel de infirmitate; Ammiel, populus eius Deus; Lodabar, ipse uerbum. Denique Dauid noster contemptibiles huius mundi, et ea que non sunt eligens, ut ea que sunt destruat , eos uendibiles mundo et in infirmitate constitutos, reperiendo populo suo dignos, uerbo predicationis asciuit, eisque regium honorem inter filios habere concessit. Unde et Dauid agros Saul et seruitia Miphiboseth donans, ipsum Miphiboseth conuiuam suum super mensam suam simul cum filiis esse precepit.

Quia mediatoris nostri gratia, que secundum  Marie uocem, »deposuit potentes de sede, et exaltauit humiles ,« et, iuxta prophetiam Anne, »suscitans de puluere egenum, et de stercore erigit pauperem, ut sedeat cum principibus, et solium glorie teneat ,« contemptibiles personas de mundo auferens, possessores uirtutum efficit, et scientia spirituali super mensam Scripturarum sanctarum quotidie secum reficit. Unde euenit, ut tales sobolem gignant, que interpretatur Micha. Micha enim quis est iste Latine resonat: quia frequenter in admirationem populi tales ueniunt, qui nuper de despectu mundi ablati gloriosi in Ecclesia Dei dono apparebunt.



CAPUT X.  De pugna Dauid contra Ammon regem filium Ammon, eo quod dehonestauisset nuntios Dauid missos ad se.

 »Factum est autem post hec, ut moreretur rex Ammon, et regnaret Ammon filius eius pro eo. Dixitque Dauid: Faciam misericordiam cum Ammon filio Naas, sicut fecit pater eius mecum misericordiam,« etc. Quando fugit Dauid a facie Achis regis Geht, uenit ad Naas regem Ammon, qui fecit cum eo misericordiam multam, impertiens ei bona . De Naas itaque uenit in speluncam Odollam, ubi uenerunt ad eum pater eius, et mater, et omnis domus eius. Inde peruenit ad Moab, et dimisit apud eum patrem et matrem, et omnem domum suam. Quod uero dixit  Achis rex Geth: »Hiccine ingredietur domum meam ,« abiit inde Dauid, et fugit in speluncam Odollam, etc. Abiit inde, subaudiendum, »de domo Naas,« et inde fugisse illum in speluncam Odollam. Si uero queritur cur ad eum, id est, ad Achis Dauid redierit, ante cuius faciem fugerat, intelligendus est iste Achis filius fuisse illius Achis, a quo fugit Dauid. Unde et in sequentibus Achis, cum quo Dauid in prelium contra Saul descendebat, filius fuisse dicitur Maoch. Non enim a patre hoc nomen patronymicum, sed a matre sumpsit, que Maacha uocabatur, et idcirco non a patre hoc sumpsit nomen, eo quod Dauid a se abiecerit. Igitur Ammon rex Ammonitarum Dauid nuntios male tractans, »rasit dimidiam partem barbe eorum, et  »prescidit uestes medias usque ad nates, et dimisit eos. Quod cum nuntiatum esset Dauid, misit in occursum eorum. Erant enim uiri confusi turpiter ualde, et mandauit eis Dauid dicens: Manete Iericho, donec crescat barba uestra, et tunc reuertimini,« etc. Quod autem significant, nisi bellum diaboli aduersus Ecclesiam? Ammon enim, qui interpretatur dolor eorum, quis melius intelligi potest quam diabolus? Quia Ammonitarum spiritualium, id est, malignorum spirituum, rector uidetur esse, populi uidelicet meroris et semper in angustia constituti, qui comprimere uel coangustare homines desiderat. Radit ergo Ammon barbam dimidiam nuntiorum Dauid, cum antiquus hostis quorumdam predicatorum uerbi Dei sermonem uel conuersationem  corrumpendo maculat ac dehonestat. Precidit uero tunicas usque ad inguina, cum turpia facta, que ipse persuaserat, in oculis hominum reuelat. Sed necesse est talibus quos diabolus ita confundit, ut sedeant in Iericho, donec crescant barbe eorum, id est, sint opprobrium et ignominia meliorum, atque efficiantur anathema omnium, donec per studium bonum barbarum species, hoc est, uirtutum incrementa in eis nascantur, et digni habeantur presentia regis sui. Nec credendum est utique, quod Dauid noster milites suos multos esse patiatur, quin hostes suos exercitu congregato superat ac uindicat iniuriam suorum, cum non solum aduersarios suos nunc per sanctorum suorum uictoriam confundit, sed etiam in extremo iudicio  per iustam sententiam perpetuis ignibus cruciandos tradet.

 »Factum est ergo, uertente anno eo tempore quo solent reges ad bella procedere, misit Dauid Ioab, et seruos suos cum eo,« et cetera.  In Hebreo ita legitur: »Eo tempore, quo reges ad bella processerant, misit Dauid Ioab, etc.« Hos reges dixit, qui processerunt contra Dauid in pugnam, scilicet regem Roob et Istob et Soba, et Maacha, qui utique reges Syrie fuerunt et pugnare uoluerunt: conducti mercede a rege Moab contra Dauid, a quo triumphati esse leguntur.



CAPUT XI. De delicto Dauid quod commiserat in Bethsabee, uxore Urie Ethei.

»Cum hec agerentur, accidit ut surgeret Dauid de stratu suo post meridiem, et deambularet in solario domus regie. uiditque mulierem se lauantem ex aduerso, super solarium suum. Erat autem mulier pulchra ualde. Misit ergo rex, et requisiuit que esset mulier? Nuntiatumque est ei quod ipsa esset Bersabee, filia Eliam, uxor Urie Ethei. Missisque Dauid nuntiis, tulit eam. Que cum ingressa esset ad illum, dormiuit cum ea. Statimque sanctificata est ab immunditia sua: et reuersa est domum suam, concepto fetu,« etc.  Nunc et peccatum Dauid,  quid in prophetia signauerit, quanta possum breuitate perstringam. Nomina quippe ipsa interpretata, satis ostendunt, quod etiam hoc factum prefigurauerit. Dauid, ut diximus, interpretatur manufortis siue desiderabilis. Bersabee interpretatur puteus satietatis, siue puteus septimus. Quamlibet autem harum nominis eius interpretationem in id quod dicere intendimus, assumamus, satis congruit. Nam in Cantico canticorum sponsa, que illius Ecclesia est, uocatur puteus aque uiue ; et huic puteo septenarii numeri nomen, in Spiritus sancti significatione coniungitur propter rationem Pentecostes, quo die de celo missus Spiritus sanctus uenit . Ad quadraginta autem nouem, quod est septies septem, unum additur, quo unitas  commendatur. In hac ratione uiuit apostolica illa sententia. »Sufferentes inuicem ad dilectionem, studentes seruare unitatem Spiritus in uinculo pacis .« Dono itaque spirituali, hoc est, septenario facta est Ecclesia puteus satietatis: quia factus est in ea »fons aque uiue salientis in uitam eternam, quem qui habuerit, non sitiet in eternum .« Iam uero qui fuerit maritus eius, quid aliud quam diabolum nominis eius interpretatio significat? Huius erant pessimo coniugio deligati omnes, quos gratia Dei liberat, ut Ecclesia »sine macula et ruga « Saluatori primo copuletur. Urias enim interpretatur lux mea Dei; Etheus autem abscissus est, siue quia »in ueritate non stetit ;« sed a luce  sua superna, quam de Deo habebat, superbie merito abscissus est; siue quia cadendo, ueris uiribus perditis, »transfigurat se in angelum lucis ,« audens Deo dicere: Lux mea Dei est. Ergo iste quidem Dauid grauiter scelerateque peccauit. Quod scelus eius etiam per prophetam Deus arguit increpando, et ipse abluit penitendo. uerumtamen ille »desiderabilis omnibus gentibus ,« quasi in solario deambulans, quia »in sole posuit tabernaculum suum ,« adamauit Ecclesiam super tectum se lauantem, id est, mundantem se a sordibus seculi, et domum luteam spirituali contemplatione transcendentem atque calcantem: et inchoata cum illa prime conuentionis  nis notitia, postea ab eo penitus separatum diabolum occidit, eamque sibi perpetuo connubio copulauit. Oderimus ergo peccatum, sed prophetiam non exstinguamus. Amemus illum Dauid, quantum amandus est: qui nos a diabolo per misericordiam liberauit. Amemus et penitentem istum Dauid: qui tam graue in se uulnus iniquitatis ex humilitatis confessione sanauit.  Ad hoc ergo in Scriptura sacra uirorum talium, id est, Dauid et Petri peccata sunt indita, ut cautela sit minorum ruina maiorum. Ad hoc uero utrorumque illic et penitentia insinuatur et uenia, ut spes pereuntium sit recuperatio perditorum. De statu ergo suo Dauid cadente nemo superbiat, de lapsu etiam suo Dauid surgente nemo desperet. Ecce quam mirabiliter  Scriptura sacra eodem uerbo humiles leuat. Unam namque rem gestam retulit, et diuerso modo superbos quidem ad humilitatis formidinem, humiles uero ad spei fiduciam reuocauit. O inestimabile noui generis medicamentum, quod uno eodemque ordine propositum, et premendo tumentia exsiccat, et subleuando arentia infundit! De maiorum nos lapsu terruit; sed de reparatione roborauit. Sic quippe semper, sic nos diuine dispensationis misericordia et superbientes reprimit; et ne ad desperationem corruamus, fouet. Sed quia, exigente causa, Dauid ad medium deducto, tanti facinoris memoriam fecimus, lectoris fortasse animus moueatur, cur omnipotens Deus eos quos in perpetuum elegit, quos ad donorum quoque spiritalium culmen  assumit, illesos a corporalibus uitiis non custodit. Unde quia satis fieri citius credimus, breuiter respondeamus. Nonnulli enim per accepta dona uirtutum, per impensam gratiam bonorum operum in superbie uitium cadunt; sed tamen quo ceciderint, non agnoscunt. Proinde contra eos hostis antiquus, qui iam interius dominatur, exterius etiam subire permittitur, ut qui in cogitatione elati sunt, per carnis luxuriam prosternantur. Scimus autem quia aliquando minus est in corporis corruptionem cadere, quam cogitatione tacita ex deliberata elatione peccare. Sed cum minus turpis superbia creditur, minus uitatur. Luxuriam uero eo magis erubescunt homines, quia simul omnes turpem nouerunt. Unde fit plerumque ut nonnulli post superbiam in luxuriam  corruentes ex aperto casu malum culpe latentis erubescant, et tunc etiam maiora corrigant, cum prostrati in minimis grauius confunduntur. Reos enim se inter minora conspiciunt, qui se liberos inter grauiora crediderunt. Pia ergo Domini dispensatione laxatus nonnunquam malignus spiritus de culpa ad culpam trahit. Et dum plus percutit, inde eum quem acceperat amittit; atque unde uicisse cernitur, inde superatur. Considerare libet intra munitum gratie sinum, quanto Deus misericordie fauore nos continet. Ecce qui de uirtute se extollit, per uitium ad humilitatem redit. Qui uero acceptis uirtutibus extollitur, non gladio, sed, ut ita dixerim, medicamento uulneratur. Quid est uirtus, nisi medicamentum?  Et quid est uitium, nisi uulnus? Quia ergo nos de medicamento uulnus facimus, facit ille de uulnere medicamentum, ut qui uirtute percutimur, uitio curemur. Nos namque uirtutum dona retorquemus in usum uitiorum: ille uitiorum illecebras assumit in arcem uirtutum et salutis statum percutit, ut seruet; ut qui humilitatem curantis fugimus, ei saltem cadentes hereamus. Sed inter hec sciendum est quod plerique hominum quia in multis corruunt, arctius ligantur. Cumque eos antiquus hostis ex uno uitio percutit ut concidant, ex alio quoque ligat ne surgant. Consideret itaque homo cum quo aduersario bellum gerat. Et si iam se in aliquo deliquisse perpendit, saltem ad culpam pertrahi ex culpa pertimescat, ut studiose uitentur uulnera, quibus frequenter  interficiet: quia ualde rarum est, quod hostis noster electorum saluti etiam uulneribus seruiat. Ad erudiendum enim, sicut diximus, electos suos Dominus sepe tentatori subiicit. Sicut post paradisi claustra, post tertii celi secreta ne reuelationis magnitudine Paulus extolli potuisset, ei Satane angelus datus est . Sed, ut prefati sumus, ipsa hac tentatione disponitur, ut qui elati perire poterant, humiliati a perditione seruentur. Secreto ergo dispensationis ordine, unde seuire permittitur iniquitas diaboli, inde pie perficitur benignitas Dei. Quia aduersarius noster inde obtemperat nutibus superne gratie, unde exercet iram nequissime uoluntatis sue. Potest autem et aliter secundum mysticos sensus hec eadem res accipi, si qua eam puro  intellectu rimare uoluerit. Cuius autem Dauid in solarium deambulans typum tenet, nisi eius de quo scriptum est: »In sole posuit tabernaculum suum ?« Et quid est Bersabee ad se perducere, nisi legem littere carnali populo coniunctam spiritali sibi intellectu sociare? Bersabee enim puteus septimus dicitur, quia nimirum per cognitionem legis, infusione spiritalis gratie, perfecta nobis sapientia ministratur. Quid uero Urias nisi Iudaicum populum signat? Cuius nomen interpretatum dicitur lux mei Dei. Iudaicus populus quia de accepta legis scientia extollitur, quasi de Dei luce gloriatur. Sed huic Dauid uxorem abstulit, sibique coniungit: quia uidelicet manufortis, quod Dauid dicitur, in carne Redemptor apparens, dum de se spiritaliter  loqui legem innotuit, per hoc quod iuxta litteram tenebatur, hanc Iudaico populo extraneam demonstrauit sibique coniunxit, quia se per illam predicare declarauit. Uriam tamen ad domum ire Dauid admonet pedes lauare: quia incarnatus Dominus ueniens Iudaico populo precipit ut ad conscientiam redeat, et sordes operum fletibus tergat, ut spiritaliter mandata legis intelligat; et post tantam duritiam preceptorum fontem baptismatis inueniens ad aquam post laborem recurrat. Sed Urias, qui arcam Domini esse sub pellibus meminit, respondit quod domum suam intrare non posset. Ac si Iudaicus populus dicat: Ego mandata Dei in sacrificiis carnalibus uideo, et redire ad conscientiam per spiritalem intelligentiam  non requiro. Quasi enim arcam esse sub pellibus dicit, quia precepta Dei non nisi adhibendo ministerium sacrificii carnalis, intelligit. Hunc tamen Uriam etiam redire ad domum nolentem Dauid ad mensam uocat, quia quamuis Iudaicus populus ad conscientiam reuerti contemnat, tamen Redemptor ueniens mandata spiritalia predicat, dicens: »Si crederetis Moysi, crederetis forsitan et mihi. De me enim ille scripsit .« Legem itaque Iudaicus populus tenet, que eius diuinitatem loquitur, cui idem populus credere dedignatur. Unde et Urias ad Ioab cum epistolis, ex quibus occidi debeat, mittitur: quia idem ipse Iudaicus populus legem portat, qua conuincente moriatur, dum enim mandata legis retinens implere nititur, ipse nimirum defert iudicium unde  damnetur. Quid ergo per factum istud Dauid scelestius, quid Uria mundius dici potest? Sed rursum per mysterium quid Dauid sacratius? Quid Uria infidelius inuenitur, quoniam et ille per uite culpam prophetie signat innocentiam, et iste per uite innocentiam, in prophetia exprimit culpam? uirtus namque sacri eloquii, sic transacta narrat, ut uentura exprimat; sic in facto rem approbat, ut ei in ministerio contradicat; sic gesta damnat, ut hec mystice gerenda persuadeat.



CAPUT XII. Consilium Ioab ducis, dicentis ad Dauid: Adesto uictorie belli, ne postmodum ascribatur uictoria mihi, sed potius tibi. Quod Dauid perficiens, Ammonitas contriuit, ac super eos ferrata carpenta circumegit

 Postquam enim Nathan propheta increpauerat regem super malo, quod fecerat, [CAP. XII] »Dixit Dauid ad Nathan: Peccaui Domino. Dixit Nathan ad Dauid: Dominus quoque transtulit peccatum tuum: non morieris,« etc.  Si peccatum Dauid tam detestabile Dominus transtulit, quid est quod omnia que de eodem peccato per prophetam ei a Domino dicta sunt, postmodum tolerauit? Sed procul dubio Dominus delictum sine ultione non deserit. Aut enim ipse homo in se penitens punit, aut Deus cum homine uindicans percutit. Nequaquam igitur peccato parcitur, quia nullatenus sine uindicta laxatur. Si enim Dauid audire post confessionem meruit: »Dominus transtulit peccatum tuum,« et tamen multis post cruciatibus afflictus,  ac fugiens reatum culpe quam perpetrauerat exsoluit, sic nos salutis unda a culpa primi parentis absoluimur, sed tamen reatum eiusdem culpe diluentes, absoluti quoque adhuc carnaliter obimus, quia delicta nostra siue per nos, siue per semetipsum Dominus resecat, etiam cum relaxat. Ab electis enim suis iniquitatum maculas studet temporali afflictione tergere: quas in eis perpetuo non uult uideri.

»Et consolatus est Dauid uxorem suam Bersabee. Ingressusque ad eam dormiuit cum ea. Que genuit filium, et uocauit nomen eius Salomon, et Dominus dilexit eum. Misitque in manu Nathan prophete, et uocauit nomen eius, Amabilis Domino, eo quod diligeret eum Dominus,« etc. Et uocauit,  inquit, nomen eius, Amabilis Domino, eo quod diligeret eum Dominus.  In Hebreo ita legitur: »Et uocauit nomen eius Ididam, id est, dilectus Domini, propter Dominum.« Dilectus Domini propter Dominum dicitur, propter suam scilicet misericordiam gratuitam, qua eum diligere dignatur, cum utique eius dilectione et misericordia indignus existeret, quem constabat manzerem esse.

»Igitur pugnabat Ioab contra Rabath filiorum Ammon, et expugnabat urbem regiam; misitque Ioab nuntios ad Dauid, dicens: Dimicaui aduersum Rabath; et capienda est Urbs aquarum,« etc. Notandum quod in Hebreo quando cum adiectione nominum ponitur Rabbath, sicut est »Rabbath filiorum Ammon;« tunc Rabbath scribitur; quando  uero sine adiectione nominum non Rabbath, sed Rabba scribitur.

»Nunc igitur congrega reliquam partem populi, et obside ciuitatem, et cape eam, ne cum a me uastata fuerit urbs, nomini meo ascribatur uictoria.« Hinc Iosephus: »Porro, inquit, Ioab Ammonitas obsessione fortiter affligebat aquam eis auferens, et rerum ceterarum ubertatem, multumque eos cogebat cibi et potus inopia laborare. Ex modico namque puteo bibebant omnes. Et licet esset illis forte auxilium, ne tamen deficerent non eo largius utebantur. Quo facto, scripsit ad Dauid, hec significans: rogans eum ut ueniret ad ciuitatem quatenus uictoriam eius nomini designaret. Congregauit itaque Dauid omnem populum, et profectus est aduersum Rabbath.  Cumque dimicasset, cepit eam; et tulit diadema regis eorum de capite eius pondo auri talentum, habens gemmas pretiosissimas, et impositum est super caput Dauid,« etc. In Paralipomenon quoque ita scriptum est: »Tulit autem Dauid coronam Melchom de capite eius; et inuenit in ea auri pondo talentum, et pretiosissimas gemmas, fecitque sibi inde diadema .«  Melchom quippe non nomen proprium est regis, sed Mechom interpretatur rex eorum. Rex eorum uocatur, ut Hebrei uolunt, idolum illorum, quod hic uocatur Melchom; cuius diadematis aurum et gemmas conflasse et purgasse dicitur Dauid secundum legem; et fecisse inde sibi diadema, quod hic positum super caput eius dicitur.

 »Sed et predam ciuitatis asportauit multam ualde. Populumque eius, adducens serrauit, et circumegit super eos ferrata carpenta; diuisitque cultris, et transduxit in typo laterum. Sic fecit uniuersis ciuitatibus filiorum Ammon,« etc. Hinc uerba Dierum ita narrant: »Manubias quoque urbis plurimas tulit. Populum autem qui erat in ea, eduxit; et fecit super eos tribulas et trahas, et ferrata carpenta transire, ita ut dissecarentur et contererentur. Sic fecit Dauid cunctis urbibus filiorum Ammon; et reuersus est cum omni populo in Ierusalem .« Serrauit enim eos ferratis carpentis, et diuisit cultris, sicut lateres diuidi solent, qui ex paleis et luto conficiuntur. uictoria autem hec Dauid in  Ammonitis, quam dux suus bellando inchoauit, sed rex ipse perfecit, quid significat, nisi regis nostri uictoriam in cunctis gentibus? Dux enim Dauid contra hostes bellum agit, cum ordo sanctorum predicatorum contra mundi potentes scutum fidei opponit. Sed finis certaminis et triumphus belli ad regem Christum solum modo defertur, quia ipsi omnis potestas et potentia regni ascribitur: »Deus est enim, secundum Apostolum, qui operatur in nobis et uelle et perficere ; et ipse triumphat nos semper in Christo Iesu .« Coronam ergo regis populi hostilis Dauid de capite tulit, et sibimet diadema inde formauit, cum Redemptor noster ex contraria potestate regnum auferens, sibimet insigne decorum parauit. Que autem melius corona  ueri Dauid intelligitur, quam conuentus populi catholici, que caput nostrum, regem uidelicet Christum, corde credulo nobiliter ambit, et digne conuersans decenter coronat? Omnis enim sanctorum labor et certamen atque uictoria ad honorem celestis regis refertur, quia ipse est »cui omne genu celestium et terrestrium atque infernorum flectitur, ut omnis lingua confiteatur quia Dominus iehsu in gloria est Dei Patris .« Rabbath ergo ciuitas est regni Ammon, que nunc Philadelphia uocatur, cuius meminit et Ieremias propheta . Interpretatur ergo Rabbath multi. Et Saluator in Euangelio dicit: »Quia multi uenient ab oriente et occidente, et recumbent cum Abraham, Isaac et Iacob in regno celorum .«



CAPUT XIII. Incestus Ammon quem cum sorore sua Thamar commisit, quem Absalon frater eius ob hoc occidit.

 »Factum est autem post hec, ut Absalon filii Dauid sororem speciosissimam uocabulo Thamar adamaret Ammon filius Dauid, et deperiret propter eam ualde,« etc. Incestum ergo quod Ammon, Dauid maior filius, in sorore sua Thamar confecit, et parricidium, quod Absalon in Ammon fratre suo perpetrauit, quid spiritaliter significare possit non inuenio, nisi forte moraliter nos tale factum moneat, quod semper caute et prudenter agamus, ne forte dominentur in nobis uitia, et princeps peccati, qui falsam pacem periclitantibus spondet, ne nos imparatos inueniat atque ex improuiso trucidet.  Absalon ergo Pater pacis, siue Patris pax, interpretatur; Ammon donans, et Thamar amaritudo, Latine pronuntiatur. Qui enim membra sua donat libidini, et semetipsum tradit seruire iniquitati ad iniquitatem, in peccati amaritudinem cadit, licet inimicus se quasi patrem pacis ostentet, et prospera prouenire pro talibus factis falso promittat. Necesse est enim cito ad penitentiam post commissum scelus redeamus, ne forte diabolus, si adhuc ebrietati inseruierimus, et in luxum huius seculi resoluemur, per obtemperantes sibi malignos spiritus in necem nostram conspiret ac morti perpetue tradat.

»Porro Absalon fugiens, abiit ad Tolmai, filium  Ammiud, regem Gessur,« etc.  Tolmai pater fuit Maacha matris Absalon, quam dicunt Hebrei a Dauid in prelio captam, et cesarie et unguibus prescisis, secundum legem eam uxorem sibi Dauid sociasse , et ex ea generasse Thamar et Absalon.

»Cessauit itaque Dauid rex persequi Absalon.« In Hebreo legitur: »Cessauit itaque rex exire post Absalon.« uoluisse idem Dauid exire perhibetur, ut reduceret Absalon; sed pertractans in corde suo quod quotiens eum uideret, totiens dolorem mortis Ammon ei ad memoriam reduceret, idcirco cessasse dicitur exire post Absalon, subauditur, ut eum ad propria reuocaret. Quod uero ait, »eo quod consolatus esset super Ammon interitu,« intelligendum est  quia postquam uoluit exire post Absalon ut reduceret eum, et uideretur ab eo, cepit consolari super mortem Ammon. Quandiu enim putabatur idem Absalon reduci, ut uideretur ab eo, semper mors Ammon filii sui animo eius occurrebat. Siue aliter consolatus fuisse super Ammon interitu dicitur, eo quod nouerat eum flagitiosum et dignum morte, meritoque periisse.



CAPUT XIu. Quod Ioab per Thecuitem mulierem regem cum Absalon pacificare studuit.

 »Intelligens autem Ioab, filius Saruie, quod cor regis uersum esset ad Absalon,« etc. Cor regis uersum esse ad Absalon uidisse dicitur, eo quod uiderit eum idem Ioab pro Absalon suspirare,  et in eo intellexit, quod cor eius uersum esset ad Absalon.

»Misit Thecuam, et tulit inde mulierem sapientem.« Thecua ciuitas est, de qua fuit Amos propheta. Putatur autem ab Hebreis uidua auia fuisse eiusdem Amos prophete.

»Que respondit: Heu! mulier uidua ego sum. Mortuus est enim uir meus, et ancille tue erant duo filii qui rixati sunt aduersus se in agro, nullusque erat qui eos prohibere posset, et percussit alter alterum, et interfecit eum. Et ecce uniuersa cognatio aduersus ancillam tuam, dicit: Trade eum, qui percussit fratrem suum« etc. In ueritate autem, ut Hebrei tradunt, hec mulier uidua duos filios habuit, qui rixati sunt in agro super hereditatem  patris sui, et alter ab altero interemptus; seipsam tamen eadem uidua in persona Dauid posuit, et duos filios suos in persona Ammon et Absalon. Cognationem uero que consurrexit aduersus filium suum, in persona ceterorum filiorum Dauid.

»Dixitque mulier Thecuites ad regem: In me, Domine mi rex, sit iniquitas, et in domo patris mei, rex autem et thronus eius sit innocens,« etc. Ac si diceret: Pro eo quod alter filius meus consurrexit aduersus alterum, in me sit iniquitas, si tamen aliqua esse debet; in te autem, o rex Dauid, nulla sit iniquitas, quia absque culpa es in eo quod illi duo fratres inter se conflixerunt. Et sicut ego absque culpa sum, pro eo quod duo filii mei consurrexerunt  aduersum se, et interfectus est alter ab altero, ita et tu absque culpa es, pro eo quod Absalom Ammon dignum morte interfecit.

»Que ait: Recordetur rex Domini Dei sui, ut non multiplicentur proximi sanguinis ad ulciscendum, et nequaquam interficient filium meum.« Recordatio hic pro iuramento posita est. Ac si diceret: Recordetur rex promissionis sue, imo iuramenti quo mihi per Dominum Deum suum pollicitus est, ut non multiplicentur proximi sanguinis ad ulciscendum.

»Dixitque mulier: Quare cogitasti istiusmodi rem contra populum Dei? Et locutus est rex uerbum istud, ut peccet et non reducat eiectum suum?« etc. Ex hoc loco demonstratur illud quod  paulo superius dictum est: »Cessauit Dauid rex ire post Absalom,« id est, cessauit, ut non exiretur ab aliquo, et reduceretur Absalom. Inde ait mulier: »Et locutus est rex uerbum istud, ut peccet et non reducat eiectum suum.« Quod uero ait: »Quare cogitasti istiusmodi rem contra populum Dei?« populum Dei uocat eumdem Absalom, siue eos qui cum illo ierant, qui quasi captiui et eiecti erant, eo quod non reducerentur ad hereditatem Dei, ne forte coacti diis alienis in terra aliena seruirent. Nec uult Deus perire animam, sed retractat, cogitans ne pereat penitus, quia abiectus est. Ac si diceret: Deus peccatores, qui a diabolo captiui detinentur, ut ad se conuertantur, uocat. Et tu, qui eum imitari debes, cur non eo modo agis?



CAPUT Xu. De coniuratione Absalom contra Dauid.

 »Post quadraginta autem annos dixit Absalom ad regem: uadam et reddam uota mea, que uoui Domino in Hebron, etc.« Quadragesimus agebatur annus ex eo tempore, quo Saul Nobe ciuitatem cum sacerdotibus octoginta quinque propter Dauid interemit . Et idcirco hic idem quadragesimus annus ponitur, ut monstretur diuinam ultionem suscitari super Dauid, eo quod Abimelech sacerdotem fefellit, et propter eum tot sacerdotum cedes facte fuerint. Caue, lector, plerosque mendosos codices, in quibus scriptum inuenitur: Post quatuor; non: post quadraginta annos. In ueracioribus uero codicibus, et in Hebraica ueritate,  non quatuor, sed quadraginta scribuntur anni. Si quis uero contentiosus eosdem quatuor annos astruere uoluerit, ab eo tempore quo Absalom Ammon fratrem suum interfecit, usque ad illud tempus quo patri dixit: »uadam et reddam uota mea, que uoui Domino in Hebron,« perspicue se errare, si diligenter perscrutatus fuerit, inueniet, cum utique Absalom, interfecto Ammon, in Gessur apud Tolmai regem tribus annis, et in Ierusalem, inde reuocatus non uiso patre, duobus moratus fuerit annis, et sexto anno faciem patris uiderit, et contra eum perduellionem preparauerit. uotum namque se uouisse mentiendo dixit, id est orationem facturum in loco, quo requiescunt Abraham, Isaac, et Iacob. »uenit  autem Sadoch et uniuersi leuite cum eo portantes arcam federis Dei, et deposuerunt arcam Dei. Et ascendit Abiathar, donec expletus esset omnis populus, qui egressus fuerat de ciuitate.« Ideo arcam Dei deposuisse dicuntur, ut Dominus ab Abiathar sacerdote consuleretur, quo uersus Dauid ire deberet. Ascendisse autem Abiathar dicitur: id est, orasse. Et quia oraculum diuinum non ei responsum est, idcirco in subsequentibus dixit Dauid ut reportaretur arca Dei in urbem.



CAPUT XuI. Sequitur de conspiratione Absalom.

 »Et ait rex: Quid mihi et uobis, filii Saruie? Dimittite, ut maledicat,« sed tantum maledicat. Abisai solus dixerat: »uadam, et amputabo  caput eius;« et Dauid ad Abisai et ad Ioab respondit dicens: »Quid mihi et uobis, filii Saruie?« Ac si diceret: Nunquid uultis interficere istum, sicut interfecistis Abner? »Dominus enim precepit ei ut malediceret Dauid. Et quis est qui dicat, quare sic fecerit?« Subauditur, quare sic fecerit, non Dominus, sed Semei. Semei, qui maledixit Dauid, ipse est  Nabaath, pater Ieroboam, qui filius Gemini dicitur, et in zelo domus Saul maledicebat Dauid. Nomen uero aui eius Gemini fuit, et ipse Semei ex tribu Ephraim filii Ioseph exstitit, unde et idem Semei ad Dauid: »Primus quoque ueni hodie de omni tribu Ioseph .« »Cum autem uenisset Chusai Arachites, ami cus Dauid, ad Absalom, locutus est ad eum: Salue,  rex, salue, rex. Ad quem Absalom: Hec est, inquit, gratia ad amicum tuum.« In Hebreo legitur: »Hec, inquit, misericordia tua ad amicum tuum;« non affirmando, sed negando pronuntiandum est. Et est sensus: Misericordia est aut dici debet, quod Dauid amicum tuum dimisisti, et cum eo non isti?



CAPUT XuII. Sequitur ut supra.

 »Dixit Achitophel ad Absalom: Eligam mihi duodecim millia uirorum, et consurgens persequar Dauid hac nocte, et irruens super eum, quippe qui lassus est resolutis pedibus, percutiam eum. Cumque fugerit omnis populus, qui cum eo est, percutiam regem desolatum, et reducam uniuersum  populum, quomodo omnes reuerti solent.« Scilicet sicut reuerti solent hi qui, amisso in prelio rege, reuertuntur, sicut uniuersus populus Isrel reuertetur ad te.

»Et cum ceciderit unus quilibet in principio, audiet quicunque audierit, et dicet: Facta est plaga in populo qui sequebatur Absalom; et fortissimus quique, cuius res est quasi leonis, pauore soluetur.« In Hebreo ita habetur: »Et fortissimus ipse cuius cor est quasi leonis pauore soluetur;« quod non affirmando, sed negando pronuntiandum est. Fortissimus iste Dauid intelligendus est, quod et sequentia declarant:

»Scit enim omnis Isrel fortem esse patrem tuum,  et robustos omnes qui cum eo sunt. Ionathas autem et Achimaas stabant iuxta fontem Rogel. Abiit ancilla, et nuntiauit eis; et illi profecti sunt.« Hec ancilla, quasi lauandi gratia, cum pannis ad fontem Rogel ierat, ut penitus res non deprehenderetur. Puer autem, qui rem indicauit Absalom, filius eiusdem ancille paruulus dicitur fuisse. Dauid autem uenit in castra, que Manaim Hebraice leguntur: in quo loco obuiam fuerunt angeli Dei Iacob, sicut in Genesi scribitur: »Et uocauit Iacob nomen loci Manaim, id est castra .« Hec uero, iuxta Hebrei sensum, secundum historiam dicta sufficiant.

Ceterum autem secundum allegoriam considerari oportet quid illud significet quod parricida filius Absalom patrem insequitur. Primo pater eius declinans  fugit ante faciem eius, securus de uictoria, quia sciebat impium perire, quem etiam fleuit ille magno luctu, et deplorauit exitum parricide. Scribitur enim fugisse Dauid a facie bellantis aduersum se filii. Et alibi scriptum est de populo Ierusalem, Domino dicente: »Filios enutriui et exaltaui; ipsi autem spreuerunt me .« Filius ergo eius impius tropice accipi potest Iudaicus populus, qui eum tradidit. Absalom autem  intelligitur patris pax. Quod mirum uidetur in historia, quemadmodum possit intelligi patris pax, qui patrem bello est persecutus? Sed qui diligenter allegoriam intendunt, inspiciunt Absalom esse Ierusalem, que etiam et ipsa pax interpretatur, a cuius facie Christus fugit, quando patiendo eam deserens,  in gentibus per fidem secessit. Alii Absalom Iudam proditorem accipiunt, quem tanta et admiranda patientia Christus pertulit, tanquam eius cogitationes ignoraret, cum adhibuit in conuiuium, in quo corporis et sanguinis sui figuram discipulis commendauit et tradidit. Quod denique in ipsa traditione et osculum accepit, bene intelligitur pacem Christum exhibuisse traditori suo, quamuis ille tam scelerate cogitationis interno bello uastaretur. Et ideo Absalom patris pax dicitur, quia pater habuit pacem, quam ille non habuit; Achitophel igitur, qui recedens a Dauid, ad Absalom transmigrauit, hereticos significat, qui, recedentes a tramite ueritatis, se sociant hosti antiquo, et subsequuntur errorem. Interpretatur autem Achitophel frater meus cadens; Gilonites  uero, transmigrauit, contra quos Propheta increpans dicit: »In Domino confido, quomodo dicitis anime mee: Transmigra in montem, sicut passer , etc.« Et merito tales laqueo doli atque malitie sue uitam propriam finiunt, qui alienam prauis suasionibus corrumpere satagebant, sicut Achitophel in propria domo suspendio interiit, qui in aliena, uite Dauid insidiatus est. Unde scriptum est: »Qui fodit foueam, incidit in eam .« Et: »In insidiis suis capientur iniqui.« Chusai uero Arachites, antiquus amicus Dauid, significat credentes ex gentibus, qui licet cum Absalom aliquando uisi sunt, tamen prauis eius operibus non communicantes, nec Achitophel iniquis suggestionibus unquam consentientes,  sed cum Dauid fideliter permanserunt. Interpretatur autem Chusai Aethiops; Arachites, longitudo mea. Hinc quoque in Propheta scriptum est: »uertit Aethiops pellem suam .« Et in Psalmo: »Aethiopia, inquit, festinet manus eius dare Deo .« Quia gentilis populus postquam se nigredine peccatorum exuit, nunquam a tergo Domini recessit. Quod autem concubinas Dauid, quas ipse ad custodiendam domum dimisit, stuprando corrupit, significat quod apostata angelus quosdam, qui uidentur regere et custodire populum Dei, heretica prauitate seducendo decipit. Ad quas tamen Dauid ultra non ingreditur, sed in custodia positis alimenta prebet. Ipse quoque in uiduitate uiuentes clause sunt usque ad diem mortis sue. Quia cum heretici, a uia ueritatis oberrantes,  denuo ad eam redire dissimulant, non sunt digni cohabitatione Christi, sed clausi, id est, separati erunt, a consortio eius alieni. Ille tamen, »qui solem suum oriri facit super bonos et malos, et pluit super iustos et iniustos ,« non renuit beneficiis suis pastum talibus in hoc mundo prebere, ut per collata beneficia occasionem tribuat conuertendi. Quisquis fidelium diuine gratie illustratione compunctus sancto desiderio de imis ad summa uehi superne contemplationis penna sustinet, sanctorum precedentium patrum gesta ante mentis oculos ponat, atque in eorum se imitatione exercendo proficiat, et quod in presenti titillat ex uitio, uel preteritorum malorum memoria reprimat; uel donorum precedentium consolatione restinguat;  uel etiam imitatione  patrum precedentium prouocetur ad melius. Quod necesse est ut  exemplis euidentioribus approbemus. Ut enim unum de multis loquar, quatenus studiosus lector multa in uno intelligat, quisquis uerborum contumeliis pressus, cum uirtutem patientie seruare non sufficit, Dauid factum ad memoriam reducat, quem cum Semei tot conuiciis urgeret, et armati proceres ulcisci contenderent, ait: »Quid mihi et uobis, filii Saruie? Dimittite eum, ut maledicat. Dominus enim precepit ei ut malediceret Dauid. Et quis est qui audeat dicere, quare sic fecerit?« Et paulo post: »Dimittite eum, ut maledicat iuxta preceptum Domini, si forte respiciat Dominus afflictionem meam, et reddat mihi bonum pro maledictione  hac die hodierna.« Quibus profecto uerbis indicat, quia pro perpetrato Bersabee scelere, exsurgentem contra se filium fugiens, reduxit ad animum malum quod perpetrauit, et equanimiter pertulit, quod audiuit, et contumeliosa uerba non tam conuicia quam adiutoria credidit, quibus se purgari, sibique misereri posse iudicauit. Tunc enim illata conuicia bene toleramus, cum in secreto mentis ad male perpetrata recurrimus. Leue quippe uidebitur, quod iniuria percutimur, dum in actione nostra conspicimus quia peius est quod meremur. Sicque fit ut contumeliis gratia magis quam ira debeatur, qua rum interuentu, Deo iudice, pena grauior declinari posse confiditur. Quod autem Ionathas, qui interpretatur  columbe donum, et Achimaas, qui interpretatur frater meus quis, qui ad explorandum factum Absalom et Dauid renuntiandum decreti, fugientes Absalom, declinauerunt in domum cuiusdam uiri in Bahurim, qui habebat puteum in uestibulo suo, et descenderunt in eum, »Tulit autem mulier et expandit uelamen super os putei, quasi siccans ptisanas, et sic res latuit,« non sine mysterio esse credendum est. Quid significant isti duo iuuenes, Ionathan uidelicet et Achimaas, nisi eos qui per gratiam sancti Spiritus renati, et in numero fratrum ascripti sunt? qui recedentes ab Absalom fugiunt, cum malignos spiritus euadere querunt. Hi ergo stabant iuxta fontem Rogel, qui interpretatur tristis uel deorsum, cum luctum et despectum in hoc mundo appetunt  habere, propter celestis regni desiderium. »Declinant ergo concito gradu fugientes in domo cuiusdam uiri in Bahurim , cum adolescentie tempora in memoriam reducunt. Descendunt in puteum, qui erant in uestibulo,« cum penitentie se humiliter subiiciunt, que cunctis necessaria est in hoc tempore, ante finem scilicet presentis uite. »Et expandit »mulier uelamen super os putei,« cum Ecclesia precum assiduitate delicta iuuentutis et ignorantie suorum filiorum abscondere certat. »Quasi siccans ptisanas,« cum carnis lasciuiam per continentie rigorem stringit. »Et sic res latet,« transgressionis uidelicet humane uite, quia per assiduitatem precum in compunctione lacrymarum, et per castigationem  corporis omnia delicta absconduntur, ac homines a persecutione antiqui hostis protecti liberantur.

»Cumque uenisset Dauid in castra Madian, Sobi filius Naas de Rabbath filiorum Ammon, et Machir filius Amiel de Lodabar, et Berzelai Galaadites de Rogelim, obtulerunt ei stratoria, et tapetia, et uasa fictilia, frumentum et hordeum, et farinam polentam et fabam, et lentem, frixum cicer, et mel, et butyrum, oues et pingues uitulos, dederuntque Dauid et populo qui cum eo erat ad uescendum. Suspicati enim sunt populum fame et siti fatigari in deserto, etc.« Iste Sobi filius fuit Naas regis, cum quo pugnauit Saul. Ipse etiam Naas fecit misericordiam cum Dauid, quando fugiebat a facie Saul. Quo mortuo, dixit Dauid: »Faciam misericordiam cum Ammon, sicut  fecit pater eius mecum .« Interempto uero a Dauid Ammon, qui ei in decaluandis seruis suis iniuriam fecerat, constitutus est ab eodem Dauid in loco fratris iste Sobi, quia ad Dauid legitur cum ceteris uenisse, et stratoria, et tapetia, et uasa fictilia, et cetera, que sequuntur ei obtulisse.



CAPUT XuIII. De pugna seruorum Dauid contra Isrel et nece Absalom, quem mortuum plangebat Dauid.

 »Itaque egressus est populus in campum contra Isrel, et factum est prelium in saltu Ephraim. Et cesus est ibi populus Isrel ab exercitu Dauid, factaque est plaga magna in die illa uiginti millium. Fuit autem ibi prelium dispersum  super faciem omnis terre, et multo plures erant quos saltus consumpserat de populo, quam hi quos uorauerat gladius in bello, etc.« Saltum hunc, qui plures consumpsisse quam gladius uorasse legitur, bestias ferocissimas, que in saltu erant, Hebrei autumant, a quibus plures consumpti quam a gladio uorati fuerint.

»Accidit autem ut occurreret Absalom seruis Dauid, sedens mulo. Cumque ingressus fuisset mulus subter condensam quercum et magnam, adhesit caput eius quercui, et illo suspenso inter celum et terram, mulus, cui insederat, pertransiuit, etc.« Quid significat, quod Absalom, mulo fugiens, in quercu per cesariem capitis suspensus est, nisi quod Iudei stultitie carnalis sensus incumbentes, propter  superstitiositatem Pharisaicam legem corrumpentes, per ipsam, quam ad correctionem uite acceperant, mortis occasionem habuerunt? Unde et Saluator in Euangelio dixit ad eos: »Nolite arbitrari quod ego accusaturus sim uos apud Patrem meum. Moyses enim, in quem uos confiditis, ille uos accusat .« Ioab ergo in cor Absalom tres lanceas infigit, cum antiquus hostis superbiam, auaritiam et inuidiam seu perfidiam in cor Iudaici populi immisit, que illis maxime causa perditionis erant. Superbi fuerunt, qui in contemptum Dei idola fabricauerunt. Cupidi fuerunt, qui res transitorias uirtutum deliciis preponebant. Perfidi uero et inuidi fuerunt, quod non solum dictis legis et prophetarum repugnabant, sed etiam ipsius Saluatoris presentiam spernebant,  et beneficiis eius ingrati exstiterant. Hinc in passione sua blasphema uoce ad Pilatum dicebant: »Non habemus regem, nisi Cesarem ;« et: »Si hunc dimittis, non es amicus Cesaris .« Absalom quoque post interitum, in foueam grandem missus est, cum iniquus quisque post obitum carnis in lacum inferni mergetur. Super quem aceruus lapidum congeritur, cum duritia mentis sue illi approbatur. Dauid ergo exstinctum Absalom plorauit, cum interitum populi Iudaici Dominus fleuit, sicut in Euangelio legitur: quia »uidens ciuitatem Ierusalem, fleuit super illam ,« cuius miserie in tantum compassus est, ut etiam usque ad mortem crucis in eruditione eius et cura salutis sue permanserit.



CAPUT XIX.  De aduentu Miphiboseth in occursum regis, et de reditu totius Isrel ad Dauid; et conspiratione Seba filii Bochri contra Dauid.

 »uenitque uniuersus populus coram rege; Isrel autem fugit in tabernacula sua, etc.« Uniuersus populus, qui coram rege uenisse legitur, hi sunt qui cum Dauid permanserant. Quod uero ait: »Isrel fugit in tabernacula sua,« hi intelligendi sunt qui cum Absalom perduellione rebelles exstiterant. »Miphiboseth quoque filius Ionathan descendit in occursum regis illotis pedibus.« Et notandum quod in Hebreo non illotis, sed, inflexis legitur pedibus Fecerat namque sibi idem Miphiboseth  ligneos pedes, quibus uti quasi pro naturalibus  solebat, sicut solent facere claudi, quemadmodum et ille erat.

»Ait autem rex ad Miphiboseth: Quid ultra loqueris? Fixum est, quod locutus sum. Tu et Siba, diuidite possessiones, etc.« In Hebreo ita legitur: »Dixi, tu et Siba, diuidite agrum.« Pro eo quod in hoc loco Dauid immemor fuit amicitie et federis, imo iuramenti, quod habuit cum Ionathan, et tamen crudele dedit iudicium, dicens: »Tu et Siba, diuidite agrum,« idcirco Roboam et Ieroboam diuiserunt eius regnum. Miphiboseth enim in Samuelis libro legitur, et interpretatur os uerecundum. In Paralipomenon uero  idem Miphiboseth Meribaal legitur, et interpretatur, litigans cum Altissimo. Litigans enim cum Altissimo, id est Deo, fuisse dicitur,  eo quod Dauid reduxisset cum pace. Et quod ait idem Miphiboseth regi: »Etiam cuncta accipiat, postquam reuersus est dominus meus rex in domum meam pacifice,« non hoc dixisse suspicatur gratulanti animo, sed insultanti, et quasi contra Deum murmuranti, eo quod Dauid Dominus in pace reduxisset.

»Et ait Berzellai ad regem: Quot sunt dies annorum uite mee, ut ascendam cum rege Ierusalem? Est autem seruus tuus Chamaan, etc.« In Hebreo: »Ecce seruus tuus Chamaam, ipse uadat tecum, domine mi rex.« Chamaam interpretatur suspirans. Quandiu cum patre permansit, suspirans uocatus est. Postquam uero in doctrinam Dauid regis transiit, non Chamaam, sed Chanaon  appellatus est. Sermo dicitur in ueteri prouerbio: »Qui interrogant, interrogent in Abela, et sic proficient .« In Hebreo non habetur prouerbio. Iste sermo, sermo legis est, in qua iubetur a Domino per Moysen  ut quando ingressuri essent terram Chanaan, et gentes deleturi, primum pacem offerant. Et si pax ab eis reciperetur, pacem recipientes tributarii eorum efficerentur. Et si pacem non reciperent, tunc a filiis Isrel delerentur. Idcirco exclamasse mulier sapiens de ciuitate fertur: »Nonne ego sum, que respondeo ueritatem in Isrel, et tu queris subuertere ciuitatem?« Quare precipitas hereditatem Domini? Ac si diceret: Cur uis destruere ciuitatem hanc, antequam pacem interrogando offeras, sicut in lege iubetur? Cur etiam  non eamdem legem in nobis Isrelitis seruas, que in alienis olim seruata est? Reditus itaque Isrelitici populi ad Dauid post interfectionem Absalom, non nisi reditum prioris populi ad Christum post interitum prauorum magistrorum significat. Siba ergo filius Bochri, qui populum seducendo a Dauid auertebat, quem melius quam errorem significat, qui in Synagoga Iudeorum diutius dominabatur, et a ueritatis auditu populum subuertebat? Interpretatur autem Siba secta, a secando, non a sectando. Bochri autem interpretatur, primogenitus meus. Isrel ergo de quo scriptum est: »Filius meus primogenitus Isrel, quem eduxi de Aegypto ,« Sibam, id est, errorem secutus, se sequestrabat a domo Dauid,  hoc est, ab Ecclesia semetipsum separabat, cum eius conuentum exsecrando spernebat. Hic ergo postquam per mulieris sapientis suggestionem, hoc est, spiritalis doctrine eruditionem caput Siba absciderat, hoc est, diabolum a corde suo abiecerat, mox ad Dauid reuertitur, cum Christum Filium Dei corde credulo ueneratur.



CAPUT XX. De eo quod Ioab Amasam dolo interfecit.

 »Dixit itaque Ioab ad Amasam: Salue, mi frater, et tenuit manu dextera mentum Amase quasi osculans eum. Porro Amasa non obseruauit gladium quem habebat Ioab. Qui percussit eum in latere, et effudit intestina eius in terram, et mortuus est, nec secundum uulnus apposuit, etc.«  Quid est, quod Ioab Amase mentum dextera manu tenuit, sed sinistram ad gladium latenter mittens, eius uiscera effudit, nisi hoc quod patenter datur intelligi? Dextera namque mentum tenere est, quasi ex benignitatibus blandiri. Sed sinistram ad gladium mittit qui latenter ex malitia percutit.



CAPUT XXI. De fame trium annorum que contigerat in Isrel ob interfectionem Gabaonitarum, quos Saul quasi zelo interfecit, in cuius recompensatione stirps deleta est. ---Bella quatuor Dauid contra Philisteos, ubi reperti sunt uiri statura proceri, in quibus unus eorum senos digitos habuit in manibus siue in pedibus.

 »Facta est quoque fames in diebus Dauid tribus annis iugiter. Et consuluit Dauid oraculum Domini. Dixitque Dominus: Propter Saul  et domum eius sanguinum, quia occidit Gabaonitas, etc.« Filii Saul, qui cum Deg Idumeo dum adhuc pueri essent, sacerdotes et Gabaonitas in Nobe occiderunt, hi sunt: Armoni et Miphiboseth, quos peperit ei Respha, filia Aia, et quinque filii Michol filie Saul, quos genuerat Adrieli filio Berzellai, qui fuit de Molathi. Queritur, cur filii Michol dicantur, cum non Michol, sed eius soror Merab uxor fuerit Adrieli filio Berzellai? Quod ita soluitur: Merab quippe eos naturaliter genuit, et Michol uxor Dauid, que et Aegla dicitur, eos in loco filiorum nutriuit: et sibi in filios adoptauit; idcirco eius filii dicuntur. »Filii quippe Isrel iurauerant eis, et uoluit Saul percutere eos zelo quasi pro filiis Isrel et Iuda,« dicens, Iosue gratis eosdem Gabaonitas uiuere permisisse,  et filiis Isrel et Iuda predam eorum iniuste abstulisse ; idcirco eos perimere iubet, quasi pro zelo Isrel et Iuda. Huius ultionis causa in Gabaonitas Achimelech sacerdos exstitit. Historia hec, que famem factam in Isrel propter Gabaonitas occisos figuraliter narrat, significat sterilitatem bonorum operum in plebibus propter negligentiam doctorum, qui non procurant pastum uerbi Domini impendere subditis, dum inseruiunt cupiditatibus terrenis. Unde et, secundum Prophetam, »Non famem, nec sitim aque patiuntur, sed famem et sitim audiendi uerbum Domini .« Necantur ergo Gabaonite, cum studium certe conuersationis, et restauratio penitentie post lapsum ab incautis per here  ticos siue per malignos subtrahitur spiritus. Gabaon enim collis meroris interpretatur. Et bene Gabaonite interfecti dicuntur, cum desidiosi quique post perpetrata scelera uana spe securitatis a diabolo deluduntur, qui dicunt: »Faciamus mala, ut ueniant bona, quorum damnatio iusta est .« »Sed Respha,« que interpretatur neostraton, siue cursus, »filia Achia,« qui interpretatur frater eius, »tollens cilicium substrauit sibi super petram, donec stillaret aqua super eos de celo. Et non dimisit aues lacerare eos per diem, neque bestias per noctem;« cum pia sollicitudo sanctorum talibus succurrens, rigore ieiunii atque instantie precum incumbit, donec misericordiam Dei impetret super eos de celo, compescens uidelicet prauos homines nec non et malignos  spiritus prauis suggestionibus eorum uitam ulterius corrumpere.

»Factum est autem rursum prelium Philistinorum aduersum Isrel, et descendit Dauid et serui eius cum eo, et pugnabant. Deficiente autem Dauid, Iesbibenob, qui fuit de genere Arapha, cuius hasta trecentas incias appendebat, et accinctus erat ense nouo, nisus est percutere Dauid. Presidioque fuit Abisai filius Saruie, et percussum Philisteum interfecit. Tunc iurauerunt uiri Dauid, dicentes: Non egredieris nobiscum ad bellum, ne exstinguas lucernam Isrel. Secundum quoque fuit bellum in Gob contra Philisteos. Tunc percussit Sobochai de Husathi Saph de stirpe Arapha. Tertium quoque fuit bellum in Gob, contra Philisteos: in quo percussit  Adeodatus filius Saltus, Polymitarius, Bethleemites, Goliat Getheum, cuius hastile haste erat quasi liciatorium texentium, etc.« Hebreus ergo de Adeodato ita exponit, dicens: Gob enim interpretatur lacus. Idcirco lacus, quia sicut in lacum leonum quis mittitur, ita semetipsum contra Goliath Dauid misit. Adeodatus ipse est Dauid. Idcirco dicitur Adeodatus, quia a Deo est electus in regnum. Filius saltus, quia de saltu, ubi oues pascebat, est eductus. Polymitarius, quia de genere Beseleel mater eius fuit. Bethleemites, quia Nemi et Ruth tempore ubertatis reuerse sunt in Bethleem . Et quia panis causa Ruth Booz nota est  Et propterea idem locus domus panis uocatus est. Quod uero Adeodatus ipse sit Dauid sequentia declarant, ubi  ait: »Hi quatuor nati sunt de Arapha in Geth; et ceciderunt in manu Dauid et seruorum eius.« Iudei quoque hanc Arapham matrem gigantem, Orpham nurum Nemi esse arbitrantur. Notandum autem quod Iosephus historiographus Iudeorum, ubi istius loci in libro Antiquitatum septimo meminit, in duobus preliis contra Palestinos peractis concordat cum Scriptura Regum. De tertio uero prelio ita dicit: »Post hanc uero compressionem Palestini denuo pugnauerunt; super quos exercitum mittente Dauid, uir fortis apparuit Ephan cognatus eius. Nam contra singulos fortissimos Palestinorum solus pugnando peremit eos, et alios conuertit in fugam, quorum etiam multi in prelio ceciderunt.« Utrum autem  ipsum Adeodatum Ephan appellauerit, uel alium quemlibet hoc nomine notauerit, incertum est.

»Quartum bellum fuit in Geth, in quo uir excelsus, qui senos in manibus pedibusque habebat digitos, id est, uiginti et quatuor, et erat de genere Arapha, blasphemauit Isrel. Percussit autem eum Ionathan, filius Samaa, fratris Dauid. Hi quatuor nati sunt de Arapha in Geth, et ceciderunt in manu Dauid et seruorum eius, etc.« Quid autem quatuor bella ista Dauid et seruorum eius contra Palestinos significant, nisi bellum Christi, quod omni tempore istius uite in membris suis contra perfidos quosque istius seculi, et contra spiritales nequitias incessanter agit? Licet enim fastus mundanus, uel proteruitas malignorum spirituum se erigat  contra Ecclesiam Christi, omnis tamen principatus aduersariorum uero Dauid, hoc est, Rege Christo imperante, ac prelia seruorum suorum disponente, cedit, et omnes aduersarii uincuntur, prosternuntur atque ad nichilum rediguntur. Unde Psalmista ex persona Ecclesie confidenter dicit: »uana salus hominis. In Deo faciemus uirtutem, et ipse ad nichilum deducet tribulantes nos .«



CAPUT XXII. Canticum Dauid, quod cantauit Domino in die qua liberauit eum de manu omnium inimicorum eius et de manu Saul.

 »Locutus est autem Dauid Domino uerba carminis huius, in die, qua liberauit eum Dominus de manu omnium inimicorum suorum,  et de manu Saul, et ait: Dominus petra mea, et robur meum, et saluator meus. Deus Dominus fortis meus: sperabo in eum, etc.« Queritur autem cur solus decimus septimus psalmus ex libris Regum reperiatur conscriptus? Nec immerito psalmus iste in Regnorum libris solus reperitur, qui regnum illius significat, ubi aduersarium non habemus. Titulus enim eius est: »In die, qua eripuit eum Dominus de manu omnium inimicorum eius et de manu Saul.« Quis enim figuratur in Dauid, nisi ille qui uenit secundum carnem ex semine Dauid? Qui utique in corpore suo, quod est Ecclesia, adhuc patitur inimicos; unde et illud persecutori, quem uoce mactauit et in suum corpus traiiciens aliquo modo manducauit, intonuit de celo: »Saule, Saule, quid me  persequeris ?« Quando autem eripitur hoc corpus eius de manu omnium inimicorum eius, nisi cum et illa »nouissima inimica destruetur mors ,« ut perueniatur ad regnum Dei. »Dominus, inquit, petra mea, et robur meum.« Psalmus hic uni tantum non potest conuenire persone, sed quatuor diuisionibus subiacebit. Nam primo ordine Propheta loquitur, gratias agens quod eum de grauibus periculis diuina pietas liberare dignata est. »Circumdederunt me gemitus mortis.« Secundo Ecclesia loquitur, que ante aduentum Domini innumeras pertulit calamitates, posteaquam misertus ei medicinam sancte incarnationis indulsit, et baptismatis beneficio Christianum populum de orbis uniuersitate  collegit. »Deus qui accinxit me uirtute.« Tertio, in rore misericordie uox Christi Saluatoris illabitur, ubi pulcherrimis allusionibus uirtus eius potestasque describitur. »uiuit Dominus, et benedictus Deus meus.« Quarto, iterum Ecclesie catholice dicta proferuntur, et cum magna exsultatione diuinitatis concessa munera laudantur.



CAPUT XXIII. De catalogo uirorum fortium Dauid, et de insignibus actibus eorum.

 »Hec autem sunt uerba nouissima, que dixit Dauid filius Isai, etc.« Cur autem uerba nouissima, nisi quia ultimam confessionem laudis significant, quam superato hoste, et peracta uictoria mortis, laudem sancti in eternum Deo cantabunt?

 »Dixit uir, cui constitutum est de Christo Dei Iacob egregius psaltes Isrel.« Nobilis uidelicet Psalmista, qui propheta luculentissime de Christo Filio Dei, et de incarnatione eius ac redemptione humani generis prophetauit.

»Spiritus Domini locutus est per me, et sermo eius per linguam meam. Deus Isrel mihi locutus est, fortis Isrel, dominator hominum iustus, etc.« Spiritus enim Domini, qui est Spiritus sanctus, et sermo Domini, qui est Filius Dei, ea que Propheta uaticinauerat per gratiam suam ueraciter proferre donauerat.

»Dominator in timore Dei, sicut lux aurore, oriente sole mane absque nubibus rutilat, et sicut pluuiis germinat herba de terra.« Qui enim in timore  Dei dominationem in subditos exercet, lucis opera per solem iustitie illuminata profert, nec in eis aliquid remanebit obscurum, sed imbre celestis gratie irrigatus, germina uirtutum in carne uiuens fructificat.

»Nec tanta est domus mea apud Deum, ut pactum eternum iniret mecum, firmum in omnibus atque munitum. Cuncta enim salus mea, et omnis uoluntas, nec est quidquam ex ea quod non germinet.« Hinc idem Propheta in psalmis dicit, quod »Beatus uir, qui in lege Domini meditatur die ac nocte, sit tanquam lignum quod plantatum est secus decursus aquarum, quod fructum suum dabit in tempore suo, et folium eius non decidet, et omnia, quecunque fecerit, prosperabuntur .«

 »Preuaricatores autem, quasi spine, euellentur uniuersi: que non tolluntur manibus, et si quis tangere uoluerit eas, armabitur ferro et ligno lanceato, igneque succense comburentur usque ad nichilum, etc.« Hinc in Euangelio scriptum est: »Omnis arbor, que non facit fructum bonum, excidetur et in ignem mittetur .« Et item: »Filius hominis, inquit, mittet angelos, et colligent de regno eius omnia scandala, et eos qui faciunt iniquitatem, et mittent eos in caminum ignis, ibi erit fletus et stridor dentium .« Ille scilicet quasi tangens spinas, »armabitur ferro et ligneo lanceato,« qui communicans peccatis alienis propter cordis sui duritiam iniquitatum pondere premitur,  et iaculis peccatorum suorum confoditur, eiusque opera eternis gehenne ignibus digna ad nichilum redigentur.

Dehinc texitur catalogus uirorum fortium in figura sanctorum, qui quamuis uirtutum sublimitatem perficiant, tamen usque ad excellentiam diuine Trinitatis nequaquam attingunt. Inde est, quod scriptum est ibi: »Usque ad tres primos non peruenit.« »Quis enim equabitur Domino, aut quis similis erit Deo inter filios Dei ?« Igitur quod dicitur de principe fortium Dauid (cuius quidem nomen in Regum libro tacetur, at uero in libro Paralipomenon Iesbaam nominatur : »Ipse est tenerrimus ligni uermiculus,« uirtus simul bellica et modesta  uiri designatur ciuilitas, quia uidelicet sicut uermiculus ligni tener quidem et fragilis toto suo corpore, nec non et permodicus apparet, nichilominus tamen fortissimum ligni robur exedens consumit, et cauernosum [Al., uel cariosum] reddit, unde et terendo ligna teredonis nomen habet: sic ille affabilis omnibus domi et quietus atque humilis uidebatur, at in certamine publico robustum se atque intolerabilem hostibus exhibebat. Sed hunc principem fortium, Hebreus ipsum suspicatur esse Dauid; de quo ita scriptum est: »Sedens in cathedra sapientissimus princeps inter tres, ipse est quasi tenerrimus ligni uermiculus, qui octingentos interfecit impetu uno.«

Dixi enim in his uerbis expressam esse sapientiam Dauid; humilitatem et fortitudinem; hoc est, sapientiam  in sapientissimo, in exemplo uermiculi humilitatem, in interfectione octingentorum fortitudinem eius maximam.

»Post hunc Eleazar filius patrui eius Ahothites inter tres fortes qui erant cum Dauid, quando exprobrauerunt Philisthiim, et congregati sunt illuc in prelium. Cumque ascendissent uiri Isrel, ipse stetit et percussit Philisteos, donec deficeret manus eius, et obrigesceret cum gladio, etc. Et post hunc Semma, filius Age de Arari, et congregati sunt Philisthiim in statione. Erat quippe ager plenus lente. Cumque fugisset populus a facie Philisthiim, stetit ille in medio agri, percussitque Philistheos, et fecit Dominus salutem magnam, etc.« De istis ergo fortibus Iosephus hoc loco ita narrat: »Primus itaque  omnium erat Eusebius filius Achinee, qui aciem hostium frequenter irrumpens, nequaquam pugnando cessauit, donec ex eis nongentos occideret. Post hunc erat Eleazar filius Dodi, qui cum rege fuerat in Sarpha. Hic aliquando Isrelitis formidantibus Palestinorum exercitum, et ob hoc fugientibus, solus restitit irruens super hostes, occidit eorum multos, ita ut sanguine occisorum gladius eius hereret in dextera. Et cum Isrelite Palestinos uiderent in fugam esse conuersos, descendentes de montibus persecuti sunt eos; et mirabilis ac famosissima uictoria tunc peruenit, cum Eleazar tantos interfecisset hostes, eosque Isrelite persequerentur, et sumerent spolia peremptorum. Tertius autem fuit filius Heli, nomine Semeias.  Et hic enim in Palestinorum certaminibus, dum in locum qui dicitur Maxilla aciem posuissent, et rursus Hebrei eorum metuentes exercitum refugerent, solus eorum aciem exercitumque portauit. Quorum alios quidem prostrauit: alios autem non ferentes eius uim et fortitudinem persecutus est conuersos in fugam.«

»Nec non et ante descenderant tres, qui erant principes inter triginta, et uenerant tempore messis ad Dauid in speluncam Odollam. Castra autem Philisthiim erant posita in ualle gigantum, et Dauiderat in presidio.« Hinc Iosephus: »Hec, inquit, opera manuum tuarum ac preliorum tres isti demonstrauerunt; quo tempore cum rex esset in Ierosolymis, Palestinorum ad bellandum superuenit exercitus. Tunc Dauid  in arcem ciuitatis ascendit, sicut prediximus, ut de bello consuleret Dominum. Castra uero inimicorum erant in ualle fixa, usque ad ciuitatem Bethlehem, que ab Ierosolymis procul est stadiis uiginti. Dauid itaque sociis ait: Bonam aquam habemus in regione mea, et precipue laudabat eam que erat iuxta puteum in porta. Mirabatur si esset qui ex eo poculum ei preberet, quod magis optaret quam si quis ei magnam pecuniam ad tempus afferret. Et hec cum audissent isti tres uiri, mox occurrentes, et per medium hostium iter facientes uenerunt ad Bethlehem, et haurientes aquam, denuo ad regem per eorum castra reuersi sunt, ita ut Palestini eorum fiduciam et magnanimitatem obstupescentes, quia sic pauci eos contemnerent, a migratione cessarent.« Tres istos  scilicet, qui aquam de Bethlehem afferebant, illos tres uoluit intelligi, qui supra nominati sunt, hoc est Iesbaam filium Achamoni, quem ille nuncupat Eusebium filium Achime, et Eleazarum filium Achai, quem dicit esse filium Dodi, atque Semmaa filium Age, quem nuncupat Semegem filium Heli. Sed Hebreus ille, cuius in plurimis locis istius libri sensum exposui, tres istos arbitratus est fuisse Abisai filium Saruie, et Subbochai, Usathiten, et Ionathan filium Semma fratris Dauid, qui supra commemorati sunt in preliis Philistinorum, cuius sensui fauere mihi uidetur Scriptura, que ita concludit narrationem de predictis tribus uiris aquam Dauid afferentibus:

»Abisai quoque, frater Ioab, filius Saruie, princeps  erat de tribus istis; ipse est qui eleuauit hastam suam contra trecentos, quos interfecit nominatus in tribus, et inter tres nobilior, eratque eorum princeps; sed usque ad tres primos non peruenerat.« Hinc apparet quod Abisai princeps erat, et nominatus inter tres sequentes. Sed usque ad tres primos, qui supra nominati sunt, non peruenit, hoc est, Iesbaam, Eleazarum et Semma, quorum actus fortissimos supra narrauit. Quod autem Dauid oblatam sibi aquam bibere noluit, sed Domino eam libauit, exemplum prebuit militibus suis fortitudinis et constantie. uicit ergo naturam, ut sitiens non biberet, quo suo exemplo omnis exercitus tolerare sitim disceret. Quod si altius uelis exspectare  et introspicere mysterium, sitiebat Dauid non aquam, que est Bethlehem, sed oriundum in eadem Bethlehem ex uirgine Christum in spiritu preuidebat. Ergo uolebat bibere non aquam fluminis, sed lauacrum ex latere Christi fluens: hoc est, non aquarum sitiebat Dauid elementum, sed sanguinem Christi. Unde non bibit oblatam aquam, sed Domino fudit, significans sitire se Christi sacrificium, non nature fluentum; illud sacrificium, in quo est remissio peccatorum; illum sitire fontem eternum, qui non periculis queritur alienis, sed pericula aliena deleret. Cogitandum summopere est, ut qui se illicita meminit commisisse, a quibusdam etiam licitis studeat abstinere, quatenus per hoc conditori suo satisfaciat, ut qui commisit prohibita, sibimetipsi  abscidere debeat etiam concessa, ut se reprehendat in minimis, quem meminit in maximis deliquisse. Lex recte ueteris Testamenti alienam uxorem concupiscere prohibet, a rege uero fortia iuberi militibus uel desiderari aquam non penaliter uetat. Et cuncti nouimus quod Dauid concupiscentie mucrone transfixus alienam coniugem et appetiuit et abstulit: cuius culpam digna uerbera sunt secuta, et malum quod perpetrauit, per penitentie lamenta correxit. Qui cum longe post contra hostium cuneos sederet, aquam bibere ex eorum cisterna ex desiderio uoluit. Cuius electi milites, inter cateruas aduersantium medias erumpentes, aquam, quam desiderauerat, illesi detulerunt. Sed uir flagellis eruditus semetipsum protinus cum periculo militum aquam desiderasse  reprehendit, eamque Domino fundens libauit, sicut illic scriptum est: »Libauit eam Domino.« In sacrificium quippe Domini effusa aqua conuersa est, quia culpam concupiscentie mactauit per penitentiam reprehensionis sue. Qui ergo quondam concupiscere alienam coniugem nequaquam timuit, post etiam, quia aquam concupisset, expauit. Quia enim se illicita perpetrasse meminerat, contra semetipsum iam rigidus etiam a licitis abstinebat.

»Et Banaias filius Ioade uiri fortissimi magnorum operum de Capsahel.« Notandum autem quod, iuxta Hebreum predictum, in Hebreo non habetur magnorum operum, sed magister operum. Capsahel interpretatur congregatio Dei. Magister enim erat de congregatione Dei, id est, Cerethi et Phelethi, qui  interpretantur occidentes et uiuificantes. »Ipse percussit duos leones Moab.« Quos Paralipomenon duos Ariel Moab nominat . uiri ergo fortissimi isti fuerunt in regno Moab: unde Ariel uel leones nuncupantur. Ariel enim interpretantur prelia Dei. Quos Banaias, dum prouocatus esset ab illis, superatos interfecit. Quod autem dicitur de Banaia: »Et ipse descendit et percussit leonem in medio cisterne in diebus niuis,« quomodo sit factum, Iosephus narrat apertius: quia uidelicet cisterna fuerit nimium profunda, que tempore hiemis, cum essent omnia niuibus plena, ipsa quoque nimio niuium aggestu fuerit cequata. Quam cum leo superueniens periculi nescius incidisset, ibidemque  conclusus grandi rugitu clamaret: accurrebant homines uidere quid esset. Et dum cum aliis ad tale spectaculum ueniret Banaias, resiluit statim in cisternam, et aggressum mediis in niuibus percussit, et interfecit leonem. Nix itaque nunc innocentie nitor et gratie, nunc hiemis et frigus caritatis intelligi potest. Quod autem legimus in Regnorum libris, Banaiam quemdam de fortibus Isrel descendisse in cisternam, et percussisse leonem in tempore niuis, indifferenter puto in locis illis positam niuem. Quia et Christi gratia, que in hoc mundo resplenduit, et frigus caritatis Dei, quo infrixerunt homines, niuis nomine potuit Scriptura sacra significari: Banaiam uero figuraliter intelligimus Saluatorem, qui, iuxta uim nominis sui, ipse edificator Dominus interpretatur,  de quo Propheta uaticinauerat, quia per eum edificanda Ecclesia esset, dicens: »Aedificans Ierusalem Dominus .« Itemque: »Dominus edificauit Sion .« Quod uerbum in factura Eue, que Ecclesie typum habuit, Scriptura propria significatione posuit, dicens: »Et edificauit Dominus Deus costam, quam tulerat de Adam, in mulierem .« Et Paulus construi eam uidens ait: »Dei edificatio estis .« Nec pretereundum quod Hebreus ille leonem hunc, quem Banaias interfecit, Ioab intelligi oportere putat, qui in medio cisterne, id est, in domo Domini, ubi cornua altaris tenebat, occisus est . Ergo altare cisterna dicitur, quia sicut aqua cisterne munditiam affert, ita etiam nichilominus hec cisterna, id  est sanctuarium Domini, peccata expiabat. »In diebus niuis,« quia per mortem expiauit peccatum, iuxta illud Psalmiste: »Lauabis me,« quod impletum est in medio cisterne, »et super niuem dealbabor ,« quod impletum est in eo quod ait: »diebus niuis.« De eo autem, quod subsequenter narratur: »Ipse quoque interfecit uirum Aegyptium, uirum dignum spectaculo,« uirum istum Semei, filium Gera esse arbitratur, qui maledixit Dauid. Sciendum quod idem Semei de Bauicim fuerit, id est, electis. Ideo Aegyptius dictus, quia opera illius Aegyptii Deum blasphemantis, quem Moyses, iubente Domino, interfecit in eremo, opera imitatus fuit. Ille enim blasphemauit Deum, et iste maledixit prophetam et regem, »Dignum spectaculo:« spectabatur  etiam, ut, si regrederetur Ierusalem, interficeretur. »Habentem in manu hastam,« id est, legem Dei, quam si meditatus fuisset permanendo in Ierusalem, non perimeretur. Quia ergo preceptum regis irritum fecit, exeundo foras Ierusalem, idcirco in eum a Banaia in uirga, id est, in rectitudine iustitie descensum est, et hasta, quam iam non rectam tenebat, ui ab eo extorta est.

»Hec fecit Banaias, filius Ioade, et ipse nominatur inter tres robustos, qui erant inter triginta nobiliores, uerumtamen usque ad tres non peruenerat.« Intelligitur, quia ipse nominari dignus esset inter tres robustos, id est, Abisai et Sibachai et Ionathan, quippe qui uiribus eis equiparari posset.  Hi etiam tres erant super triginta. Et ne quem moueat, quod in summa non triginta, sed triginta septem legantur; triginta enim et septem sunt hoc modo. Septem uidelicet fortiores hi sunt: Dauid, qui appellatur Adeodatus, Abisai, Sibachai, Ionathan, Eleazar, Semma filius Age de Arari, et Banaias. Ecce septem. Triginta autem hi sunt: Asel Eleanam, Semma, Sarath, Elicheles, Ira, Abiezer, Mobonnai, Selmon, Maarai, Eled, Itai, Banaian, Eufronites, Abdas, Abialbon, Azmauet, Eliaba, Semma de Arari, Aiam, Elipheleth, Eliam, Esrai, Farai, Giga, Albani, Seleth, Naarai, Ira, Iareb, Uria Etheus. Ideo ergo Uria Etheus ultimus ponitur propter id quod sequitur.



CAPUT XXIu. De offensa Dauid qua offendit Dominum in dinumeratione Isrel, et de plaga ob hoc in Isrel directa. ---Quod Dauid placabat Dominum offerendo holocausta in area Areuna Iebusei.

. »Et addidit furor Domini irasci contra Isrel,« Iam enim ultio facta fuerat in Dauid et in domo eius; in prelio uero qui noluit resistere Dauid in pereundo Uria, hec nondum ultio diuina facta fuerat. Idcirco hic ultimus ponitur, ut ultio mortis eius in prelio monstraretur.

»Commouitque Dauid in eis dicentem: uade, numera Isrel et Iudam. Dixitque rex ad Ioab principem exercitus sui: Perambula omnes tribus Isrel a Dan usque Bersabee. Et numerate populum,  ut sciam numerum eius, etc.« Pro qualitatibus subditorum disponuntur acta regentium, ut sepe pro malo gregis, etiam uiri boni delinquat uita pastoris. Ille enim, Deo attestante, laudatus, ille supernorum mysteriorum conscius Dauid propheta, tumore repentino elationis inflatus, populum numerando peccauit, et tamen uindictam populus, Dauid peccante, suscepit. Cur hoc? Quia uidelicet secundum meritum plebium disponuntur corda rectorum. Iustus uero iudex ex ipsorum animaduersione corripuit peccantes, rex quorum causa peccauit. Sed quia ipse, sua scilicet uoluntate superbiens, a culpa alienus non fuit, uindictam culpe ipse etiam suscepit. Nam ira seuiens, que corporaliter populum perculit, rectorem quoque populi intimo cordis dolore  prostrauit.

Certe uerum est, quod ita sibi inuicem et rectorum merita connectantur et plebium, ut sepe ex culpa pastorum deterior fiat uita plebium, et sepe ex merito plebium mutetur uita pastorum. Sed quia certiores habent iudicem suum, magna cautela subditorum est non temere uitam iudicare regentium. Neque enim frustra per semetipsum Dominus »es nummulariorum fudit, et cathedras uendentium columbas euertit :« nimirum significans quia per magistros quidem uitam iudicat plebium, sed per semetipsum facta examinat magistrorum, quamuis etiam subditorum uitia, que a magistris modo dissimulantur uel iudicari nequeunt, eius   iudicio reseruantur. Igitur dum salua fide res agitur, uirtutis est merito, si quidquid prioris est toleratur. Debet tamen humiliter suggeri, si fortasse ualeat quod displicet emendare. Sed curandum summopere est ne in superbiam transeant iustitie inordinate defensiones, dum rectitudo incaute diligitur, ipsa magistra rectitudinis humilitas amittatur, ne eum sibi preesse quisque despiciat, quem fortasse contigit ut in aliqua actione reprehendat.

Contra hunc tumorem superbie subditorum mens ad custodiam humilitatis edomatur, si infirmitas propria incessanter attenditur. Has uires nostras ueraciter examinare negligimus, et quia de nobis fortiora credimus, idcirco eos qui nobis prelati  sunt districte iudicamus. Quo enim nosmetipsos minus agnoscimus, eo illos, quos reprehendere nitimur, plus uidemus. Signa hec mala sunt, que a subditis sepe in prelatis, sepe a prelatis in subditis committuntur, quia et omnes subditos hi qui presunt minus quam ipsi sunt sapientes arbitrantur; et rursum qui subiecti sunt, rectorum suorum actiones iudicant; et si ipsos regimen tenere contingeret, se potuisse agere melius putant. Unde plerumque fit ut et rectores minus prudenter ea que agenda sunt uideant, quia eorum oculos ipsa nebula elationis obscurat; et nonnunquam is qui subiectus est hoc, cum prelatus fuerit, faciat quod dudum fieri subditus arguebat, et pro eo quod illa que iudicauerat perpetrat, saltem quia iudicauit,  erubescat. Igitur sicut prelatis curandum est ne eorum corda, estimatione singularis sapientie, locus superior extollat, ita subiectis prouidendum est ne sibi rectorum facta despiciant. Si autem magistrorum uita iure reprehenditur, oportet ut eius subditi, etiam cum displicet, magistrum uenerentur. Sed hoc solerter intuendum, ne quem mutari conspicis, uenerari contemnas.

Subtilis etenim uia tenenda est rectitudinis et humilitatis, et sic reprehensibilia magistrorum facta displiceant, quatenus subditorum mens a seruanda magisterii reuerentia non recedat.

»Dedit ergo Ioab numerum descriptionis populi regi. Et inuenta sunt de Isrel octingenta millia uirorum fortium, qui educerent gladium, et de Iuda  quinquaginta millia pugnatorum.« Notandum autem quod in Paralipomenon legitur, »mille millia centum millia de Isrel, et de Iuda quadringenta et septuaginta millia .« Quod quidem intelligendum est a Ioab numeratos esse, sed summam eorum noluisse ostendere Dauid, nisi tantum, quantum in Samuelis libro scribitur

»Percussit autem cor Dauid eum postquam numeratus est populus, et dixit ad Dominum Dauid: Peccaui ualde in hoc facto, sed precor, Domine, ut transferas iniquitatem serui tui, quia stulte egi nimis, etc.« In libro quoque Exodi ita scriptum est: »Locutus est Dominus ad Moysen, dicens: Quando tuleris summam filiorum Isrel iuxta numerum,  dabunt singuli pretium pro animabus suis Domino, et non erit plaga in eis, cum fuerint recensiti. Hoc autem dabit omnis, qui transit ad nomen, dimidium sicli iuxta mensuram templi. Siclus uiginti habet obolos, media pars sicli offeretur Domino. Qui habetur in numero a uiginti annis et supra, dabit pretium. Diues non addet ad medium sicli, et pauper mihi minuet. Susceptamque pecuniam, que collata a filiis Isrel, trades in usus tabernaculi testimonii, ut sit monumentum eorum coram Domino, et propitietur animabus eorum .«

»Hoc uero oblitus Dauid facere, idcirco offendit Deum, et ob hoc plaga uenit in Isrel. Huius ergo loci mentionem faciens Iosephus ita refert, dicens: »Prophetis itaque declarantibus Dauid, quod ei Deus  irasceretur, supplicare cepit, eumque rogare ut propitius esset, et ueniam peccati concederet. Tunc ergo Gad prophetam misit ad eum Dominus, tres supplicii conditiones portantem, ut earum quam probaret eligeret, utrum uellet famem in prouincia generari annis septem, an tribus mensibus pugnando uinceretur ab hostibus, an certe morbus et languor accederet tribus diebus Hebreis. Ille uero in anxietatem huius electionis omnium rerum pessimarum incurrens, tribulabatur et uehementer animo uidebatur esse confusus. Cumque propheta diceret, hoc omnimodo imminere, et responsum uelociter exigeret, ut electam ab eo conditionem renuntiaret Deo, cogitans rex quia, si famem eligeret, contra alios hoc facere uideretur, quando ipse quidem habens  multa frumenta non pateretur inopiam, reliquis uero esset angustia; item si eligeret trium mensium uictoriam hostium, ipse quidem habens circa se uiros fortissimos, et custodes, nichil omnino metueret, neci uero eius exercitus subiaceret; inter hec autem communem potius passionem et regum et subiectorum eligit, in qua timor omnibus est equalis, dicens: Quia multo melius in Dei magis quam in hostium manus incidere. Hec audiens propheta renuntiabat Domino. Qui morbum et interitum misit in exercitum Hebreorum. Moriebantur enim non uno modo, et facile languor potuisset agnosci; sed mors quidem in omnibus, multis uero languorum occasionibus, et que non possent cognosci facile, peribant. Alius enim super alium moriebatur, et  latenter imminens malum uelociter ferebat interitum. Alii siquidem perire cum uehementibus doloribus et amaro gemitu animam relinquebant. Alii uero ipsis passionibus marcescebant, ita ut neque curam exhibere corporibus preualerent, sed pro labore deficerent. Alii autem repentinis tenebris eorum conatus arripientibus suffocati, protinus exspirabant. Alii super mortuos, quos sepeliebant, ipsi quoque moriebantur, imperfectas relinquentes sepulturas. Incipiente itaque pestifero languore eos ab hora matutina perimere, usque ad horam prandii consummata sunt millia septuaginta. Erat autem angelus Domini iuxta Arcuna Iebusei.« In Paralipomenon quoque ita scriptum est: »Porro angelus Domini  stabat iuxta aream Ornan Iebusei, leuansque Dauid oculos suos, uidit angelum Domini stantem inter terram et celum, et euaginatum gladium in manu eius, et uersum contra Ierusalem; et ceciderunt tam ipse quam maiores natu uestiti ciliciis proni in terram .

»Dixitque Dauid ad Dominum, cum uidisset angelum cedentem populum: Ego sum qui peccaui, ego inique egi. Isti, qui oues sunt, quid fecerunt? uertatur, obsecro, manus tua contra me, et contra domum patris mei. uenit autem Gad ad Dauid in die illa, et dixit ei: Ascende, constitue Domino altare in area Ornan Iebusei, etc.« Denique Areuna interpretatur area, et Ornan latine resonat lumen nobis. Bene ergo Dauid cum Dominum  pro offensa, qua peccauit, placare uellet, altare iubetur in area Areuna uel Orne construere, ut inde unusquisque coniiciat quia aliter Diuinitas ab homine placari non potest, nisi in area cordis per lumen certe fidei et uere dilectionis altare illi deuote humilitatis constituat, in quo sacrificium pie confessionis ac laudis Deo acceptabile offerat. Quod certe per eumdem prophetam in Psalmis manifestatur, ubi dicitur ex persona Domini: »Sacrificium laudis honorificabit me .« Et idem: »Sacrificium, inquit, Deo spiritus contribulatus, cor contritum et humiliatum Deus non spernit .«  Area Areuna uel area Orne, ipsa est uidelicet Ierusalem. Emit ergo Dauid aream et boues argenti siclis quinquaginta, quod in Paralipomenon ita legitur: »Dedit ergo Dauid Ornam pro loco siclos auri iustissimi ponderis sexcentos .« Intelligendum namque est, boues argenti siclis quinquaginta, aream uero sexcentis aureis emisse.

»Et edificauit ibi Dauid altare Domino, et obtulit holocausta et pacifica, et repropitiatus est Dominus terre, et cohibita est plaga ab Isrel.« Hinc quoque uerba Dierum ita narrant: »Tabernaculum autem Domini, quod fecerat Moyses in deserto, et altare holocaustorum ea tempestate erat in excelso Gabaon, et non preualuit Dauid ire ad altare, ut ibi obsecraret Deum, nimio enim fuerat timore perterritus,  uidens gladium angeli Domini. Dixitque Dauid: Hec est domus Domini, et hoc altare in holocaustum Isrel. Et precepit ut congregarentur omnes proselyti de terra Isrel, et constituit ex eis latomos ad cedendos lapides et poliendos, ut edificaretur domus Dei .« In illo siquidem loco  aliquando contigerat Abraham offerre filium suum Isaac, quando, cum iam paratus esset occidere filium suum, et in holocaustum exhibere, improuiso aries apparuit, et altare circumstetit, quem Abraham pro filio, sicut prediximus, immolauit.



IN LIBRUM III.



CAPUT PRIMUM. De senectute Dauid et frigiditate, quem calefaciebat Abisag Sunamitis.

. »Et rex Dauid senuerat, habebatque etatis plurimos dies. Cumque operiretur uestibus non calefiebat. Dixerunt ergo ei serui sui: Queramus domino nostro regi adolescentulam uirginem, et stet coram rege, et foueat eum, dormiatque in sinu suo, et calefaciat dominum nostrum regem. Quesierunt igitur adolescentulam speciosam in omnibus filiis Isrel. Et inuenerunt Abisag Sunamitem, et adduxerunt eam ad regem. Erat autem puella pulchra nimis, dormiebatque cum rege, et ministrabat ei. Rex uero non cognouit eam, etc.« Dauid, annos natus septuaginta,  bellicosus quondam uir, senectute frigescente, non poterat calefieri. Queritur itaque puella de uniuersis filiis Isrel Abisag Sunamitis, que cum rege dormiret, et senile corpus calefaceret. Nonne tibi uidetur, si occidentem signaris litteram, uel figmentum esse de mimo, uel arte lanarum ludicra? Frigidus senex obuoluitur uestimentis, et nisi complexu adolescentule, non tepescit. uiuebat adhuc Bersabee, supererat Abigail et relique uxores et concubine, quas Scriptura commemorat, omnes quasi frigide repudiantur, et in unius tantum grandeuus calescit amplexibus. Abraham uero multo Dauid senior fuit: et tamen uiuente Sara, aliam non quesiuit uxorem.  Isaac duplices Dauid annos habuit, et cum Rebecca iam uetula nunquam refrixit. Taceo de prioribus ante diluuium uiris, qui post annos nongentos non dico senilibus, sed pene iam cariosis artubus, nequaquam puellares quesiuere complexus. Certe Moyses, dux Isrelitici populi, centum et uiginti annos habebat, et Sephoram non mutauit. Que est igitur ista Sunamitis uxor, et uirgo tam feruens, ut frigidum calefaceret, tam sancta, ut calentem ad libidinem non prouocaret? Exponat sapientissimus Salomon patris sui delicias, et pacificus bellatoris uiri narret amplexus. »Posside sapientiam, posside intelligentiam, ne obliuiscaris, et ne declinaueris a uerbis oris mei. Ne dereliqueris eam, et apprehendet te; ama illam, et seruabit te. Principium sapientie  posside sapientiam, et in omni possessione tua posside intelligentiam. Circumda illam, et exaltabit te. Honora illam, et amplexabitur te, ut det capiti tuo coronam gratiarum, corona quoque deliciarum proteget te .« Omnes pene uirtutes corporis mutantur in senibus, et, crescente sola sapientia, decrescunt cetera. Ieiunia, chameunie, huc illucque descensus, peregrinorum susceptio, defensio pauperum, instantia orationum, et perseuerantia, uisitatio languentium, labor manuum, unde prebeantur eleemosyne, et  cuncta, que per corpus exercentur, fracto corpore, minora fiunt. Nec hoc dico, quod in iuuenibus  et adhuc solidioris etatis his duntaxat, qui labore et ardentissimo studio, uite sanctimonia quoque et orationis ad Dominum frequentia scientiam consecuti sunt, frigeat sapientia, que in plerisque senibus etate marcescit, sed quod adolescentia multa corporis sustinet bella, et inter incentiua uitiorum et carnis titillationes, quasi ignis in lignis uiridibus, suffocetur ut suum non possit explere fulgorem. Senectus uero eorum, qui adolescentiam suam honestis actibus instruxerunt et in lege Domini meditati sunt die ac nocte , etate fit doctior, usu tritior, processu temporis sapientior, et ueterum studiorum dulcissimos fructus metet. Sed ipsius nominis Abisag sacramentum sapientiam senum indicat ampliorem; interpretatur enim pater meus superfluus,  uel patris mei rugitus. uerbum superflui ambiguum est, sed in presenti loco uirtutem sonat, quod amplior sit in senibus, et redundans ac larga sapientia. In alio autem loco superfluus, quasi, non necessarius, ponitur. Abisag autem, id est, rugitus, proprie nuncupatur, quod maris fluctus resonat, et  de pelago ueniens fremitus auditur: ex quo ostenditur abundantissimum et ultra humanam uocem in senibus diuini sermonis tonitruum commorari. Porro Sunamitis, in lingua nostra, coccinea, dicitur, ut significet calere sapientiam, et diuina lectione feruere. Quod licet Dominici sanguinis indicet sacramentum, tamen et feruorem ostendit sapientie. Unde et obstetrix illa, in Genesi , coccinum ligat in manu Phares, qui ab eo,  quod parietem diuiserat duos populos ante separantem, Diuisoris nomen, id est, Phares, sortitus est. Et Raab meretrix in typo Ecclesie resticulam mysterium sanguinis continentem, ut, Iericho pereunte, domus eius saluaretur, appendit . Unde etiam in alio loco de uiris sanctis Scriptura commemorat: »Hi sunt, qui uenerunt de calore domus Rechab .« Et Dominus noster in Euangelio: »Ignem, inquit, ueni mittere super terram, et quid uolo, nisi ut ardeat ?« Qui discipulorum corde succensus, cogebat eos dicere: »Nonne cor nostrum erat ardens in nobis, dum loqueretur in uia, et aperiret nobis Scripturas?« 



CAPUT II.  De Adonia, qui regnare appeteoat pro Dauid patre suo, qui et Abisag Sunamitem expetebat sibi fieri uxorem; quodque Dauid Salomoni in mandatis dat de aduersariis suis.

. »Adonias autem filius Haggith eleuabatur, dicens: Ego regnabo. Fecitque sibi currum et equites, et quinquaginta uiros, qui ante eum currerent, etc.« Quod autem Adonias filius Dauid maior in regnum pro patre succedere uoluit per fastum superbie, non per uirtutem discipline, quid significat nisi quod Iudaicus populus, qui quasi maior filius uidetur esse, cum prior legem susceperit, gentilem populum, qui per gratiam Dei posterior uocatus est, spernens, solum secum Dominum estimabat regnaturum? Unde et bene nomen Adonie, qui  dominator Dominus interpretatur, eius typum expressit qui solum se dominari cum Domino arbitratus est. Sed Ecclesie populus cum uero Salomone, id est, pacifico nostro , cuius ipse corpus est, per diuinam ordinationem in regnum substituitur: de quo merito perfidie, maior filius, id est, prior populus, precipitatus est. Hic ergo Adonias, Bersabee interueniente, que interpretatur filia saturitatis, Abisag Sunamitidem corrumpere gestiuit; quia Iudaicus populus per obseruantiam ceremoniarum legis, qua saturus et plenissimus erat, ueram sapientiam spiritalis sensus, que Dauid nostro coniuncta est, stuprare uolens, non meruit eius consortium cuius uiolare appetit immaculatum torum. Quod autem Dauid Salomoni filio suo precepit de iusta  retributione eorum qui sibi solatio fuerunt uel iniuste nocuerunt, licet ipse patientissime eos regnans toleraret, quid melius significare potest quam futuram retributionem iudicii futuri, in qua impii pro mercede penam perpetuam, iusti autem eternam beatitudinem percipient? In presenti quoque tempore patientia Dei sepe bonos tribulari atque angustiari permittit, et e contrario reprobos deliciis temporalibus et prosperitate terrena uti concedit: quibus tamen utrisque per Iudicem uiuorum et mortuorum premia certa in futuro restituet, quando »his qui ad dexteram eius sunt, dicturus erit: uenite, benedicti Patris mei, percipite regnum quod uobis paratum est ab origine mundi. Illis autem qui ad sinistram eius erunt, dicet: Discedite a me, maledicti,  in ignem eternum, qui paratus est diabolo et angelis eius. Et ibunt hi in supplicium eternum, iusti autem in uitam eternam .«



CAPUT III. Iudicium Salomonis de mulieribus que de infantibus disceptabant.

. »Tunc uenerunt due mulieres meretrices ad regem, steteruntque coram eo. Quarum una ait: Obsecro, mi domine, ego et mulier hec habitabamus in domo una, et peperi apud eam in cubiculo. Tertia uero die postquam ego peperi, peperit et hec, et eramus simul, nullusque alius in domo nobiscum, exceptis nobis duabus. Mortuus est autem filius mulieris huius nocte, dormiens quippe oppressit eum. Et consurgens intempesta nocte  silentio tulit filium meum de latere meo ancille tue dormientis, et collocauit in sinu suo. Suum autem filium, qui erat mortuus; posuit in sinu meo. Cumque surrexissem mane, ut darem lac filio meo, apparuit mortuus, quem diligentius intuens clara luce, deprehendi non esse meum, quem genueram. Responditque altera mulier: Non est ita, sed filius tuus mortuus est, meus autem uiuit. E contrario illa dicebat: Mentiris: filius quippe meus uiuit, et filius tuus mortuus est. Atque in hunc modum contendebant coram rege,« etc. . Notandum quod postquam Dominus erroris nostri tenebras luce sue cognitionis illustrat, mox tentationis aculeo uisitando  probat: quia accedendo corda nostra ad uirtutes prouehit, et recedendo concuti tentatione permittit. Si enim post uirtutum munera nulla tentatione concutitur, hoc iam se animus habere ex seipso gloriatur. Ut ergo ea firmitatis dona habeat, et infirmitatem suam humiliter agnoscat, per accessum gratie ad alta sustollitur, et per recessum, quod ex ipso sit, probatur. Quod bene nobis ex historia sacre lectionis innuitur, qua Salomon et diuinitus accepisse sapientiam, et tamen, post eamdem sapientiam, meretricum statim pulsatus questione memoratur. Mox enim ut gratiam tante reuelationis accepit, certamen turpium mulierum pertulit. Quia nimirum sepe cum mentem nostram concessis uirtutibus respectus intime largitatis illuminat,  hanc protinus etiam lubrice cogitationes turbant, ut que subleuata immenso munere exaltatur, etiam tentatione pulsata, quid sit, inueniat. Sic Elias et uisitatus desuper sermone celos aperuit , et tamen probatus subito infirmus, per deserta fugiens, unam mulierem expauit . Sic Paulus ad tertium celum ducitur , paradisi penetrans secreta considerat, et tamen ad semetipsum rediens, contra carnis bellum laborat: legem aliam in membris sustinet , cuius in rebellione fatigari Spiritus legem dolet. Quod post donationem ergo muneris idcirco Deus hominem probat, quia collato munere subleuat, et, abstracto paululum, ipsum sibi hominem demonstrat. Quod eo usque procul dubio patimur, quo de terra  funditus labe peccati ad promisse incorruptionis substantiam reformemur. Quantum ad simplicem historiam pertinet, perspicua est, quod puer annorum duodecim, contra etatis sue mensuram, de intimo humane nature iudicaret affectu. Unde et admiratus est et pertimuit illum omnis Isrel, quod scilicet eum manifesta non fugerent, qui tam prudenter abscondita deprehendisset. Quantum ad typicos pertinet intellectus, dicente Apostolo : »Hec omnia in figura contingebant illis, scripta sunt autem de nobis, in quos fines seculorum deuenerunt,« quidam Grecorum autumant super Synagogam et Ecclesiam sentiendum, et ad illud tempus cetera referenda, quando post crucem et resurrectionem, tam in Isrel quam in gentium populum,  uerus Salomon, id est pacificus, regnare ceperit. Quod autem adultere et meretrices Synagoga et Ecclesia in Scripturis dicantur, nulla dubitatio est. Et hoc prima fronte uidetur esse blasphemum. Ceterum si recurramus ad prophetas, Osee uidelicet, qui accepit uxorem fornicariam, et generat filios fornicationis et deinde adulteram ; et ad Ezechiel, qui Ierusalem quasi meretricem arguit, quod secuta sit amatores suos, et diuaricauerit omni transeunti pedes, lupanarque in loco celebri exstruxerit ; animaduertamus Christum idcirco uenisse ut meretrices donaret matrimonio, et de duobus gregibus unum ouile faceret, medioque pariete destructo, in easdem caulas oues prius morbidas  congregaret. He sunt due uirge que iunguntur in Ezechiel, et de quibus per Zacariam Dominus refert : »Et assumpsi mihi duas uirgas, unam uocaui decorem, et alteram uocaui funiculum, et paui gregem.« Mulier quoque illa meretrix in Euangelio , que »Iesu pedes lacrymis lauit, crine detersit, et cui peccata omnia dimittuntur,« manifeste significat Ecclesiam de gentibus congregatam. Hec idcirco in prima fronte replicaui, ne cui uideatur incongruum si meretrices dicantur, quarum una Salomonis iudicio filii possessione donata est. Prudens querat auditor quomodo meretrix significet Ecclesiam, que non habet maculam neque rugam . Non dicimus Ecclesiam permansisse meretricem, sed fuisse. Nam et Simonis  leprosi domo Saluator scribitur inisse conuiuium , utique non quia leprosus erat eo tempore quo habebat hospitem Saluatorem, sed quia leprosus ante fuerat. Mattheus quoque in catalogo apostolorum publicanus dicitur , non quod permanserit publicanus post apostolicam dignitatem, sed quia prius fuerat publicanus, ut ubi abundauerat peccatum, superabundaret gratia . Simulque considera quid dicat Ecclesia contra Synagogam calumniatricem: »Ego et mulier hec habitabamus in domo una.« Post resurrectionem enim Domini Saluatoris una de utroque populo congregata est. Et quam eleganter Ecclesia, »peperi,« inquit, »apud eam in cubiculo!« Ecclesia enim de gentibus, que non habebat prius legem et prophetas, peperit  in domo Synagoge, nec egressa est de cubiculo, sed ingressa. Unde dicit in Cantico canticorum: »Introduxit me rex in cubiculum suum .« Et iterum equidem non spernentem assumens: »Introducam te in domum matris mee, et in cubiculum eius que concepit me 

»Tertia autem die, postquam ego peperi, peperit et hec.« Si consideres Pilatum lauantem manus atque dicentem: »Mundus ego sum a sanguine iusti istius ; si centurionem ante patibulum confitentem: uere hic erat Filius Dei ;« si eos qui ante passionem, per Philippum, Dominum uidere desiderant : haud ambiges primam peperisse Ecclesiam, et postea natum populum Iudeorum, pro quo Dominus precabatur: »Pater,  ignosce illis, quid enim faciunt nesciunt .« Unaque die crediderunt tria millia, et alia quinque millia . »Eramus simul . Multitudinis autem credentium erat cor unum et anima una «

»Nullus quoque alius in domo nobiscum, exceptis nobis duabus.« Non blasphemantium Iudeorum, non gentilium idolis seruientium. »Mortuus est autem filius mulieris huius nocte.« Dum legis sequitur obseruantiam, et gratiam Euangelii iugo Mosaice doctrine copulat, tenebrarum errore cooperta est. »Oppressitque eum dormiens mater sua,« que non potuit dicere: »Ego dormio, et cor meum uigilat .«

 »Media nocte consurgens tulit filium de latere.« Ecclesie dormientis. »Et in suo collocauit sinu.« Relege totam Apostoli ad Galatas Epistolam, et animaduertes quomodo filios Ecclesie suos facere festinet Synagoga. Et dicit Apostolus: »Filioli mei quos iterum parturio, donec formetur Christus in uobis .« Unum tulit, non ut possideret, sed ut occideret; non enim amore fecit hoc filii, sed emule odio. Et suum mortuum per legis ceremonias in sinu Ecclesie supposuit. Longum est, si uelim per singula currere quomodo per apostolum Paulum et ecclesiasticos uiros intellexerit Ecclesia non esse suum filium qui tenebatur in lege, et in luce cognouerit quem in tenebris non uidebat. Inde iurgium ortum est presente rege, altera dicente: »Filius tuus mortuus  est, meus autem uiuit,« altera respondente: »Mentiris, filius quippe meus uiuit, filius tuus mortuus. Atque in hunc modum contendebant coram rege.«

Tunc rex Salomon, qui manifeste Saluator accipitur , simulat ignorantiam, et humanos pro dispensatione carnis mentitur affectus, sicut in alio loco: »Ubi posuistis Lazarum ?« Et ad mulierem fluentem sanguinem: »Quis me tetigit ?« Gladium postulat, de quo dixerat: »Nolite putare quod uenerim pacem mittere super terram; non ueni pacem mittere, sed  gladium. ueni enim diuidere hominem contra patrem suum, et filiam contra matrem suam, et nurum contra socrum suam, et inimici hominis, domestici eius .« Et temperat naturam nature Dominus, uultque secundum utriusque uoluntatem, uiuentem filium in legem gratiamque diuidere, non quo hoc probet, sed quo ad arguendam calumniam Synagoge hoc uelle se dicat: Illa que nolebat Ecclesie filium in gratia uiuere, nec per baptismum liberari, libenter habet diuidi puerum, non ut possideat, sed ut interficiat. Ecclesia, quem scit suum esse, libenter concedit emule, dum uiuat saltem apud aduersarium; ne inter legem diuisus et gratiam, Saluatoris mucrone feriatur, unde dicit Apostolus: »Ecce ego Paulus dico uobis, quod si legem obseruetis,  Christus uobis nichil prodest .« Item alio modo.  Quid in hac sententia melius, per matrum lactantium nomina, nisi doctorum ordo? Quid uero per earum filios, nisi discipulorum persona signatur? Nam magistri, nimirum uigilantes quidem scientia, sed uita dormientes, auditores suos, quos per uigilias predicationis nutriunt, dum quod dicunt facere negligunt, per somnum torporis occidunt et negligendo opprimunt, quos alere uerborum lacte uidebantur. Unde plerumque dum ipsi reprehensibiliter uiuunt, et habere discipulos uite laudabilis nequeunt, alienos sibi attrahere conantur, quatenus dum bonos se habere sequaces ostendunt, apud iudicia hominum excusent mala que agunt, et quasi  subditorum uita mortiferam tegant negligentiam. Unde et illa mulier, que filium exstinxit proprium, quesiuit alienum. Sed tamen ueram matrem Salomonis gladius inuenit, quia uidelicet cuius fructus uiuat, uel cuius intereat, extremo examine ira districti iudicis demonstrat. Ibi et illud est solerter intuendum, quod uiuens filius prius diuidi precipitur ut soli postmodum matri reddatur: quia in hac uita quasi partiri conceditur uita discipuli, dum ex illa nonnunquam alter apud Deum meritum, alter uero apud homines laudem habere permittatur. Sed falsa mater eum quem non genuit occidi non metuit: quia arrogantes magistri et caritatis ignari, si plenissimum nomen laudis ex alienis discipulis consequi nequeunt, eorum uitam crudeliter insequuntur. Inuidie enim  facibus succensi nolunt aliis uiuere, quod se conspiciunt non posse possidere. Unde et illic peruersa mulier clamat:

»Nec meus sit, nec istius.« Ut enim diximus, quos sibi obsequi non uident ad gloriam temporalem, eos aliis inuident uiuere per ueritatem. uera autem mater satagit ut eius filius saltem apud extraneam sit et uiuat: quia concedunt ueracis magistri discipuli ut ex eorum discipulis alii quidem magisterii laudem habeant, sed integritatem uite iidem discipuli non amittant. Perque pietatis uiscera hec eadem mater uera agnoscitur omnino, quia magisterium in examine caritatis approbatur. Et sola totum recipere meruit, que quasi totum cessit: quia fideles prepositi pro eo quod ex bonis discipulis suis non  solum aliis laudem non inuident, sed utilitatem eis etiam profectus exorant, ipsi integros et uiuentes filios recipiunt, quando in supremo examine eorum uite perfecte retributionis gaudia consequuntur.



CAPUT Iu. De potestate Salomonis qua imperabat uniuersis, et de sapientia eius, de diuitiis atque deliciis, et de pace quam habebat in regno suo.---Quod Salomon tria millia parabolarum locutus est, et quod fuerint carmina eius quinque millia; quodque ipse disseruit de iumentis, uolucribus, reptilibus et piscibus.---De edificio domus Dei, et quod edificatio tabernaculi unam eamdemque Christi Ecclesiam designet.

. Enumeratis ergo principibus Salomonis qui in regno eius uariis officiis deputati fuerant, seu  diuersis prouinciis preerant, sequitur Scriptura, ita dicens:

»Salomon autem erat in ditione sua habens omnia regna terre Philisthiim: a flumine usque ad terminum Aegypti offerentium sibi munera, et seruientium ei cunctis diebus uite eius.« Et quis in hoc melius significatur quam Pacificus noster, quem prefigurabat idem Salomon? Ipse enim omnia regna terre a solis ortu usque ad occasum in ditione sua habet, Scriptura teste: »A mari usque ad mare, et a flumine usque ad terminos orbis terre, ipsi seruient omnes populi, lingue et tribus, offerentes ei munera ,« scilicet recte fidei et bonorum operum. »Reges, inquit, Tharsis et insule  munera offerent, reges Arabum et Saba dona adducent, et adorabunt eum omnes reges terre, omnes gentes seruient ei.« Quod autem subditur: »Cunctis diebus uite eius,« hoc est, in seculum seculi, quia ipse permanebit semper: »eiusque potestas, potestas est eterna, cuius anni non deficient, et regni eius non erit finis .«

»Erat autem cibus Salomonis per dies singulos triginta chori simile, et sexaginta chori farine, decem boues pingues, et uiginti boues pascuales, et centum arietes, excepta uenatione ceruorum, caprearum atque bubalorum et auium altilium.« Quid ergo cibus iste Salomonis significat, nisi refectionem regis nostri Iesu Christi, qui bene pascitur recta fide et operibus bonis que illi quotidie offeruntur  ab Ecclesia catholica? »Triginta« ergo »chori simile« possunt exprimere fidem sancte Trinitatis, iuxta quod in lege Domini scriptum continetur; et »sexaginta chori farine,« perfectionem bonorum operum: »decem boues pingues,« doctores decalogi; et »uiginti boues pascuales,« predicatores Noui Testamenti, qui quasi geminatum decalogum in se habent, cum Nouum et uetus Testamentum equaliter predicant, pleni dilectione Dei et proximi. »Centum arietes,« quos melius significant quam eos qui in grege Domini bene dominantes, simul cum sibi subditis eterne beatitudinis gloriam consequi festinant? »uenatio quoque diuersorum animalium« non inconuenienter accipi potest acquisitio hominum, qui ex diuersis gentibus quotidie retibus Euangelii, per »spirituales uenatores « capiuntur, et in pastum Saluatoris nostri rediguntur.

»Habebat quoque Salomon pacem ex omni parte in circuitu. Habitauit Iudas et Isrel absque timore ullo, unusquisque sub uite sua et sub ficu sua, a Dan usque Bersabee, cunctis diebus Salomonis« etc. Isaias quoque de Redemptore ita dicit: »Multiplicabitur eius imperium, et pacis non erit finis .« Sub cuius defensione uerus Iudas et uerus Isrel absque timore ullo habitant cum cordibus erectis ad Deum: cetera terrena despiciunt, nec hostium minas pertimescunt, sed in laudibus Dei iugiter perseuerant: delectantes in gratia Dei, et in dulcedine caritatis, quam incessanter  habent ad Deum et ad proximum.

»Habebat Salomon quadraginta millia presepia equorum currulium et duodecim millia equestrium. Nutriebantque eos supradicti regis prefecti.« Quid per quadragenarium numerum nisi tempora legis prisce designantur? Quia et Moyses, illam accepturus, quadraginta diebus ieiunauit ; et populus Isreliticus, qui per eam instruebatur, quadraginta annis in eremo mansit. Duodenarius uero numerus presens tempus significat, in quo apostolica doctrina Noui Testamenti populum nutrit. Bene quoque per quadragenarium siue duodenarium numerum presepia equorum Salomonis numerantur, quia in utroque populo, legali uidelicet  et euangelico, illi quatenus intelligentes fuerunt ad presepia sanctarum Scripturarum inuitantur, ut pabulum ibi sacre doctrine acciperent, quatenus equitatui summi regis habiles fierent. »Nutriebantque eos supradicti regis prefecti,« cum unusquisque doctorum sermone recte fidei, exemplo bone operationis, satagit pastum illis salubrem conferre. Unde subsequens Scriptura de eis dicit:

»Sed et necessaria mense regis Salomonis cum ingenti cura prebebant tempore suo. Hordeum quoque et paleas equorum et iumentorum.« Quia ne quid desit his qui in domo regis manent, totus ordo sanctorum predicatorum  laborat, ut mensa Domini abundet in copia librorum, et decentem pastum inde habeant quique  fidelium.

»Dedit quoque Deus sapientiam Salomoni, et prudentiam multam nimis et latitudinem cordis, quasi arenam que est in littore maris. Et precedebat sapientia Salomonis sapientiam omnium Orientalium et Aegyptiorum: et erat sapientior cunctis hominibus,« etc. Dedit utique Deus Salomoni nostro sapientiam et prudentiam ultra omnes homines, et omnem creaturam rationabilem. De quo Ioannes dicit: »Quem enim misit Deus, uerba Dei loquitur. Non enim ad mensuram dat Deus Spiritum. Pater diligit Filium, et omnia dedit in manu eius .« Et alibi ueritas ipsa dicit: »Sicut enim Pater habet uitam in semetipso, sic dedit et Filio uitam habere in semetipso, et potestatem dedit  ei iudicium facere, quia filius hominis est .« Hinc Paulus ait de ipso Domino Christo: »Qui est imago Dei inuisibilis, primogenitus omnis creature, quia in ipso condita sunt uniuersa in celis et in terra, uisibilia et inuisibilia; siue throni, siue dominationes, siue principatus, siue potestates: omnia per ipsum et in ipso creata sunt. Et ipse est ante omnes, et omnia in ipso constant . Et ipse caput Ecclesie, qui est principium, primogenitus ex mortuis, ut sit ipse in omnibus primatum tenens: quia in ipso complacuit omnem plenitudinem diuinitatis inhabitare corporaliter. Et in ipso sunt omnes thesauri sapientie et scientie absconditi .« Omnibus ergo ueri Salomonis sapientia antecellit, quia multum distat inter eos qui participatione sapientie  sapientes sunt, et illum qui est fons sapientie et origo uirtutum. Hinc est illud quod sequitur: »Et erat nominatus in uniuersis gentibus per circuitum;« quia nomen eius predicatur in uniuerso mundo. »Nec est nomen aliud sub celo datum hominibus, in quo oporteat saluos fieri .«

»Locutus est quoque Salomon tria millia parabolarum, et fuerunt carmina eius quinque millia, etc.«  Quid enim per tria millia parabolarum, nisi plenitudo fidei in lege, et in Euangeliis et Christo tradita designatur? Quia dum tota multipliciter per allegoriarum sensus sub mysterio Trinitatis disseritur, quasi tria millia parabolarum nuncupantur. Carmina autem eius quinque millia per  quinque sensus corporis intelliguntur, quos qui diuersis uirtutibus bene regit, beatus est, et per eos quasi quinque millia Domino carmina canit.

»Disputauit autem Salomon a cedro usque ad hysopum.« Cedri nomine celsitudo glorie in electis accipitur. Unde propheta testatur dicens: »Iustus ut palma florebit, et sicut cedrus que in Libano est, multiplicabitur .« Hysopus autem herba est humilis, saxo herens, qua signatur humilitas Christi. Redemptor quippe noster a cedro usque ad hysopum disputauit: quia ab alta excellentia glorie celestis usque ad carnis humilitatem descendendo peruenit. Siquidem et cedri nomine prauorum superba elatio designatur, sicut et per Dauid dicitur: »uox Domini confringentis cedros .« A cedro itaque Christus usque ad hysopum disputat, quia ipse superborum corda et humilium iudicat. Super ligna autem disputauit, dum in cruce pependit. Tunc enim in cedro seculi arrogantia inclinauit, quam etiam usque ad hysopi humilitatem, id est, usque ad crucis stultitiam ac contemptibilem sermonem deduxit fidei. Hinc Paulus ait: »uerbum enim pereuntibus quidem stultitia est: his autem, qui salui fiunt, id est, nobis uirtus Dei est. Scriptum est enim: Perdam sapientiam sapientium, et prudentiam prudentium reprobabo.« Et post pauca: »Nam quia in Dei sapientia non cognouit mundus per sapientiam Deum, placuit Deo per stultitiam predicationis saluos facere credentes.«

»Et disseruit Salomon de iumentis, et uolucribus,  et reptilibus, et piscibus.« Disserit Salomon noster de singulis speciebus animalium, quia »omnia nuda et aperta sunt oculis eius, nec est ulla creatura inuisibilis in conspectu eius . Ipse enim nouit omnes cogitationes hominum, ipse numerat multitudinem stellarum , ipsi patet abyssus, et infernus non est absconditus coram eo .« Quasi enim disputare ipsius est, cum singulorum rationem nobis proponit, et in Scripturis suis manifestat sacramenta, que fuerant abscondita a seculis et generationibus, ut consideremus beatitudinem angelorum, utilitatem hominum, et calliditatem malignorum spirituum; sicque quod malum est reprobantes, quod bonum est eligamus; et ipsum sectemur semper in inuicem et in omnes.

 »Et ueniebant de cunctis populis ad audiendam sapientiam Salomonis, et ab uniuersis regionibus terre; et audiebant sapientiam eius.« Hinc propheta Isaias ait: »Erit in nouissimis diebus preparatus mons domus Domini in uertice montium, et eleuabitur super colles, et fluent ad eum omnes gentes, et ibunt populi multi, et dicent: uenite, ascendamus ad montem Domini, et ad domum Dei Iacob, et docebit nos uias suas, et ambulabimus in semitis eius, quia de Sion exibit lex, et uerbum Domini de Ierusalem .«  Domus Dei quam edificauit rex Salomon in Ierusalem, in figuram facta est sancte uniuersalis Ecclesie: que a primo electo usque ad ultimum, qui in fine mundi transiturus  est, quotidie per gratiam regis pacifici, sui uidelicet Redemptoris, edificatur, que partim adhuc peregrinatur ab illo in terris, partim euasis peregrinandi erumnis, cum illo iam regnat in celis, ubi, peracto ultimo iudicio, tota est regnatura cum illo. Ad hanc domum pertinent electi angeli, quorum nobis similitudo in futura uita promittitur, dicente Domino: »Illi autem qui digni habebuntur seculo illo et resurrectione ex mortuis, neque nubunt neque ducunt uxores: neque enim ultra mori poterunt. Aequales enim angelis sunt, et filii sunt Dei, cum sint filii resurrectionis .« Ad hanc pertinet ipse mediator Dei et hominum, homo Christus iehsu, ipso attestante cum ait: »Soluite templum hoc, et in tribus diebus excitabo illud ..« Quod exponens Euangelista subiunxit: »Hoc autem dicebat de templo corporis sui.« Dixit Apostolus de nobis: »Nescitis quia templum Dei estis, et Spiritus Dei habitat in uobis?« Si ergo ille templum Dei per assumptam humanitatem factus est, constat utique quod figuram omnium nostrum et ipsius uidelicet Domini et membrorum eius que nos sumus, templum illud materiale tenuit. Sed ipsius, tanquam lapidis angularis singulariter electi et pretiosi in fundamento fundati; nostri autem, tanquam lapidum uiuorum superedificatorum super fundamentum apostolorum et prophetarum: hoc est, super ipsum Dominum. Designat eamdem domum Dei spiritualem etiam tabernaculum quondam factum in eremo per Moysen. uerum quia illa domus  in itinere quo ad terram repromissionis ueniebatur, hec autem edificabatur in ipsa terra repromissionis et in ciuitate Ierusalem; illa ut de loco ad locum crebro Leuitarum ministerio portata, tandem in terram promisse hereditatis induceretur, hec ut mox in patria ipsa et ciuitate regia constructa, inuiolabili semper fundamento consisteret, donec inditum sibi figurarum celestium munus impleret: potest in illa presentis Ecclesie labor et exsilium, in hac futura requies et beatitudo figurari. uel certe quia illa a solis filiis Isrel, hec autem a proselytis etiam et gentibus facta est, possunt in illa principaliter patres ueteris Testamenti et antiquus ille Dei populus, in hac autem congregata de gentibus Ecclesia figuraliter exprimi. Quamuis edificium utriusque  domus enucleatius spirituali sensu excussum est ut labores presentis Ecclesie quotidianos, et premia in futuro perennia, gaudiaque regni celestis, et Ecclesie prime de Isrel electionem, et salutem omnium gentium in Christo multimodis ostendatur insinuare figuris.



CAPUT u. Quomodo Hiram rex Salomonem in opere templi iuuerit; quot operarios Salomon in opere templi habuerit, et de quali lapide templum sit factum.

Narrat autem Regum historia , quod Salomon edificaturus domum Domino, quesierit auxilium ab Hiram rege Tyri, qui erat amicus Dauid omni tempore, et cum ipso quoque et Salomone,  postquam regno potitus est, pacem habuerit, promptumque mox Salomon ad adiuuandum se in omnibus eius inuenerit animum: ita ut et artifices illi, et ligna et aurum, prout opus habebat, dederit; ob cuius beneficii gratiam Salomon ei, annos singulos, plurimos tritici et olei choros in cibum domui eius dabat. Nulli autem dubium quod Salomon, qui interpretatur pacificus, et ipso nomine, et serenissimo regni sui statu illum significet, de quo dixit Isaias: »Multiplicabitur eius imperium, et pacis non erit finis .« Hiram uero, qui Latine dicitur uiuens excelse, credentes ex gentibus et uita simul cum fide gloriosos figuraliter exprimit. Neque aliquid prohibet quin Hiram, quia rex erat, regalique potentia Salomonem in edificio domus Domini iuuabat, conuersos  ad fidem earum rerum dominos typice denuntiet, quorum ope constat Ecclesiam sepius adiutam ac nobiliter augmentatam, et contra hereticos, schismaticos et paganos principalibus erectam esse decretis. Petiit ergo Salomon in opere templi auxilium ab Hiram, quia cum ueniens in carne Dominus dilectam sibi domum, uidelicet Ecclesiam, edificare disponeret, non de Iudeis tantummodo, uerum etiam de gentibus adiutores operis elegit: nam de utroque populo ministros sermonis assumpsit. Misit Hiram Salomoni precisa de Libano ligna cedrina et abiegna que in domum Domini ponerentur: quia conuersa gentilitas misit ad Dominum uiros, quondam ad seculum claros, sed securi Dominice increpationis de monte sue superbie iam deiectos  et humiliatos; qui ad normam euangelice ueritatis instituti in edificatione Ecclesie pro suo quisque merito uel tempore collocarentur.

»Misit etiam artifices.« Quia conuersos ad ueram sapientiam philosophos, qui gratia eruditionis populis quoque regendis iure preponerentur, Domino gentilitas obtulit, qualis fuit ipsis apostolorum temporibus Dionysius Areopagita, qualis deinceps doctor suauissimus ac fortissimus martyr Cyprianus, aliique quam plurimi.

»Misit et aurum.« Quod in eadem pene significatione accipitur: quia nimirum uiros sapientia et ingenio preclaros ostendit, pro quibus cunctis oblationibus gentilitas a Domino dona exspectat gratie celestis, triticum uidelicet uerbi Dei et oleum caritatis  atque unctionis et illuminationis Spiritus sancti. Conuenit autem apte rebus Ecclesie, quod auxilium operis sancti flagitans, ait ad Hiram Salomon: »Precipe igitur ut precidant mihi serui tui cedros de Libano, et serui mei sint cum seruis tuis.« Serui quippe Hiram qui precidebant Salomoni cedros de Libano, doctores sunt electi de gentibus, quorum officii est eos qui in hoc mundo rebus et gloria letabantur, a superbie fastu corrigendo sternere, atque ad obsequium sui Redemptoris eorum uota transferre, cum quibus uidelicet seruis erant et serui Salomonis, ac pariter memorato instabant operi; quia primi doctores ex gentibus necesse habebant ipsorum apostolorum, qui a Domino didicerant  eruditionem, uerbo fidei institui, ne si absque magistris docere inciperent, magistri existerent erroris. Idcirco etenim Salomon seruos Hiram cedere sibi uoluit ligna de Libano, quia doctiores erant seruis suis ad cedendum; sed idcirco etiam seruos suos simul adesse uoluit, ut ostenderent cedentibus cuius mensure ligna fieri deberent. Cuius rei figura in promptu est, quia nimirum apostoli certius uerbum Euangelii, quod a Domino audiere, nouerunt. Sed gentiles ab errore conuersi atque ad ueritatem Euangelii transformati, melius ipsos gentium errores nouerant, et quo certius nouerunt, eo artificiosius hoc expugnare atque euacuare didicerunt.

»Legitque Salomon operarios de omni Isrel. Et erat indictio triginta uirorum millia, mittebatque  eos in Libanum, decem millia per menses singulos uicissim, ita ut duobus mensibus essent in domibus suis, etc.« Ubi primo notandum quod non frustra Salomon operarios de omni Isrel elegit, neque erat ulla portio populi, de qua non digni tanto opere uiri assumerentur. Quia nimirum non de una stirpe Aaron sacerdotes eligendi, sed de omni sunt Ecclesia querendi, qui edificare domum Domini uel exemplo suo uel dicto sufficiant; et ubicunque inuenti fuerint, mox in officium doctorum absque ulla personarum acceptione promouendi: talesque cum ad erudiendos infideles, atque in collegium Ecclesie uocandos ordinantur, quasi ad cedendas in Libano templi materias uiri strenui atque electi mittuntur. Et quidem numerus triginta millium, quo iidem lignorum cesores  recensebantur, potest ad eorum figuram apte referri, qui in fide sancte Trinitatis sunt perfecti: quod doctoribus maxime congruit. uerum quia triginta millia ita erant ordinata, ut dena millia per menses singulos operi sancto instarent, magis denarii numeri sacramentum perpendere debemus. Dena namque millia uirorum de Isrel ad cedenda ligna in opus domus Domini mittuntur: quia quicunque doctores atque insipientium eruditores sunt ordinandi, decem precepta legis per omnia et ipsi obseruare, et auditoribus suis debent obseruanda monstrare, sed et premia in celis futura, que denario solent figurari, et ipsi sperare, et auditoribus suis speranda debent semper intimare. Terni autem menses, quorum distantia singulis erat lignorum cesoribus imposita,  perfectionem trium uirtutum euangelicarum typice denuntiant: eleemosyne uidelicet, orationis et ieiunii. Per eleemosynam namque comprehenduntur omnia que ad dilectionem proximi explendam beneuole in fratres operamur. Per orationem omnia quibus per internam compunctionem nostro Conditori coniungimur. Per ieiunium omnia quibus nos a contagione uitiorum et illecebris seculi obseruamus, ut libera mente, et corpore casto dilectioni ualeamus inherere semper nostri Conditoris et proximi. Et isti sunt tres menses operariorum templi. Nam quia mensis plenitudine dierum lunaris circuli perficitur, recte per illum plenitudo uirtutis cuiusque spiritualis ostenditur, in qua mens fidelium a  Domino quotidiana illustratione, quasi luna a sole, respicitur.

»Et Adoniram erat super huiuscemodi indictionem, et cetera.« Adoniram quippe, qui Latine dicitur Dominus meus excelsus, quem melius quam ipsum quem nomine imitatur insinuat? Dominum uidelicet Saluatorem. Et tunc Adonira operariis templi preponitur, ut sua prouisione rite ordinet, quibus mensibus singuli ad operandum exeant, quibus denuo ad curandam domum suam redeant, cum Dominus et Saluator noster mentes sanctorum predicatorum sua familiarius illustratione informat ad discernendum, quando oporteat edificande Ecclesie opus inire predicando, uel alia pietatis officia prestando; et quando rursum conueniat ad suam ipsorum conscientiam  examinandam, quasi ad inspiciendam domum suam reuerti, et hanc orationibus ac ieiuniis superno inspectore ac uisitatore dignam reddere.

»Fuerunt itaque Salomoni septuaginta millia eorum, qui onera portabant, et octoginta millia latomorum in monte, absque prepositis qui preerant singulis operibus, numero trium millium trecentorum precipientium populo et his qui faciebant opus, et cetera.« Latomos dicit lapidum cesores; idem autem lapidum cesores, quod et lignorum cesores figurate designant: hoc est, secundum predicationes quod mente insipientium dolabro uerbi Dei exercent, eosque ab ea, in qua nati sunt, fortitudine ac deformitate transmutare contendunt, ac regulariter institutos unitati fidelium, edificio uidelicet  domus Dei, aptos reddere curant. Quod autem et ligna et lapides in monte ceduntur, et cesa ac preparata utraque materies ad montem domus Domini transfertur, patet sensus quod omnes in monte superbie nati sumus. Quia de preuaricatione primi hominis, quam superbia fecit, originem carnis traximus. Quicunque autem gratia Dei preordinati sumus ad uitam, excidimur catechizando, et sacramenta fidei percipiendo de monte superbie, et in montem Domini transferimur, quia eruti de potestate tenebrarum, ad arcem uirtutum, que est in unitate sancte Ecclesie, peruenimus. Notandum autem quod iidem operarii ita erant distributi, ut pars in monte lapides cederent, pars item onera portarent. Diuersa  namque sunt dona Spiritus, quod quidam dicendi ac proteruos arguendi constantiam habent, quidam mitiores ad consolandos pusillanimes, et infirmos subleuandos existunt, quidam utriusque uirtutis munere prediti ad opus domus Domini conueniunt, quales fieri uoluit eos, quibus loquitur Apostolus, dicens: »Corripite inquietos, consolamini pusillanimes, suscipite infirmos, patientes estote ad omnes .« Prepositi autem qui preerant singulis operibus, ipsi sunt sacre conditores Scripture, quorum magisterio in omnibus erudimur, quomodo mitiores docere et contemptores corripere, quomodo nos inuicem onera nostra portare, ut impleamus legem Christi, conueniat . Recte prefati operarii septuaginta millia, et octoginta  millia esse perhibentur. Septuaginta uidelicet propter sabbatismum animarum: septimus enim dies in sabbatum, id est, requiem consecratus est. Octoginta propter spem resurrectionis, que octaua die, id est, post sabbatum in Domino processit, et in nobis quoque octaua die simul et octaua etate futura speratur. Prepositi autem erant tria millia trecenti, propter fidem nimirum sancte Trinitatis, quam sancta nobis eloquia predicant. Quod uero pro tribus millibus trecentis prepositis in libro Paralipomenon tria millia sexcenti sunt scripti, ad eamdem prorsus sublimium uirorum perfectionem respicit . Nam quia in senario numero mundi ornatum compleuit, recte in eo perfecta bonorum opera solent figurari. Et quia sacra Scriptura  cum fide ueritatis opera iustitie docet habenda, recte prepositi operum templi tria millia et sexcenti fuisse perhibentur. Nec pretereundum quod hec septuaginta et octoginta millia portantium onera et latomorum cum prepositis suis non fuere de Isrel, sed de proselytis, id est, aduenis qui morabantur inter eos. Scriptum namque est in libro Paralipomenon: »Numerauit igitur Salomon omnes uiros proselytos, qui erant in terra Isrel post denumerationem quam denumerauit Dauid pater eius, et inuenti sunt centum quinquaginta millia et tria millia sexcenti, fecitque ex eis septuaginta millia qui humeris onera portarent, etc. .« Proselyti autem uocabantur Grece qui ex aliis nationibus progeniti, in fidem et consortium populi Dei, accepta circumcisione, transierunt.  Fuerunt itaque operarii domus Domini de filiis Isrel, fuerunt de proselytis, fuerunt de gentibus. De filiis uidelicet Isrel illi triginta millia ad precidendas de Libano cedros missi sunt; de proselytis isti sunt, de quibus nunc locuti sumus, lapidum cesores; de gentibus Hiram ipse et serui eius, qui cum seruis Salomonis ligna cedebant de Libano. Omne igitur hominum genus, per quod edificanda erat Ecclesia, in edificatione templi precessit. Iudei namque, proselyti et gentiles conuersi ad ueritatem Euangelii unam eamdemque Christi Ecclesiam siue recte uiuendo, siue etiam docendo construunt.

»Precepitque rex, ut tollerent lapides grandes, lapides pretiosos, in fundamentum templi, et quadrarent eos, etc.« Fundamentum templi nullum est  mystice intelligendum, quam illud quod ostendit Apostolus dicens: »Fundamentum enim aliud nemo potest ponere, preter id quod positum est, quod est Christus iehsu .« Qui propterea fundamentum domus Domini potest recte uocari; quia, sicut ait Petrus: »Non est aliud sub celo datum nomen hominibus, in quo oporteat saluos fieri .« In quod fundamentum lapides grandes et pretiosi tolluntur, cum precipui factis ac sanctitate uiri familiari mentis sanctitate suo adherent Conditori, ut quo firmius in illo spem suam ponunt, eo fortius aliorum uitam dirigere  sufficiant. Lapides ergo qui in fundamentum templi ad portandum edificium omne ponebantur,  proprie sunt prophete et apostoli, qui uerbum et sacramenta ueritatis siue uisibiliter siue inuisibiliter ab ipsa Dei sapientia perceperunt. Qui bene lapides primo quadrati, ac sic in fundamento poni iubentur. Quadratum namque omne quocunque uertitur, fixum stare consueuit. Cui nimirum figure corda assimulantur electorum, que ita in fidei firmitate consistere didicerunt, ut nulla occurrentium rerum aduersitate, nec ipsa etiam morte a sui rectitudine possint status inclinari.

»Quos dolauerunt cementarii Salomonis et cementarii Hiram.« Dolantur namque lapides pretiosi, cum electi quique precedentium sanctorum instructione et instantia quidquid in se habent noxium et inane relinquunt, atque ante conspectum sui creatoris  insite sibi iustitie regulam, quasi stabilem quadrature formam, ostendunt. Dolauerunt autem hos lapides non solum cementarii Salomonis, sed et cementarii Hiram, quia ex utroque populo doctores fuere sancte Ecclesie.

»Porro Giblii preparauerunt ligna et lapides ad edificandam domum.« Giblos est ciuitas Phenicis, cuius meminit Ezechiel dicens: »Sapientes tui, Tyre, facti sunt gubernatores tui, senes Giblii et prudentes eius .« Pro quo in Hebreo continetur Gobal siue Gebal, quod interpretatur definiens, siue disterminans: quod uocabulum apte conuenit eis qui corda hominum ad edificium spirituale, quod ex uirtutibus anime construitur, parant: sic etenim solummodo suos auditores fidem et opera iustitie  docere sufficiunt, dum ipsi prius sacris paginis edocti, diligenter que sit fides tenenda, quo uirtutum calle incedendum, certa definitione ueritatis didicerint. Nam frustra officium sibi doctoris usurpat, qui discretionem catholice fidei ignorat, neque sanctuarium Domino, sed ruinam sibi edificant, qui docere allos regulam, quam ipsi non didicere, conantur. In edificanda ergo domo Dei primo sunt ligna et lapides cedendi de monte: quia eos quos in fide ueritatis instituere querimus, primo necesse est ut abrenuntiare diabolo, ac de sorte prime preuaricationis in qua nati sunt doceamus renascendo erui. Deinde querendi sunt lapides pretiosi et grandes, atque in fundamentum templi ponendi, ut meminerimus abdicata conuersatione priori, eorum in omnibus  uitam moresque inspicere, eos nostris auditoribus imitandos proponere, quos per uirtutem humilitatis specialiter Domino adherere nouerimus. Addendus est in altum paries operum bonorum, et quasi super impositis sibi inuicem ordinibus lapidum ambulandum est ac proficiendum »de uirtute in uirtutem .« uel certe lapides fundamenti grandes, pretiosi et quadrati primi sunt, ut supra diximus, Ecclesiarum magistri, qui ab ipso Domino uerbum audiere salutis. Superpositi autem ordines lapidum siue lignorum sequentes sunt, suo quique tempore sacerdotes ac doctores. Quorum uel predicatione ac ministerio fabrica crescit Ecclesie, uel ornatur uirtutibus. Quales autem colore fuerint lapides,  quibus factum est templum, in libro Paralipomenon aperte declaratum est, dicente Dauid ad Salomon, cum ei impensas templi quas preparauerat ostenderet: »Omnem pretiosum lapidem, et marmor Parium abundantissime preparaui .« Marmor autem Parium, marmor candidum dicit, quale eadem insula gignere consueuit. Est autem una de Cycladibus, quo uidelicet lapide templum fuisse factum, et Iosephus insinuat, dicens: »Eleuauit itaque templum usque ad cameram et lapide albo constructum.« Altitudo fuit sexaginta cubitorum. Nec mysterii sensus in abdito est. Cuiuis etenim patet quod marmor candidum, ex quo domus Domini constructa est, mundam electorum actionem simul et conscientiam ab omni neuo corruptionis  castigatam designat, quales esse uoluit sapiens ille architectus eos quos super fundamentum Christi locabat lapides pretiosos, auro argentoque redimitos. »Charissimi, inquit, mundemus nos ab omni inquinamento carnis et spiritus, perficientes sanctificationem in timore Dei.«



CAPUT uI. Quando uel ubi edificatum sit templum; cuius mensure sit factum; quot annis sit edificatum.

 »Factum est igitur quadringentesimo et octogesimo anno egressionis filiorum Isrel de terra Aegypti in anno quarto, mense Zio, ipse est mensis secundus regis Salomonis super Isrel: edificare cepit domum Domino, etc.« Quod dicitur, »in anno quarto mense Zio, ipse est mensis secundi  regis Salomonis super Isrel,« ordo sensus est: in anno quarto regis Salomonis super Isrel mense Zio, ipse est mensis secundus. Mensem autem secundum Maium dicit. Namque Aprilis, quo Pascha celebratur, principium mensium apud Hebreos primus erat in mensibus anni. Ex quo manifeste claret, quod mox, peracto Pascha, cepit edificare domum Domini, et consecratus mystica solemnitate populus, manus ad mysticum opus misit. Fit autem commemoratio egressionis ex Aegypto quando tabernaculum edificari ceptum est, ut admoneatur lector quot annorum tempus inter edificationem utriusque domus transierit; et huic quoque summe temporis sacramentum inesse spirituale cognoscat. Quater namque centeni et uiceni quadringentos  et octoginta faciunt. Quatuor autem euangelice perfectioni apte conueniunt, propter ipsum euangelistarum numerum. Centum doctrine legali, propter annos legislatoris totidem. In quo etiam numero uirorum, gratiam sancti Spiritus primitiua suscepit Ecclesia, patenter ostendens quia qui lege legitime utuntur, id est, qui Christi in ea gratiam cognoscentes amplectuntur, iure Spiritus eius gratia replentur, qua in caritate eius amplius ignescant. Diximus autem per tabernaculum quod fecit Moyses et filii Isrel in deserto, synagogam: per templum uero quod Salomon et filii Isrel cum proselytorum et gentilium auxilio construxit, Ecclesiam gentium posse designari. Permansit autem  cultus et religio tabernaculi annos quadringentos et octoginta, ac sic templum edificari incepit. Quod autem quarto anno regis Salomonis edificari cepta est domus Domini, potest eo referri mystice quod post repletam dispensationem Dominice incarnationis, que in quatuor Euangelii libris scripta est, misso de celis Spiritu sancto, Ecclesie structura cepit. Et quod mense secundo cepta est, potest ad electionem gentium referri, que secundo loco post Isrel edificationem in se sui suscepere creatoris. Unde et secundus mensis in lege concessus est ad faciendum Pascha his, qui »immundi super animam, uel in uia procul positi ,« ad faciendum in primo mense Pascha occurrere nequirent. Ubi nos apertissime designati sumus, qui immundi  super morte anime nostre et procul adhuc positi a populo Dei, non potuimus primum Pascha facere, quod in carne et sanguine agni fiebat. Celebramus autem hodie Pascha secundum, quod in corpore et sanguine Redemptoris nostri, a quo quesiti et mundati sumus, actum est. In quo autem loco templum sit edificatum, manifestius in libro Paralipomenon ostenditur, ubi scriptum est: »Et cepit Salomon edificare domum Domini in Ierusalem in monte Moria, qui demonstratus fuerat Dauid patri eius in loco quem parauerat Dauid in area Ornan Iebusei .« Aedificatur ergo domus Domini in Ierusalem, hoc est, in uisione pacis, quia dilatata per totum orbem Ecclesia in una eademque fide et ueritatis catholice societate consistit. Namque  in scissura mentium Deus non est; sed »factus est in pace locus eius, et habitatio eius in Sion .« Aedificatur in monte, uidelicet in ipso Domino Saluatore, de quo Isaias ait: »Et erit in nouissimis diebus preparatus mons domus Domini in uertice montium .« Et ipse de se in Euangelio ait: »Non potest, inquit, ciuitas abscondi super montem posita .« Ipse est enim mons montium, qui de terra quidem per originem assumpte carnis ortus est, sed omnium terrigenarum potentiam ac sanctitatem singularis culmine dignitatis transcendit. In quo nimirum monte ciuitas siue domus Domini constructa est, quia si non in illo radicem figat, spes et fides nostra nulla est. Qui recte mons Moria, id est, uisionis, uocatur: quia electos  suos, quos ad eternam sue claritatis uisionem conseruat, in hac interim uita laborantes uidere et adiuuare dignatur. »Qui demonstratus fuerat Dauid patri eius.« Ostensus namque erat Dauid, sicut et ceteris prophetis uenturus in carne Dominus. Bene idem locutus in area erat Ornan Iebusei: quia et Ecclesia aree solet uocabulo designari: dicente Ioanne de Domino: »Cuius uentilabrum in manu sua, et permundabit aream suam .« Ornan, qui interpretatur illuminatus; et erat natione Iebuseus: natione quidem gentiles significat; nomine autem eosdem illustrandos a Domino atque in filios Ecclesie commutandos ostendit: quibus merito dicit Apostolus: »Fuistis aliquando tenebre, nunc  autem lux in Domino .« Iebus eadem est ciuitas que et Ierusalem, et Iebus quidem interpretatur conculcata; Ierusalem autem uisio pacis. In qua quandiu Ornan gentilis regnabat, Iebus dicta est; cum uero in ea Dauid locum holocausti emeret, cum Salomon in ea templum Domino edificaret, non iam Iebus, sed Ierusalem uocata est, quia nimirum gentilitas quandiu diuini cultus nescia perdurabat; conculcabatur et illudebatur ab immundis spiritibus, ad simulacra muta, prout ducebatur, sequens. Cum uero illam gratia sui Conditoris respexit, continuo pacis in se et locum inuenit et nomen.

»Domus autem quam edificabat rex Salomon Domino, habebat sexaginta cubitos in longitudine, et uiginti cubitos in latitudine, et triginta cubitos  in altitudine, etc.« Longitudo domus longanimitatem designat sancte Ecclesie, qua in exsilio peregrinationis huius patienter aduersa queque tolerat, donec ad patriam quam exspectat, perueniat. Latitudo insinuat caritatem, qua dilatato sinu mentis non solum amicos in Deo, sed et inimicos diligere gaudet propter Deum, donec ueniat tempus, quando siue ad pacem suam conuersis, seu funditus omnibus exstinctis inimicis cum solis gaudeat amicis in Deo. Altitudo spem denuntiat future retributionis, cuius intuitu libenter infima queque, siue que demulcent, seu que aduersantur, contemnit, usque dum, utrisque transcensis, sola mereatur »uidere bona Domini in terra uiuentium .« Ubi notandum quod triginta cubiti altitudinis, non usque ad  tectum templi, sed usque ad cenaculum inferius pertingebant. Namque in libro Paralipomenon aperte scriptum est, quod altitudo centum uiginti cubitorum erat : de quo post hec dicturi sumus.

»Porticus erat ante templum uiginti cubitorum longitudinis, iuxta mensuram latitudinis templi; et habebat decem cubitos latitudinis ante faciem templi.« Templum namque erat conuersum ad orientem, sicut et tabernaculum, habebatque ostium porticus ab oriente contra ostium templi, iuxta quod historicus Iudeorum Iosephus apertissime docet, ita ut sol equinoctialis oriens directis radiorum suorum lineis, per ostiaria porticus uidelicet et templi et oraculi, arcam testamenti perfundere posset. Quia uero templum sanctam Ecclesiam designat, porticus  que erat ante templum et propior lucem solis accipere solebat, quid apertius quam illam eius partem, que Dominice incarnationis tempora precessit, typice denuntiat? In qua sunt patriarche et prophete, qui orientem huic mundo »solem iustitie « primi susceperunt, et nascenti in carne Domino testimonium, siue uiuendo, siue predicando, siue etiam moriendo, prebuerunt? Ostium ergo templi Dominus est, quia nemo uenit ad Patrem nisi per ipsum , et sicut alibi dicit: »Ego sum ostium, per me si quis introierit saluabitur .« Ostium porticus, sermo propheticus, qui quasi recto calle ingredientes ad ostium templi perducebat, quia gratiam templi Domini Saluatoris,  qua mundum erat redempturus, aperte predicabat. Factura ergo porticus tota fideles illius temporis signat: ostium uero in porticu, doctores, qui ceteris lucem uite ianuamque intrandi ad Dominum pandebant exprimit. Et bene unum ostium, propter consonam in omnibus sanctis fidem ac dilectionem ueritatis. Que uidelicet porticus iuxta latitudinem templi uiginti cubitis longa erat, quia nimirum antiqui iusti per longanimitatem deuote mentis desiderabant uenire ad dilatationem Ecclesie, in caritate Dei, que est in Christo Domino nostro.

»Fecitque in templo fenestras obliquas.« Fenestre templi, doctores sancti et spirituales quique in Ecclesia, quibus mente excedentibus Deo arcana secretorum celestium specialius ceteris uidere conceditur.  Qui dum ea que in occulto uident, publice fidelibus pandunt, quasi suscepto lumine solis fenestre cuncta templi penetralia replent. Unde bene eedem fenestre oblique, id est, intus fuisse latiores perhibentur, quia nimirum necesse est, ut quisquis iubar superne contemplationis uel ad momentum perceperit, mox sinum cordis amplius castigando dilatet, atque ad maiora capessenda solerti exercitatione preparet.

»Et edificauit super parietem templi tabulata per gyrum in parietibus domus per circuitum templi et oraculi, et fecit latera in circuitu. Tabulatum, quod super erat, quinque cubitos habebat latitudinis; et medium tabulatum sex cubitos latitudinis; et tertium tabulatum septem habens cubitos latitudinis.«  Hec tabulata in Euangelio, ubi Dominus tenta tur a diabolo, pinnacula templi uocantur . Sed et Iacobum, fratrem Domini, apostolum in pinnaculum templi, unde ad populum concionaretur, leuatum esse legimus. Utrum autem moris fuerit doctoribus ut in his sedentes tabulatis, ad circumstantem inferius turbam fecerint sermonem, nusquam scriptum inuenimus, patet uero sacramenti ratio, quod tabulata hec tria totidem fidelium gradus, coniugatorum uidelicet, continentium et uirginum designant: distinctos quidem altitudine professionis, sed societate fidei et ueritatis eiusdem omnes ad domum Domini pertinentes, eique fixa mente inherentes. Ubi pulchre dicitur quia tabulatum quod supererat, quinque cubitos habebat latitudinis,  medium sex, tertium septem. Supremum ergo tabulatum erat ceteris angustius, medium supremo latius, sed infimo erat factum angustius, quia nimirum altior professio uirtutis arctiorem debet uiam tenere uiuendi. Singula autem tabulata habebant in circuitu latera, id est loriculas, ne facile quis in eisdem tabulatis consistens siue residens, posset ad inferiora decidere, quod Achazie regi contigisse in Samaria legimus . Que nimirum latera, non incongrue quotidiana diuine protectionis erga nos munimina designant. De quibus Psalmista: »Immittet, inquit, angelum Dominus in circuitu timentium eum, et eripiet eos .« Ascendit quidem in cenaculum Achazias rex Samarie,  qui se a domo Dauid separauerat, sed per cancellos cecidit, quia etsi heretici, siue schismatici aliquam bone actionis arcem conscendere uidentur, quia tamen compagem ecclesiastice unitatis non habent, quasi patentibus et non solidis laterum presidiis semper ad uitiorum infima relabuntur, dum diuino destituti auxilio, sue pertinacie fastu intereunt. Qua autem arte prefata tabulata parietibus templi sint affixa, declaratur cum subditur:

»Trabes autem posuit in domum per circuitum forinsecus, ut non hererent muris templi, etc.« Trabes autem, que intrinsecus domum muniebant et ornabant, tante erant longitudinis, ut capita earum forinsecus prominerent, in infimo quidem ordine cubitorum septem, in medio sex, in summo  quinque, atque in eisdem capitibus earum tabulata componerentur, nequaquam muris templi infixa, sed iuxta muros trabibus que de muris exierant, superposita. Quid itaque per trabes domus, que tabulata portabant, nisi predicatores sancti sunt typice designati? Qui dum ipsi sublimem atque honorabilem in Ecclesia Dei locum tenent, infirmiores quosque ac fragiles suis predicationibus ab infirmorum appetitu sustollunt, atque ad celestia desideranda ac speranda suspendunt; suis etiam intercessionibus, ut in ceptis persistant, adiuuant. Legimus autem in Paralipomenon  quod trabes templi, sicut et cetera eius interiora, fuerint auro uestite. Quod ita factum esse non dubium est, ut ille trabum partes, que intus in templo erant, auri  essent laminis tecte; que uero foris parebant, he minime deaurate, ipsam cedri speciem formamque cunctis ostenderent, in qua tamen imposita sibimet tabulata gestabant. Quod ergo extrinsecus eminebat trabium, uitam sanctorum, que nobis in terris innotescere potuit, designat. Quod intus in templo deauratum fulgebat, claritatem illam, qua in celesti patria in aspectu sui gaudent creatoris, figurate denuntiat.

»Domus autem cum edificaretur, de lapidibus dolatis atque perfectis edificata est. Et malleus et securis, et omne ferramentum, non sunt audita in domo, cum edificaretur.« Hec ad illam Ecclesie partem, que post huius seculi labores et certamina ad eterna premia meruit introduci, proprie pertinent. Ibi enim perfecti solummodo et immaculati,  atque ab omni labe iniquitatis castigati ingrediuntur. »Non enim intrabit in illam ciuitatem aliquid coinquinatum, faciens abominationem et mendacium, sicut in Apocalypsi scripsit Ioannes . Ubi malleus et securis, et omne ferramentum non auditur, quia hic tundimur aduersitatibus, et disciplina ueritatis exercemur, ut illic locis iuxta meritum congruis disponamur: castigatione cessante, solo amoris glutino quo ad inuicem copulemur, uno impleti spiritu perfundamur.

»Ostium lateris medii in parte erat domus dextre, et per cochleam ascendebant in medium cenaculum, et a medio in tertium, etc.« Quidam, hunc locum male intelligentes, putant ostium templi a  meridie fuisse, non attendentes quia si hoc significare uoluisset Scriptura, non ita diceret: »ostium lateris medii in parte erat domus dextre,« sed ita potius simpliciter: »et habebat domus ostium ad meridiem.« Nunc autem longe aliud significat. Partem namque domus dextre latus templi meridianum dicit, in cuius parte Orientali ostium erat in ipso angulo factum iuxta terram: in quod intreuntes statim ad altiora gradatim ascendebant, habentes uiam ascensus per ipsa parietis interiora, donec tali itinere ad medium cenaculum et a medio perueniretur ad tertium. Nec dubitandum, quamlibet hoc Scriptura non dicat, quia sic ascendentes creberrimas habebant a Meridie fenestras, quarum luce certum per omnia et sine offensione iter agerent.  Qui nimirum locus proprie ad corpus Dominicum, quod de uirgine sumpsit, respicit. Ostium namque lateris medii in parte erat domus dextre, quia, defuncto in cruce Domino, »unus militum lancea latus eius aperuit .« Et bene, »in parte domus dextre,« quia dextrum ei latus a milite apertum, sancta credit Ecclesia. Ubi apto etiam uerbo usus est euangelista, ut non diceret: »Percussit latus eius,« aut: »uulnerauit,« sed: »Aperuit,« uidelicet, quasi »ostium lateris medii,« per quod nobis iter ad celestia panderetur. Denique ita subiunxit: »Et continuo exiuit sanguis et aqua .« Aqua scilicet, qua abluimur in baptismo, et sanguis, quo consecramur in calice sancto. Per hoc namque ostium nobis est ascensus in medium cenaculum, et  a medio in tertium, quia per fidem et mysteria nostri Redemptoris de presenti Ecclesie conuersatione ad requiem animarum post mortem ascendimus; rursumque de requie animarum, adueniente die iudicii, ad immortalitatem quoque corporum, quasi in tertium cenaculum, sublimiore profectu penetrabimus, ex quo in magna amborum, et corporis uidelicet et anime, beatitudine perpetuo uiuamus.

Quod quidem iter inuisibiliter agebatur, ita ut soli hoc, qui intrauerant, nossent, quamuis ipsum ostium etiam foris positi uiderent, quia nimirum actus fidelium in hoc seculo, et celebrationes sacramentorum, etiam reprobi possunt intueri. uerum arcana fidei, intime gratiam dilectionis, nullus nisi qui per hec, Domino duce, ad celestia scandit,  agnoscit. »Qui enim dicit se nosse Deum, et mandata eius non custodit, mendax est .« Notandum sane quod triginta cubiti altitudinis, de quibus supra legitur, usque ad medium cenaculum pertingebant; deinde alii triginta cubiti usque ad tertium cenaculum addebantur, quousque porticuum, que erant circa templum ab Austro, et Aquilone, et Occasu tectum perueniebat, ut Iosepho narrante didicimus. Deinde usque ad supremum templi tectum alii sexaginta cubiti numerabantur, et sic tota altitudo domus iuxta librum Paralipomenon in centum uiginti cubitos consummata est . Porticus quoque, que erat ante frontem templi ad Orientem, iuxta fidem prefati uoluminis, eamdem  cubitorum summam in altitudine habebat. Qui uidelicet liber illas de quibus prediximus porticus circa templum cellaria uocat et cubicula. »Dedit autem, inquit, Dauid Salomoni filio suo descriptionem porticus, et templi, et cellariorum, et cenaculi et cubiculorum in adytis, et domus propitiationis .« Ubi etiam exteriorum domorum, que erant extra atrium sacerdotum in circuitu templi, fecit mentionem, cum protinus adiunxit.: »Nec non et omnium que cogitauerat, atriorum, et exedrarum per circuitum in thesauris domus Domini, et in thesauris sanctorum.«

Quod autem omnis altitudo templi centum uiginti fuit cubitorum, ad idem Sacramentum respicit, quod et primitiua in Hierosolymis Ecclesia, post passionem,  resurrectionem, et ascensionem Domini in celos, in hoc numero uirorum, gratiam Spiritus sancti accepit ; quindecim namque, que ex septem et octo constant, solent nonnunquam ad significationem referri uite future, que nunc in sabbatismo geritur animarum fidelium: perficietur autem in fine seculi resurrectione corporum immortalium. Ipsa autem quindecim in trigonum ducta, id est, cum omnibus suis partibus adnumerata, centum triginta faciunt. Quapropter apte numero centenario et uicenario magna electorum beatitudo in futura uita designatur, apte in hoc tertium domus Domini cenaculum consummatur, quia post presentes fidelium labores, post acceptam in futuro requiem animarum, plena totius Ecclesie felicitas in  resurrectionis gloria complebitur.

»Aedificauit domum et consummauit eam. Texit quoque domum laquearibus cedrinis, etc.« Laquearia sunt tabulata, que magno decore composita et ornata, ab inferiore parte trabibus affiguntur. Et quia ter gemine altitudinis domus Domini facta erat, terna nimirum habebat laquearia. Quid autem apertius per laquearia, quam sublimiores quosque in sancta Ecclesia iustos significari credamus? Quorum opus et doctrina cunctis in exemplo proposita, quasi longius in alto preeminet, quique suis intercessionibus et exhortationibus animos infirmorum, ne in tentationibus deficiant, protegunt. Que nimirum laquearia recte cedrina esse describuntur. Cedrus namque arbor est imputribilis omnino nature, odoris  iucundi, aspectus nitidi, serpentes accensa nidore fugans ac perimens. Que uniuersa perfectis quibusque conueniunt, quorum insuperabilis est patientia, fama uirtutum eximia, presentia cunctis gratissima bonis, auctoritas ad reuincendos confutandosque eos qui ueritati resistunt, constantissima, qui et in hac uita et in futura singulari pre ceteris eminentia fulgent.

»Et edificauit tabulatum super omnem domum quinque cubitis altitudinis.« Loriculas significat, que in supremo domus tecto per circuitum erant facte, ne quis ad altiora perueniens, repente laberetur ad ima: quod in omni domo quam quisque edificaret Moyses fieri precepit: »Cum edificaueris  inquiens, domum nouam, facies murum tecti per circuitum, ne effundatur sanguis in domo tua et sis reus labente alio et in preceps ruente .« Hec autem tabulata siue oricule supra sunt latera uocata, ubi cum dictum esset: »Et edificauit super parietem templi tabulata per gyrum in parietibus domus per circuitum templi et oraculi,« continuo subiectum est: »Et fecit latera in circuitu.« In quibus nimirum lateribus intelleximus diuina esse presidia designata: que nos in hoc adhuc seculo laborantes, ac pro captu nostro ad superiora nitentes, quotidie ne deficiamus, adiuuant. Bene autem in hoc supremo tabulato, in tecto domus Domini, quinque cubitos altum esse memoratur, quia nimirum ita nos in illa patria diuine presentia claritatis  adimplet, ut nichil aliud uisus noster, nichil auditus, nichil olfactus, nichil gustus, nichil tactus dulce habeat, nisi diligere Dominum Deum nostrum, ex toto corde, tota anima, tota uirtute, diligere et proximum tanquam nosmetipsos .

»Et operuit domum lignis cedrinis.« Hic supremum ipsum domus tectum dicit, id est, tabulatum illud quod supremis trabibus superpositum erat. Non enim habebat tem plumculmen in superioribus, sicut nec tabernaculum, sed erat equale, quomodo omnibus in Palestina et Aegypto domus edificantibus facere moris est. Id ipsum autem hoc tabulatum, quo operta est domus, laquearia designat, id est, eximios quosque in resurrectionis gloria uiros, et singulari sanctitate ad ipsum uirtutis apicem peruenientes.  De quorum una uoce dicitur: »Inter natos mulierum non surrexit maior Ioanne Baptista .« Cuius si comparem magnitudinis scire uis, audi quid Patri ipsius angelus ait: »Et ipse precedet ante Dominum in Spiritu et uirtute Elie .«

»Et edificauit parietes domus intrinsecus tabulatis cedrinis a pauimento domus usque ad summitatem parietum, et usque ad laquearia operuit lignis intrinsecus, etc.« Intrinsecus quidem domus cedro erat uestita. Nam forinsecus tanto nitore lapis ille, de quo facta fuerat, fulgebat, ac si calculo esset candido tecta. Iuxta sensus uero mysticos, parietes templi sunt fidelium populi, ex quibus sancta uniuersalis consistit Ecclesia, quorum dilatationem  per orbem latitudo designat parietum, spem uero et intentionem omnem ad celestia erectam altitudo. uel certe altitudo parietis, que ex ordinibus lapidum super inuicem positis constat, presentis statum Ecclesie significat, ubi electi, super fundamentum Christi omnes edificati, sibi inuicem in ordine per temporum curricula succedunt, seseque inuicem portantes, legem Christi, que est caritas, adimplent . Dum enim qui nunc a precedentibus erudiuntur magistris, rursum ipsi alios erudiunt, quasi super inuicem positis ordinibus quique lapidum uirorum in domo Dei, sic ab aliis fixa constantia portantur, ut ad portandos alios et ipsi sufficiant usque ad ultimos, qui in fine mundi nascituri sunt,  iustos. Qui quasi in summo domus Dei cacumine locati docentur quidem et portantur ab aliis, sed quos doceant quorumue fragilitatem tolerent ipsi non habent. Qui uidelicet parietes intrinsecus tabulatis cedrinis operiuntur, cum corda fidelium amore uirtutum redundant. Sicut enim cedri natura perfectos homines  typice denuntiat, ita etiam locis opportunis celsitudinem uirtutum quibus ad eamdem perfectionem uenitur, non immerito designat. Teguntur autem omnia lignis a pauimento domus usque ad summitatem parietum, usque ad laquearia, cum electi a primis fidei rudimentis, usque ad perfectionem bone actionis, et usque ad ingressum patrie celestis, bonis insudare non desistunt operibus, cum a primis iustis usque ad ultimos in  consummatione seculi, omnes uirtutibus student, quarum merito iure ualeant protestari quia »Christi bonus odor sumus Deo« in omni loco .

»Et texit pauimentum tabulis abiegnis.« Hoc quomodo factum sit, plenius in libro Paralipomenon explicatur ubi scriptum est: »Strauit quoque pauimentum pretiosissimo marmore decore multo .« Unde patet quod tabulas abiegnas, quibus pauimentum texerat, nequaquam in terra posuit; sed primum illud marmore pretexit, ac deinde tabulas marmori superposuit, ac tertium his duobus auri uestitum superaddidit, ut in sequentibus legitur. Sicut autem altitudo parietis in altum exsurgens atque usque ad laquearia perueniens, profectus uirtutum, quibus electi ad regnum celeste perueniunt, uel  certe ipsos electorum choros sibimet per tempora uariantia succedentes significat, ita equalitas pauimenti concordem eorumdem humilitatem, qua in temporali adhuc uita positi socialiter inuicem caritate dictante conuersantur, non immerito demonstrat.

Quod uidelicet pauimentum pretiosissimo erat marmore stratum decore multo, idemque marmor mox tabulis tectum abiegnis, quia nimirum uita sanctorum primo fidei firmitate premunienda in corde, ac deinde spirituum uirtutum latitudine est adornanda in opere. Alioquin quid utilitatis habebat decor marmoris pretiosissimi lignorum tabulis obtectus, si non mysticum aliquod tacite signabat, ac bonorum amplitudinem operum fortitudine fidei intemerate  subfulciendam esse docebat? Abies uero propter altitudinem sui et robur diu durabile, mentem electorum infima queque desideria spernentem, et celestium contemplationi semper intentam, uirtute quoque patientie singulariter excellentem, non incongrue demonstrat. Auri autem lamine, que marmori ac tabulis sunt abiegnis superposite, ipsa est latitudo »caritatis,« decor »de corde puro, et conscientia bona, et fide non ficta :« que sicut aurum aliis pretiosius est metallis, ita ceteris eximior uirtutibus in templo Dei singulari luce fulget.

»Aedificauit quoque uiginti cubitorum ad posteriorem partem templi tabulata cedrina a pauimento usque ad superiora; et fecit interiorem domum  oraculi in Sancto sanctorum, etc.« Posteriorem partem templi Occidentalem dicit. Ab ortu enim solis ingressum habebat templum, et ab occasu domum interiorem, hoc est, Sancta sanctorum. Quod autem tabulata, que interiorem domum ab exteriore separabant, a pauimento usque ad superiora esse dicuntur edificata, non usque ad laquearia significat, que triginta cubitis erant in sublime a pauimento suspensa, ut supra dictum est, sed tantum usque ad cubitos uiginti altitudinis, in sequentibus aperte legitur. Relictum uero erat super hec tabulata apertum et inane usque ad laquearia cubitorum decem altitudinis, et cubitorum uiginti longitudinis, iuxta latitudinem domus: per quam nimirum ianuam fumus incensorum de altari  thymiamatis solebat in Sancta sanctorum ascendere, atque ad arcam Domini operiendam penetrare. In qua distinctione domus Domini patet figura mysterii, Apostolo exponente, luce clarior: quia prior domus, in quam semper introibant sacerdotes, sacrificiorum officia consummantes, presens est Ecclesia, ubi quotidie piis insistentes operibus, Domino sacrificia laudis offerimus.

Interior uero domus, que ad posteriorem partem templi erat facta, ipsa est promissa nobis uita in celis. Interior quidem, quoad conuersationem nostri exsilii, quia in presentia Regis summi perpes ibi beatorum et angelorum, et hominum solemnitas agitur. Unde de ea bene merito seruo dicitur: »Intra in gaudium domini tui .« Sed posterior  tempore, quia post huius seculi labores ad illius ingressum perducimur. Tabulata autem, que utramque domum ab inuicem diuidunt, ipsa sunt claustra celi, quorum nobis apertionem quotidie suspiramus, et quantum nobis Dominus donauerit, pia semper instantia, donec aperiantur, et intrare liceat, pulsamus. Ubi etsi necdum ante solutionem corporum intrare permittitur, apertam tamen habemus ianuam diuine pietatis, qua orationum nostrarum, eleemosynarum, ieiuniorum, ceterorumque bonorum operum thymiamata premittamus.

Hinc est enim quod paries cedrinus domus interioris ianuam habebat in superioribus per totum, ubi fumus incensorum intraret, quia »Oculi Domini aperti sunt super domum eius nocte ac die, et aures  eius in orationes seruorum suorum intendentes ;« et hoc per totam latitudinem diffuse per orbem Ecclesie. Altare namque thymiamatis, quod in domo quidem exteriori, sed prope ostium stabat domus interioris, typus fuit perfectorum, qui carne quidem adhuc in mundo retenti, sed omni desiderio sunt ad celestia suspensi, et, uelut incenso thure, fumum ascendentem in Sancta sanctorum emittunt, quia superno amore flagrantes, crebris orationum uocibus aures sui pulsauit auctoris. Apertamque late ianuam fumus incensorum in superioribus inuenit, quia quanto mundiores quique in terris et quasi uiciniores celesti patrie commorantur, tanto citius a Domino cuncta, que poscunt,  accipiunt. Bene autem interior domus uiginti cubitos longa facta est, propter mysterium scilicet gemine dilectionis, de quo et supra diximus. Que in hac interim uita ex parte maxima electorum mentes illustrat, sed in illa patria, cessantibus aliarum uirtutum operibus, sola perpetuo regnat .

»Porro quadraginta cubitorum erat ipsum templum pro foribus oraculi.« Diximus ipsum templum pro foribus oraculi, presentis Ecclesie typum gessisse. Unde recte quadraginta fuit cubitorum. Qui numerus sepe in significatione ponitur presentis fidelium laboris, quomodo quinquagenarius in significatione future quietis et pacis. Denario namque numero tenentur precepta, quorum obseruatione ad uitam peruenitur. Denario eque significatur ipsa,  quam desideramus, et pro qua laboramus, uita perennis. Quadratus uero est mundus, in quo pro adquirenda eadem uita certamus. Unde Psalmista, congregandam Ecclesiam de gentibus preuidens, aiebat: »De regionibus congregabit eos, a solis ortu et occasu, ab aquilone et mari .«

»Et cedro omnis domus intrinsecus uestiebatur, habens tornaturas suas et iuncturas fabrefactas, et celaturas eminentes, etc.« Diximus de cedro, quod insuperabilem uirtutum uenustatem signaret, quo nimirum ligna omnis domus Domini intrinsecus uestiuntur; cum corda iustorum solo bonorum operum amore nitescunt. Habetque domus in tabulis cedrinis tornaturas suas, et iuncturas fabrefactas, cum iidem electi sese ad inuicem pulcherrima caritatis  copula connectunt, ita ut cum innumera sit multitudo fidelium, unum tamen cor, unam habere animam, pro communis fidei ac dilectionis societate merito dicantur . Namque tornature, que iuncturis tabularum apponebantur, ut unum ex omnibus fieret tabulatum, ipsa sunt officia caritatis, quibus ad inuicem fraternitas sancta copulatur, atque in unam Christi domum toto terrarum orbe componitur. Que etiam domus habet celaturas eminentes, cum opera uirtutum sancti nequaquam occulta tegunt, sed manifesta expressione foris omnibus, quales sint ipsi, quid agant, in exemplum uiuendi proferunt.

»Omnia cedrinis tabulis uestiebantur, nec omnino lapis apparere poterat in pariete. Et lapides parietis  siue pauimenti et tabule et aurum, etc.« Sanctorum in Ecclesia uitam omnia designant, sed ea utique distinctione, cum pariter ponuntur, ut lapides uiui sint sancti, fortitudine fidei in unam eamdemque regulam sibimet agglutinati. Tabule cedrine siue abiegne, sunt sancti, latitudine uariarum uirtutum secundum donationes Spiritus sancti, in una eademque fide sibimet alterutrum connexi. Auri lamine sunt sancti, habentes supereminentem scientie caritatem, huiusque fulgore gratissimo ad inuicem congaudentes. Que tria beatus Apostolus una sententia complexus est, dicens: »Nam in Christo Iesu neque circumcisio aliquid ualet, neque preputium, sed fides, que per dilectionem operatur.«  Fidei namque inuicte lapis figuram tenuit, cedrus actionis odorifere, aurum transcendentis omnia dilectionis. uestiturque lapideus paries tabulis cedrinis, cum professio fidei bonis ornatur operibus, ne otiosa iudicetur uel esse mortua. uerum quia lex in lapide descripta, doctrina uero Euangelii per lignum est Dominice passionis confirmata, unde et populus ille lapide circumcidebatur in preputio, nos signo crucis consecramur in fronte, possunt non incongrue parietes templi lapidei, siue pauimentum pretiosissimo marmore stratum, eorum, qui in lege fideliter ac perfecte uixerunt, typum tenere; tabule uero cedrine siue abiegne Noui Testamenti iustos indicare: qui uolentes post Dominum uenire, abnegant semetipsos, et, sumpta cruce sua, quotidie  sequuntur illum . Et quoniam utriusque temporis iustos communis gloria superne manet retributionis, lapidibus ac lignis pretiosis tertia species est aurearum adiuncta laminarum. Nec contrarium debet uideri quod supradiximus: porticum, que erat ante templum, antiquorum figuram gestare fidelium; ipsum autem templum eorum qui post Incarnationis Dominice tempus in mundum uenerunt; porro domum interiorem regni celestis gaudia, que utriusque iustis dantur, figurare; nunc autem dicamus parietes lapideos antiquum Dei populum, tabulata cedrina nouum, aureas laminas utriusque in celis premia designare, cum iidem parietes templi et in porticu, et in ipso templo, et in sanctis sanctorum pari fuerint modo.

 »De lapidibus et lignis et auro compacti.« Multiplex namque est in diuersis rebus eorumdem repetitio figurarum. Sed et hoc dicendum, quia fuerunt et in lege et ante scriptam legem plurimi qui legaliter Domino deseruirent, non occidentes, non fornicantes, non furtum facientes, non falsum testimonium contra proximum loquentes, honorantes patrem et matrem, et diligentes proximos sicut seipsos: hi ad parietes et porticus lapideos pertinebant. Fuerunt aliqui maiore perfectione, qui, relictis mundi negotiis, et assumpta cruce sua, sequebantur Dominum, qui, ut Apostolus scribit, »Ludibria et uerbera experti, insuper et uincula et carceres, lapidati sunt, secti sunt, tentati sunt, in occisione gladii mortui sunt. Circumierunt in melotis, in pellibus caprinis, egentes,  angustiati, afflicti, quibus dignus non erat mundus .« Hi qui ante manifesta tempora Euangelii, uitam duxere euangelicam, quid, nisi ante ingressum templi ut tabulata cedrina in porticu fulgebant, et quos utrosque quia idem regnum celeste communiter, quamuis in mansionibus discretis, recepit, quasi porticus templi, post lapidem et cedrum, intrinsecus est auro cooperta. Sunt in hoc tempore perplures, qui legalibus contenti preceptis, que supra commemorauimus, sufficere sibi credunt, tantum si ad uitam uenire mereantur. Sunt alii qui ad perfectionem nitentes, uenditis que habent omnibus, Dominum sequuntur, memores promissi illius, quo talibus in resurrectione non solum uitam, sed  et specialem predixit honorem esse tribuendum: »Amen dico uobis, quod uos qui secuti estis me, in regeneratione, cum sederit Filius hominis in sede maiestatis sue, sedebitis et uos super sedes duodecim, iudicantes duodecim tribus Isrel .« Hi ad parietes templi albo de lapide factos, illi figuraliter ad cedrinas pertinent tabulas; utrique premia a Domino perpetue lucis, quasi auri laminas, quibus decorentur, exspectant. Sunt in aliis lapides pretiosi, sunt tabule ligni aromatici, utraque auro cooperta, quia et illi qui in lege Domini immaculati ambulauerant, et qui gratiam Euangelii perfecte susceperant, pariter eterna uita perfruuntur.

»Oraculum autem in medio domus in interiori  parte fecerat, ut poneret ibi arcam federis Domini.« Hoc superius preoccupando expositum est. Quia uidelicet interior domus, secreta patrie celestis; arca federis, Dominum Saluatorem, in quo solo fedus pacis apud Patrem habemus, designaret; qui post resurrectionem suam, ascendens in celum, carnem, quam ex uirgine sumpserat, in Patris dextera collocauit.

»Porro oraculum habebat uiginti cubitos longitudinis, et uiginti cubitos latitudinis, et uiginti cubitos altitudinis, etc.« Quod dicit, uiginti cubitos altitudinis, parietem significat cedrinum, qui oraculum, id est, Sancta sanctorum ab ede exteriori segregabat, sicut et supradiximus. Oraculum uero, ubi erat arca, habebat uicenos cubitos in longitudine,  et latitudine et altitudine, id est, per quadrum, quia in superna illa patria, ubi Regem Christum in decore suo uident oculi sanctorum, sola caritatis diuine ac fraterne gratia per omnia fulget. Quod sequentibus quoque uerbis astruitur, cum dicitur:

»Et operuit illud atque uestiuit auro purissimo.« Quod est aperte dicere: quia superne menia ciuitatis, gratia caritatis impleuit.

»Sed et altare uestiuit cedro.« Altare dicitur thymiamatis, quod erat ante oraculum, de quo paulo post subinfertur: »Sed totum altare oraculi texit auro.« Unde intelligi datur quod idem altare de lapide quidem fuerit factum, et cedro uestitum, ac deinde auro coopertum. Significat autem typice perfectorum uitam iustorum, qui quasi in uicinia oraculi  sunt positi, quia, desertis infimis delectationibus, de solo regni celestis ingressu curam omnem impendunt. Unde bene in hoc altari non carnes uictimarum, sed sola incendebantur thymiamata, quia tales non adhuc peccata carnis et illecebras cogitationum in se mactare opus habent, sed tantum orationum spiritualium et celestium desideriorum odoramenta per ignem intimi amoris in conspectu sui conditoris offerunt.

»Domum quoque ante oraculum operuit auro purissimo, et affixit laminas clauis aureis.« Domum ante oraculum presentis Ecclesie typum tenere diximus: ubi ita Redemptoris nostri amore flagramus, ut tamen necdum ipsum uidere facie ualeamus  ad faciem. Unde apte domus hec auro quidem purissimo cooperta, sed interposita erat medio pariete ab oraculo secreta. Oraculum namque uocatur, cum uel diuina hominibus, uel angelica allocutio, cum secretorum quorumque reuelatione conceditur. Unde bene oraculum in adytis, hoc est, in interiori domo factum est, quia in superna patria, et angelorum nobis uisio atque allocutio, et ipsa Dei presentia reuelabitur. Domus ergo ante oraculum auro tecta est, quia perfecti quique iusti in hac uita, ubi necdum palam de Patre audire, id est, necdum palam Patrem uidere queunt, fidem et opus iustitie diuino ornant amore, per quem ad plenam Dei cognitionem mereantur attingere. Lamine auri, quibus operta est domus, operationes sunt multifarie pietatis,  quas in obsequium uel sui creatoris, uel fraterne necessitatis, amor castus exhibet. Claui aurei, quibus erant affixe lamine, ipsa sunt precepta caritatis, siue promissa eterne claritatis, per que in exercitio studioque uirtutum ne deficiamus, donante Christi gratia, continemur. Unde bene de eisdem clauis in libro Paralipomenon scriptum est: »Sed et clauos fecit aureos, ita ut singuli claui siclos quinquagenos appenderent .« Quinquagenario namque numero solet in Scripturis remissio peccatorum et gratia Spiritus sancti, et requies eterna figurari.

»Et quinquagenorum erant siclorum claui singuli, quibus lamina auri affigebantur in parietibus domus Domini.« Quia nimirum uerba celestia, quibus  in amore bonorum operum proficimus et conseruamur, ueniam nobis promittunt peccatorum, gratiam sancti Spiritus, et sabbatismum in futuro pollicentur eternum . Et hi quidem sunt claui dilectionis. Sunt uero alii claui timoris, quibus incipientes quique et necdum ad perfectionem peruenientes, illecebras uitiorum, carnaliumque uoluptatum mortificant: illi uidelicet sermones ueritatis, quorum institutione carnem nostram crucifigere cum uitiis et concupiscentiis edocemur: quos habere desiderabat Propheta, cum ait: »Confige clauis a timore tuo carnes meas, a iudiciis enim tuis timui .« Qui rursum ad perfectiora perueniens, dicit de clauis dilectionis: »Mihi autem adherere Deo bonum est .«

 »Nihilque erat in templo, quod non auro tegeretur, sed totum altare oraculi texit auro.« Deaurata est quippe porticus ante templum, quia patres ueteris Testamenti Deo per caritatem placuerunt. Deauratum est ipsum templum, quia eadem ipsa »caritas Dei diffusa est in cordibus nostris per Spiritum sanctum qui datus est nobis .« Deaurata est domus interior, quia in superna patria sola caritas regnat; sed ibi eo uerius et securius, quo presens ipse Deus, qui est caritas, uidetur ; ibi eo certius, quo ipse mediator Dei et hominum, qui solus paternorum est conscius secretorum, uelut arca testamenti, semper aspicitur . Quod autem cenacula quoque tecta sunt auro, ad  eumdem sensum respicit. Sicut enim interior domus sancti sanctorum, ubi erat arca, internam sanctorum uitam in conspectu sui conditoris et redemptoris significat, iuxta illud Psalmiste: »Abscondes eos in abscondito uultus tui a conturbatione hominum ;« ita cenacula in alto eamdem uitam, hoc est, in celis esse, et non in hoc mundo, designant, dicente Apostolo: »Que sursum sunt, querite, ubi Christus est in dextera Dei sedens. Que sursum sunt, sapite, non que super terram .«

»Et fecit in oraculo duo cherubim de lignis oliuarum, decem cubitorum altitudinis, etc.« Cherubim  angelice dignitatis uocabulum est, numeroque  singulari cherub dicitur, plurali cherubim. Unde apte in figuris cherubim, qui erant in oraculo facti, angelica ministeria, que conditori suo in celis semper assistunt, possunt intelligi: qui recte de lignis oliuarum facti esse perhibentur, quia nimirum uirtutes angelice gratia Spiritus sancti, ne un quam ab amore Dei arescant, uncte sunt. Decem autem sunt cubitorum altitudinis, quia denario uite eterne fruuntur, habentes inuiolatam in se sui conditoris imaginem, seruata perpetuo sanctitate et iustitia et ueritate quam prima conditione perceperunt. Denarius namque decem obolis constat, et continere in se nomen Regis et imaginem consueuit Quapropter et figure regni celestis aptissime congruit, ubi et angeli sancti imaginem sui conditoris  ad quam facti sunt, semper retinent, et electi homi nes imaginem eius, quam peccando amiserant, recipiunt.

»Quinque cubitorum ala cherub una, et quinque cubitorum ala cherub altera; id est, decem cubitos habens a summitate ale usque ad ale alterius summitatem.« Ale cum in sanctorum hominum figura ponuntur, uirtutes significant eorum quibus ad celestia semper uolare atque in his conuersationem delectantur habere. Cum uero in significatione angelorum ponuntur ale, quid aptius quam gratiam demonstrant perpetue et indeflectiue felicitatis eorum qui semper in celestibus in ministerio sui persistunt auctoris; uel certe quia leuitate spiritualis nature sunt prediti, ita ut, ubicunque uoluerint,  statim quasi uolando perueniant; et hic cum alis figurati, et prophetis sunt cum alis ostensi. Bene autem dicitur quod quinque cubitorum fuerit ala cherub una, et quinque cubitorum ala cherub altera, quoniam uirtutes angelice legem Dei, que in quinque libris descripta est, indefessa deuotione custodiunt, diligendo uidelicet Dominum Deum suum ex omnibus uiribus suis, diligendo et proximos tanquam seipsos. »Plenitudo enim legis caritas est.« Proximi autem eorum et ipsi adinuicem sunt angelici Spiritus, et homines electi eorum eque conciues; unde cherub utraque ala eiusdem mensure perhibetur, quia uidelicet eadem ipsa deuotione, qua sese alterutrum in Deo diligunt, nostram quoque  ad se ascendentium societatem desiderant, sicque simul ale decem cubitos complent, cum in gemina caritatis exhibitione angeli de conditoris sui presentia letantur.

»Decem quoque cubitorum erat cherub secundus, mensura pari; et opus unum erat in duobus cherubim, etc.« Duo erant facti cherubim propter consortium eiusdem, de qua loquimur, caritatis significandum, quia minus quam inter duos caritas stare non potest. Unde et Saluator binos ad predicandum discipulos mittere curauit, ut tacite doceret eis qui uerbum fidei predicarent uirtutem dilectionis ante omnia esse tenendam. Uniuscuiusque mensure et operis erant duo cherubim, quia disparilitas uoluntatum siue cogitatuum in superna patria nulla est,  ubi una omnes eademque Dei presentis uisione et gloria illustrantur.

»Posuitque cherubim in medio templi interioris; extendebant autem alas suas cherubim et tangebat ala una parietem, et ala cherub secundi tangebat parietem alterum. Ale autem altere in medio pariete templi se inuicem contingebant.« Manifestum est ex his que predicta sunt quare cherubim in medio templi interioris sunt positi, quorum habitatio est semper in celis. Extendebant autem alas cherubim, quasi ad uolandum, quia spiritus angelici semper habent animum ad obsequium diuine uoluntatis paratum. Quod uero ala una tangebat parietem, et ala cherub secundi alterum parietem, ad illam caritatis administrationem quam nobis exhibent  angeli pertinet. Quod ale altere in medio templi se inuicem contingebant, eam dilectionis gratiam qua se alterutrum complectuntur exprimit. Bene autem sequitur:

»Texit quoque cherubim auro.« Quia et naturam eorum Conditor immortali claritate sublimauit, et mentem uera dilectionis atque humilitatis luce repleuit. Notandum sane quod Moyses dum tabernaculum faceret, fecit et duos cherubim aureos, quos posuit in propitiatorio, quod erat super arcam, Salomon autem addidit alios duos multo maiores, quos in templo poneret; sub quorum alis arcam in medio poneret cum propitiatorio et cherubim prioribus . Sicque factum est ut in tabernaculo quidem essent cherubim duo, in templo autem quatuor;  ad unam uero eamdemque significationem utrique pertinent. Sed repetitum est opus atque augustius factum per Salomonem, ut typice doceretur quia, multiplicata post Incarnationem Dominicam Ecclesia, latius esset gentibus sublimitas celi ciuium pandenda. Qui sic Conditorem de collato sibi munere beatitudinis collaudant, ut de nostra quoque ereptione atque ad eamdem beatitudinem introductione congaudeant; extendunt enim alas ad inuicem super arcam, cum ad laudem Domini Saluatoris referunt bonum omne quod acceperunt; extendunt alteras alas ad parietes oraculi, cum sanctos etiam homines secum uidere letantur, eosque uelut alarum suarum summitatibus tangunt, quos consortes  atque imitatores fuisse in hac uita sue puritatis exsultant. Duos autem eque parietes alis suis tangunt, quia fideles utriusque populi, Iudei scilicet et gentilis, possessores secum habent aule celestis: non quod in illa patria distinctio sit localis inter utrumque populum, sed quia maior fiat festiuitas interne beatitudinis de consortio adunate in Deo fraternitatis. Extendunt ergo cherubim ad utrumque parietem oraculi alas suas, quia letantes in celesti patria iustos utriusque plebis uisione sue glorie ad laudem sui creatoris excitant. Nec solum de illorum quos secum intus habent hominum iustorum felicitate letantur agmina celestia, uerum etiam nostri, qui foris adhuc positi de profundis ad Dominum clamamus, curam gerunt sedulam. Unde  bene de eisdem cherubim in libro Paralipomenon scriptum est: »Ipsi autem stabant erectis pedibus, et facies eorum uerse erant ad exteriorem domum ,« quia nos ab huius erumna peregrinationis erectos ad suum desiderant peruenire consortium. Sic ergo pedibus stant erectis, sic alas suas ad auro textos oraculi parietes extendunt, ut facies habeant ad domum uersas exteriorem, quia, sic angeli suam perpetuo innocentiam conseruant, sic de animarum sanctarum in celis beatitudine congaudent, ut eis quoque quos in terris adhuc peregrinari conspiciunt electis opem ferre non desinant, donec et illos ad celestem patriam introducant. »Omnes enim sunt administratorii Spiritus in ministerium missi propter eos qui hereditatem capiunt  salutis .« Possunt etiam per duo cherubim duo testamenta figurari, qui nimirum cherubim in oraculo sunt facti, quia in consilio diuine prouisionis nobis utique inaccessibili atque incomprebensibili ante secula dispositum est quando et qualiter, quibusue auctoribus sacra Scriptura conderetur. De linguis oliuarum sunt facti, quia lucem nobis scientie tribuunt, iuuante flamma caritatis Dei, que per Spiritum sanctum diffunditur in cordibus nostris. Decem cubitis sunt alti, quia per obseruantiam decalogi legis Deo seruiendum predicant, quia Deo fideliter seruientes denario remunerandos esse regni perpetis ostendunt. Geminas habent alas, quia testamenti sui conditores per aspera eque ut prospera indefesso proposito semper ad celestia  tetendisse ac peruenisse declarant, qui hoc idem suis auditoribus faciendum esse demonstrant. Quinque cubitorum ala cherub una, et quinque cubitorum ala cherub altera, quia in omni labentium rerum uarietate sancti uniuersos sui corporis sensus in obsequium sui conditoris extendunt. Et opus unum erat in duobus cherubim. Quia utriusque testamenti scriptores una eademque castitate operis et caritatis deuotione Deo seruiunt, una et consona Deum uoce ac fide predicant. Ale igitur cherubim interiores super arcam se inuicem contingebant, quia testamenta pari de Domino attestatione consentiunt. Item alis exterioribus iste unum parietem, ille alterum contingebat, quia uetus testamentum proprie  antiquo Dei populo scriptum, nouum uero nobis, qui post incarnationem Dominicam ad fidem uenimus, et secundo parieti, hoc est, septentrionali recte comparamur, quibus, post frigora ac tenebras idololatrie, lucem ueritatis cognoscere datum est. uersas habent facies cherubim ad exteriorem domum, quia nostri gratia, qui adhuc foris stamus, neque re ipsa, sed »spe salui facti sumus «, diuini sunt libri conditi, quia scriptores eorum iam regnantes cum Domino, illumque collaudantes in celis, curam nostre gerunt salutis, proque nostris erratibus apud eius pietatem interpellant.

»Et omnes parietes templi per circuitum sculpsit uariis celaturis et torno, etc.« Omnes parietes  templi per circuitum, omnes sancte Ecclesie populi sunt, quibus super fundamentum Christi locatis totius ambitum orbis repleuit, ceptumque fidei edificium quotidie noua membrorum suorum progenie, quasi lapidum pretiosorum appositione, superaugmentare non desistit. Qui nimirum parietes uariis celaturis sculpuntur, cum »alii datur per Spiritum sermo sapientie, alii sermo scientie, secundum eumdem Spiritum, alteri fides in eodem Spiritu, alii gratia curationum in uno Spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum ;« et ut ad alias ueniamus, quas omnes habere ualeamus, uirtutes, »Charitas, gaudium, pax, longanimitas, patientia, benignitas, bonitas, fides, modestia, continentia ,« et ceteri  fructus Spiritus, quid nisi celature sunt parietum templi, quia ornatus sunt mentium populi Dei? Sculpuntur iidem parietes et torno, cum prompto pollent animo fideles ad faciendum cuncta que Dominus precipit, ad patiendum cuncta que permittit, dicentes ex animo per singula que occurrunt: »Benedicam Domino in omni tempore .« Et: »Paratum cor meum, Deus, paratum cor meum; cantabo et psalmum dicam Domino .« Sculpuntur torno, cum in tantum uirtutibus operam impendunt, ut ab harum tramite nullis circumstantium rerum contrarietatibus, nullis possint blandimentis auerti. Quia enim tornatura ceteris artibus uelocitate precellit, et ipsa sibi regulam,  qua sine errore opus perficiat, seruat, apte per hanc pia sanctorum uita signatur, que et parata est semper ad obsequium diuine uoluntatis, et hoc absque diuerticulo errandi complere longo uirtutum didicit usu exercitata.

»Et fecit in eis cherubim et palmas et picturas uarias, quasi prominentes de pariete et egredientes.« Cherubim namque in parietibus templi facit Salomon, cum electos suos Dominus ad regulam Scripturarum sanctarum, in quibus est multitudo scientie, uitam suam dirigere donat; Cherubim facit, cum eos in hoc mundo castitatem angelice conuersationis pro modulo suo docet imitari, quod maxime uigiliis ac laudibus diuinis, dilectione sincera Conditoris  et proximi geritur. Palmas facit, cum memoriam eterne retributionis eorum mentibus infigit, ut eo minus ab arce iustitie labi queant, quo mercedem iustitie semper ante cordis oculos habent. Facit picturas uarias, quasi prominentes, de pariete egredientes, cum multifarias uirtutum operationes fidelibus tribuit. uerbi gratia, uiscera misericordie, benignitatem, humilitatem, patientiam, modestiam.

»Pauimentum domus texit auro intrinsecus, et extrinsecus, etc.« Intrinsecus et extrinsecus in oraculo et in ipso templo significat. Texit ergo Salomon pauimentum domus auro intrinsecus et extrinsecus, quia Rex noster pacificus et angelos atque animas iustorum in celis perfecte ac plenarie dono dilectionis a ceterorum mortalium uilitate secreuit

 »Et in ingressu oraculi fecit ostiola de lignis oliuarum, postesque angulorum quinque, et duo ostia de lignis oliuarum.« Quod primo dixerat, »fecit ostiola de lignis oliuarum,« hoc ipsum uidetur apertius explicare uoluisse, cum adiunxit: »et duo ostia de lignis oliuarum.« Unus quippe erat ingressus oraculi, sed idem ingressus duobus ostiis claudebatur, rursumque reseratis eisdem aperiebatur, sicut etiam templum, sicut porticus ante templum unum non amplius habebant introitum, certi utique causa mysterii, quia »Unus Dominus, una fides, unum baptisma, unus Deus .« Unus in Ecclesiam presentem per baptisma, unus in regnum celeste per opera fidei est sperandus introitus. Nam quod unus esset ingressus oraculi, testatur hoc  quod inferius de arca scriptum est: »Cumque eminerent uectes, et apparerent summitates eorum foris sanctuarium ante oraculum, non apparebant ultra extrinsecus.« Ubi patenter, ni fallor, ostenditur quod erat unus ingressus oraculi, et hic e regione factus arce que in medio eiusdem stabat oraculi, cuius ingressus ostiola per significationem multifarie possunt accipi. Nam et angelicos spiritus, quorum ministerio in habitationem patrie celestis introducimur, aptissime designant, et apostolorum eque, apostolicorumque uirorum, quibus claues regni celorum sunt date , tenent figuram; qui, accepta a Domino potestate ligandi atque soluendi, et dignos intra regni ianuam admittunt, et contumaces, impuros ac superbos, excommunicando  siue anathematizando ab ingressu uite perennis eliminant.

Sed et opera iustitie, quorum merito ad regnum celeste peruenitur, recte per ostia, per que in sancta sanctorum ingrediebatur, possunt typice designari, iuxta hoc quod in libro Sapientie scriptum est: »Custoditio autem legum consummatio incorruptionis est; incorruptio autem facit esse proximum Deo. Concupiscentia itaque sapientie deducet ad regnum perpetuum .« Quibus omnibus apte congruit quod eadem ostiola de lignis fiunt oliuarum, quia nimirum et angeli et homines perfecti fructu misericordie et operibus lucis sese in domo Dei gloriosos exhibent, imo omnes electi per arma  lucis et pietatis aditum sibi patrie celestis aperiunt. Duo sunt autem ostiola, siue quia Deum ac proximos diligunt et angeli et homines sancti, neque ullus ianuam uite nisi per geminam dilectionem hanc poterit intrare; seu quia utriusque populi fidelibus, et Iudei scilicet et gentilis, eadem uite ianua reseratur.

»Postes habent angulorum quinque,« quia non solum animas electorum aula celi recipit, sed et corporibus immortali gloria preditis in iudicio suas fores aperit.

»Et sculpsit in eis picturam cherubim, et palmarum species, et anaglypha ualde prominentia, et texit ea auro, etc.« Anaglypha Grece, que Latine dicuntur celature, quia uirtutum operibus quibus  per totum orbem Ecclesia in sanctis suis ac perfectis exercetur, illi precipue, quibus fidelium cura commissa, et claues regni celorum sunt date, omni debent solertia insistere, ut quantum gradu preeminent ceteris, tantum merito precellant bone actionis. Habent namque in se picturam cherubim sculptam, cum angelicam in terris uitam quantum mortalibus possibile est, et mente imitantur et opere. Habent palmarum species, cum dona superne retributionis fixa semper intentione meditantur. Palma namque manus uictoris ornatus est. Habent anaglypha ualde prominentia, cum certissima bonorum operum documenta, et que nemo in sinistram partem interpretari ullatenus ualeat, cunctis sese intuentibus ostendunt. Et hec omnia sunt auri laminis operta,  cum  ceteris uirtutum floribus specialibus in magnis Ecclesie membris fulgor supereminet amoris. His ostiolis etiam uelum fuisse additum uerba Dierum narrant. »Fecit quoque uelum, inquit ex hyacintho, purpura, coccino, et bysso, et intexuit ei cherubim .« Quod decoris quidem gratia factum est, ut inter parietes deauratos etiam holosericum fulgeret, sed in eiusdem mysterii, cuius et ostiola, congrua significatione ante arcam atque ingressum oraculi appensum, ut sicut ostiola congruis horis aperiebantur, et uelum reuelaretur quoties aduenirent quibus in sancta sanctorum esset ingrediendum.

Huius ergo ueli sedula reuelatio secundum legem apertionem significat regni celestis, que nobis per  incarnationem Domini et Saluatoris nostri donata est. Unde et »baptizato eo celi aperti sunt ;« ut ostenderetur quod per baptisma, quod nobis ipse consecrauit, ianuam patrie celestis deberemus ingredi; et moriente illo in cruce, idem »uelum scissum est medium a summo usque deorsum ,« ut aperte doceretur quia figure legales iam tunc ad finem uenissent, ac ueritas Euangelii, arcanaque celestia, et ipse celi ingressus, non adhuc prophetandus ac figuraliter significandus, sed iamiamque esset proxime omnibus aperiendus, qui ab initio mundi usque ad id temporis in fide ueritatis de mundo transierunt. Bene idem uelum, sub quo in oraculum intrabatur, ex hyacintho,  purpura, coccino, et bysso factum esse, ei quoque cherubim intexti esse memorantur, hyacinthus quippe, qui celi colorem imitatur, supernorum desideriis apte comparatur. Purpura, que sanguine conchyliorum conficitur, et sanguineam ipsa prefert speciem, non immerito sacramentum Dominice signat passionis, quo nos initiari, crucem nostram portando, debemus. Coccino, quod rubeo colore flammescit, congrue uirtus exprimitur amoris: de quo mirantes dixere, qui cum Domino ambulauerant, discipuli: »Nonne cor nostrum ardens erat in nobis, dum loqueretur in uia, et aperiret nobis Scripturas? « Byssus, que de terra uirenti germine nascitur, et longo artificum exercitio natiuum exuit uirorem, atque ad albentem per  ducitur speciem, congrue castigationem carnis nostre insinuat: cuius quasi humorem ingenitum exsiccari iubet Apostolus, dicens: »Mortificate membra uestra, que sunt super terram, fornicationem, immunditiam, libidinem, concupiscentiam malam, et auaritiam, que est simulacrorum seruitus .« Ad quantam uero candoris gratiam hanc uelit perduci, alias ostendit, dicens: »Obsecro uos, fratres, per misericordiam Dei, ut exhibeatis corpora uestra hostiam uiuentem, sanctam, Deo placentem, rationabile obsequium uestrum .« Intexuntur uero cherubim eisdem, que quatuor eximiis coloribus conficiuntur, cum in uniuersis, que pie agimus, a uenenatis demonum telis per angelica presidia, Domino donante,  protegimur. Intexuntur uelo cherubim, cum in bonis que agimus, multitudine scientie indesinenter utimur, respicientes semper ad eloquia diuina; et ne forte a uirtutum calle aberremus, horum intuitu continuo uestigia nostra regimus.

»Fecitque in introitu templi postes de lignis oliuarum quadrangulatos; et duo ostia de lignis abiegnis altrinsecus; et utrumque ostium duplex erat, et se inuicem tenens aperiebatur,« etc. Sicut ingressus oraculi, quo ad arcam Domini cherubimque perueniebatur, introitum significat regni celestis, quo ad uisionem nostri conditoris supernorumque ciuium nos introduci speramus ac desideramus, ita introitus in templum primordia nostre structure ad Deum conuersionis, quando in  presentem Ecclesiam ingredimur, typice demonstrat. Iste ingressum nostrum ad fidem, ille designat ad speciem. Unde aperte postes huius introitus quadrangulati sunt facti, siue propter quatuor Euangelii libros, quorum doctrina in fide ueritatis erudimur; seu propter totidem uirtutes principales, »prudentiam, fortitudinem, temperantiam, iustitiam,« quarum ueluti fundamine quodam firmissimo, omnis bonorum actuum structura innititur. Prudentia est namque qua discimus quid nos agere, qualiter uiuere deceat; fortitudo, per quam ea que agenda didicimus, implemus: quas uno uersiculo uirtutes Propheta breuiter complectitur, dicens: »Dominus illuminatio mea et salus mea .« Illuminatio uidelicet, ut, que agere debeamus, edoceat; salus uero, ut ad hec nos peragenda confirmet. Temperantia est, qua discernimus ne plus aut minus iusto prudentie siue fortitudini operam dare inueniamur. Et quia quisquis prudentia ac fortitudine temperanter utitur, absque ulla contradictione iustus esse probabitur. uirtus quarta post prudentiam, fortitudinem et temperantiam, iustitia sequitur. Duo ostia, que in hunc ingressum facta sunt, dilectio est Dei et proximi. Que bene altrinsecus facta esse dicuntur, quia ad inuicem respiciunt adeo ut una sine altera nequaquam possit haberi. »Omnis enim qui credit quoniam iehsu est Christus, ex Deo natus est; et omnis qui diligit eum qui genuit, diligit etiam eum qui natus est ex eo .« Et sicut iterum dicit: »Qui non diligit fratrem suum, quem uidet, Deum, quem non uidet, quomodo potest diligere?«  Unde recte ostium exterius dilectio fraterna, interius est dilectio intelligenda diuina. Quia illa prior tempore, hec est diuinitate sublimior, et per illam ad hanc intratur, quia in amore proximi discitur qualiter amari Conditor debeat. Notandum sane quod in ingressu oraculi, duo quidem fuisse ostia dicuntur, sed hec duplicia fuisse non dicuntur. In templi uero, id est, domus prioris introitu, ita erant duo ostia, ut duplex esset utrumque, quia nimirum in presenti talem nos ingredi ac ducere uitam necesse est, in qua dilectionem Dei et proximi per fidem et operationem, per patientiam et benignitatem seruemus;  in futura autem uita, ubi Deum et proximos in luce interne beatitudinis uidebimus, eadem utique dilectione gemina absque ullo prorsus labore, imo in magna multitudine diuine dulcedinis fruemur. Unde apte introitus interioris domus duo quidem ostia, sed hec simplicia habebat. Non enim ibi fides necessaria est, ubi ea que nunc credimus ac speramus, omnia manifesta luce uidebimus. Non labor operum necessarius, ubi mercede perpetua eorum que hic laboramus donabimur. Non necessaria patientia, ubi nemo aduersi aliquid irrogat. Non munificentia benignitatis, ubi nemo indiget, opus est. Hec de ostiorum figura pro modulo nostro, sequentes Patrum uestigia, disseruimus. uerum iuxta formam ipsius operis decoris gratia prouisum  est ut in uno eodemque templi ingressu duo essent ostia. Necesse etenim erat parietes domus, qui centum uiginti cubitos habebant in altitudine, nonnullos etiam crassitudinis cubitos habere, in cuius nimirum crassitudinis extrema parte ostia erant affixa, ita ut equale parieti esset ostium utrumque, ut siue intus, siue foris templum quisque positus ostium inspiceret, unus ei per omnia paries esse uideretur. Similiter et cedrinus paries cum uicenorum in longitudine et altitudine esset cubitorum, non paruam et ipse debuit habere crassitudinem. Quapropter et in huius ingressu duo facta sunt ostia, ut uidelicet ab utroque latere, hoc est, et intus et foris equale parieti ostium pateret. Et quoniam easdem  picturas ostium, quas et paries, habebat, ueraciter unus per omnia et continuatim extentus paries uideretur, unum decoris gratia pretendens, aliud mysterii dispensatione prefigurans. Quod uero, descriptis templi ostiis, sequitur:

»Et sculpsit cherubim, et palmas et celaturas ualde eminentes, operuitque omnia laminis aureis, opere quadro ad regulam,« quia nimirum eadem arcana fidei, spei et caritatis, que sublimes quique ac perfecti sublimiter capiunt, queque omnes electi plene in diuina uisione presciunt, etiam catechizandis rudibus, pro suo cuique captu discenda et confitenda traduntur, quatenus sacris initiati mysteriis, quandoque etiam ad capienda ea que pie credidere, perueniant.

 »Et edificauit rex Salomon atrium interius tribus ordinibus lapidum politorum, et uno ordine lignorum cedri, etc.« De interiori atrio breuiter loquitur, de exteriori prorsus uidetur tacere. uerum in uerbis Dierum utriusque fit mentio, ubi ita scriptum est: »Fecit etiam atrium sacerdotum, et basilicam grandem, et ostia in basilica, que texit ere .« Atrium ergo interius, quod uocatur sacerdotum, eo quod sacerdotes et leuite in ea ministrarent, ex omni parte erat templo circumdatum. Sed ab oriente, unde templi erat ingressus, multo longius a templo quam a ceteris tribus plagis secretum. Quia nimirum in ea plaga, id est, in facie templi fiebant ministeria sanctorum, ibi altare eneum ad hostias Domino offerendas, ibi decem  luteres ad easdem hostias lauandas. Ibi mare eneum erat positum ad lauandas manus pedesque sacerdotum, cum ad ministrandum intrarent. Habebat autem hoc atrium tres cubitos altitudinis, ut Iosephus narrat, quatenus ut ab ingressu templi ceteros prohiberet, et solis sacerdotibus hoc licere significaret. Eratque ei ianua ad orientalem plagam, ad quam usque populus hostias suas et sacrificia inferebat, inde suscipienda a sacerdotibus atque ad altare proferenda. De exteriori uero atrio, quod uerba Dierum basilicam grandem uocant, ita scribit Iosephus: »Extrinsecus autem huius templi aliam edificauit aulam, quadranguli schemate factam, erigens maximas porticus atque latas, et portas excelsas et amplas, per quatuor mundi partes in eo constituens:  quarum singule ad unumquemque uentum, quatuor angulis attendebant, ubi aureas ianuas collocauit.« Et paulo post: »In hoc ergo sacrarium omnes populi, quibus purgatio legitimorum inerat, introibant.« Has uero porticus Cassiodorus senator in pictura templi, quam in pandecte posuit  triplici ordine distinguit: primum uidelicet ordinem ponens extra atrium sacerdotum ex omni parte per quadrum; secundum eodem modo extra intimas porticus undique uersum in gyro; extremum similiter ex omni latere priorum porticuum circuitu. Sicque templum triformi edificiorum presidio ab omni erat parte munitum facto pauimento sub dio inter edificia singula de  marmore et parietibus domorum interioribus, hoc est, eis qui ad templum respiciebant factis in columnis; exterioribus uero solidis. Sicque fiebat ut omnis structura templi pro graduum esset uarietate rationabiliter distincta. Namque in sancta sanctorum ingrediebatur pontifex; in ipsum templum sacerdotes purificati et non purificati una cum leuitis et cantoribus; in intimum atrium basilice maioris, uiri Iudei purificati stantes et orantes sub dio, si serenum esset; si tempestas, in porticus proximas sese recipientes. In exterius mulieres Iudee purificate; in extremum atrium gentiles et Iudei, qui nuper uenerant ex gentibus usque ad sextum purificationis diem. Hec ut in pictura Cassiodori distincta reperimus, breuiter annotare curauimus, rati eum ab  antiquis hec Iudeis didicisse: neque uirum tam eruditum uoluisse in exemplum legendi proponere que non ipse prius uera esse cognouisset. Hec sunt loca, quorum meminit supremus graduum psalmus, qui ita incipit: »Ecce nunc benedicite Dominum, omnes serui Domini, qui statis in domo Domini, in atriis domus Dei nostri .« In his porticibus Ieremias et alii prophete, in his Dominus et apostoli uerbum populo predicabant, in harum aliqua Dominus sedebat docens , quando eum tentantibus Phariseis mulier illi adultera iudicanda oblata est; in his inuenit uendentes et ementes oues, boues et columbas, hosque cum suis mercimoniis eliminauit e templo . In his Petrus et Ioannes claudum inuenientes sanarunt, ac secum  ingredientes interius ad orandum duxerunt . In his orabat omnis multitudo populi, quando incensum ponenti Zacarie angelus ad altare thymiamatis apparuit, eumque de precursoris Domini natiuitate docuit . Non autem hec atria cum porticibus suis aspectum templi de longe aspectantibus abscondere potuerunt, quia locus in quo templum erat situm multo sublimior erat, quam ubi fundate porticus fuere. Nam  extreme atriorum fabrice cum in quadringentis cubitis essent tantum erecte, ad uerticem usque montis, in quo templum edificatum est, peruenerunt. Hec quidem de structura templi studioso lectori credidimus intimanda. uerum in eis quecunque Scriptura sacra referre commodum duxit, figuras  mysteriorum queramus, ceteris pro historie cognitione simpliciter utamur. Aedificium templi intra atria sacerdotum, perfectorum in sancta Ecclesia, et sublimium uitam exprimit uirorum: eorum uidelicet qui et excellentia uirtutum Domino appropinquare, et aliis uerbo atque opere ducatum solent ostendere salutis. Sacerdos namque ab eo Latine nomen accepit, quod sacrum prebere ducatum minoribus debeat: quo nomine in Scripturis mystice non soli altaris ministri, episcopi uidelicet et presbyteri, sed et omnes utique censentur, qui altitudine recte conuersationis ac doctrine salutaris eminent. Nec sibimetipsis tantummodo, sed et pluribus, qui dum corpora sua, »hostiam uiuentem,  sanctam, Deo placentem« exhibent , sacerdotale profecto ministerium spiritaliter exercent. Neque enim episcopis solum et presbyteris, uerum omni Dei Ecclesie loquebatur apostolus Petrus, cum ait: »uos autem genus electum, regale sacerdotium, gens sancta, populus acquisitionis .« Cuius honore dignitatis etiam antiquus populus Dei erat insignitus, dicente ipso ad Moysen: »Hec dices domui Iacob, et annuntiabis filiis Isrel.« Et paulo post: »Et eritis uos mihi regnum sacerdotale, et gens sancta .« Basilica uero grandis, que erat extra atrium sacerdotum, in qua omnis populi multitudo adorare siue ad uerbum audiendum confluere solebat, carnalium in sancta Ecclesia uitam moresque figuraliter insinuat, qualibus  dicit Apostolus: »Et ego, fratres, non potui uobis loqui quasi spiritalibus, sed quasi carnalibus, tanquam paruulis in Christo. Lac uobis potum dedi, non escam .« Qui bene per basilicam grandem designantur, quia absque ulla dubietate multo maior est in sancta Ecclesia talium quam perfectorum numerus; sed quantum numero prestant, tantum succumbunt merito. Unde apte basilica hec grandis, etsi multos capit, non eos tamen in interiora templi deaurati ad altaris officium, non in ipsum saltem atrium sacerdotum intromittit. Quia carnales quique atque infirmi adhuc in Ecclesia etsi ob meritum caste fidei ac pietatis Domino deuote ad electorum sortem pertinent, longe tamen abest, ut illis equentur, qui cum fiducia profantur: »Non  enim audeo aliquid loqui eorum que per me non efficit Christus in obedientiam gentium uerbo et factis .« Et iterum: »Bonum certamen certaui, cursum consummaui, fidem seruaui. De cetero reposita est mihi corona iustitie .« Accedebat quidem uulgus usque ad atrium sacerdotum, hostiasque suas ad huius usque ianuam deferebat susceptas a sacerdotibus, atque in altari oblatas oculis prosequebatur. In ipsum etiam templum, cum aperiebatur, intuitum suum a longe dirigebat, nec tamen atrium sacerdotum intrandi facultatem habebat. uerum de inferioribus clamabat ad Dominum. Quia nec carnalium in Ecclesia simplicitas a Domino despicitur, quando fideliter ea que ualent illi uota pietatis offerunt. Dirigunt enim uisus a  longe in templum Dei, cum uitam sublimium discere et admirari sedulo gaudent, et quos uirtutis imitatione sequi nequeunt, pie uenerationis complectuntur affectu. uident hostias sacerdotum in altari igne sacrosancto consumi, quia magnorum opera cognoscunt a Domino per Spiritum sanctum dignanter accipi. Afferunt et suas hostias ad atrium sacerdotum offerendas Domino per illos, dum bona, que preualent, operantes, maiorum ac doctiorum et confirmantur exhortatione, et intercessione Domino commendantur. Offerunt etiam tunc hostias suas sacerdotibus per eos Domino commendandas, cum sanctis quibusque egentibus necessaria mundi huius, quibus ipsi abundant, summe mercedis intuitu Domino  tribuunt admonenti ac dicenti: »Facite uobis amicos de mammona iniquitatis, ut, cum defeceritis, recipiant uos in eterna tabernacula .« Bene atrium sacerdotum tribus ordinibus lapidum politorum, et uno ordine lignorum cedri edificatum esse memoratur. Tres quippe ordines sunt lapidum politorum, fides, spes, caritas. Et recte, politorum, quia certa necesse est discendi solertia quisque, quomodo credere, quid sperare, siue diligere debeat, dignoscat. Unus autem ordo lignorum cedri, ipsa est bona operatio, ac sine corruptione simulationis exhibita, sine cuius superadiectione fides, spes, caritas, uera esse non ualet. Dictum namque est sepius quod ligna cedri propter odoris gratiam, et imputribilem sue nature potentiam, perseuerantiam,  famamque pie designant actionis. Ad hoc atrium usque uniuersi conscendunt electi, qui fide, spe, dilectione atque opere Deo placere appetunt. Hoc alta meritorum gratia transcendunt perfecti, cum in tanto uirtutum culmine proficiunt, ut dicere suis auditoribus possint: »Imitatores nostri estote, sicut et nos Christi ; glorienturque et dicant: Nescitis, quoniam angelos iudicabimus, quanto magis secularia?« 

»Anno quarto fundata est domus Domini, in mense Zio, et in anno undecimo, mense Ebul  perfecta est domus in omni opere suo et in uniuersis utensilibus. Aedificauitque eam annis septem.« Patet allegorie sensus, quare domus Domini edificata sit annis septem:  quia nimirum sancta Ecclesia toto huius seculi tempore, quod sex septem dierum circuitu peragitur, ex electis construitur animabus, et cum fine seculi suum quoque crementum ad finem ipsa perducit. uel recte septem annis edificatur ob significationem gratie spiritalis, per quam Ecclesia solum, ut sit Ecclesia, percipit. Septem quippe dona Spiritus sancti enumerat Isaias , sine quibus nemo uel fidelis effici, uel fidem seruare, uel merito fidei ad coronam potest peruenire iustitie. Quod autem in octauo anno et in octauo eius mense perfecta est domus in omni opere suo et in uniuersis utensilibus, ad futurum seculum, diemque iudicii pertinet, quando ad tantam iam perfectionem sancta Ecclesia perueniet, ut quid ei amplius addi possit  inueniri non possit. Habebit enim tunc quod pius ille desiderator supplex a Domino querebat, dicens: »Domine, ostende nobis Patrem, et sufficit nobis .« Sed non contemnenda nascitur questio, quomodo dicatur domus Domini in mense octauo perfecta in omni opere suo, et in uniuersis utensilibus, cum in sequentibus legatur mense septimo dedicationem eius esse completam? Neque autem credibile est quod septem quidem annis templum edificans Salomon, octauo mense octaui anni perfecerit, sed usque ad septimum anni noni mensem dedicationem perfecti distulerit. Unde potius uerisimile uidetur, domum septem annis ac septem mensibus edificatam, ita ut eodem mense septimo  dedicationis sit celebrata solemnitas, ac die uicesimo tertio ipsius mensis, ut uerba Dierum narrant , populos Salomon ad tabernacula sua dimiserit; sicque post unam septimanam adueniente mense octauo, perfecta inuenta sit domus Domini, et operibus uidelicet eius uniuersis, et ipsa dedicatione prius completa. Nisi forte putandum est post dedicatum templum aliquid adhuc utensilium in ministeria eius additum fuisse usque ad ingressum octaui mensis, accelerante rege, ut omnino mense septimo, qui erat totus solemnis, templum dedicaretur; atque ita uerum reperiatur utrumque, et templum uidelicet octauo mense in omni opere atque utensilibus perfectum, et ipsum septimo mense dedicatum.



CAPUT uII. De columnis ereis, etc.; quod in regione Iordanis facta sunt uasa domus Domini; de cardinibus ostiorum in perfectione operis domus Domini.

 »Misit quoque rex Salomon, et tulit Hiram de Tyro, filium mulieris uidue, et ex tribu Nepthalim, patre Tyrio, artificem erarium, plenum sapientia, et intelligentia, et doctrina, ad faciendum omne opus ex ere. Qui cum uenisset ad regem Salomonem, fecit omne opus eius, etc.« Et hoc mysterii gratia factum est. Artifex quippe Tyrius, quem adiutorem Salomon sui assumpsit operis, electos de gentibus uerbi ministros significat. Qui uidelicet artifex pulchre dicitur, »quia filius erat mulieris uidue de Isrel;« in qua persona solet nonnunquam  presentis temporis Ecclesia figurari: pro qua uir suus, uidelicet Christus, morte gustata, resurrexit, atque in celos ascendens eam interim peregrinantem a se reliquit in terris. Non autem laborandum in explanando, quomodo huius uidue filii sancti sint predicatores, cum omnes electi uiritim se filios esse fateantur Ecclesie; cum etiam de eisdem predicatoribus Noui Testamenti specialiter ei promittatur, dicente Propheta: »Pro patribus tuis nati sunt tibi filii, constitues eos principes super omnem terram .« Fecit autem Hiram omne opus Salomonis, quia nimirum doctores sancti dum ministerio uerbi fideliter insistunt, opus utique Dei operantur, quoniam loquendo foris uiam ueritatis aperiunt, quos intus illustrando ipse ad uitam preordinauit  eternam. »Ego, inquit, plantaui, Apollo rigauit: Deus autem incrementum dedit .« Fecit hoc opus ex ere, quia illis committere uerbum querit doctor strenuus, qui hoc pie suscipere ac perseueranter custodire desiderent, quique etiam aliis predicando latius diffamare que ipsi didicerint recta satagant. Aeris namque metallum ualde esse durabile constat, atque omnimodo sonorum.

»Et finxit duas columnas ereas, decem et septem cubitorum altitudinis columnam utramque.« He sunt columne, de quibus Paulus ait: »Iacobus, Cephas, et Ioannes, qui uidebantur columne esse, dextras dederunt mihi et Barnabe societatis, ut nos in gentibus, illi autem in circumcisionem .«  Quibus uerbis quasi exponere uidetur mysterium columnarum materialium, et quid uidelicet figurauerint, et quare due sint facte. Apostolos namque et doctores cunctos spiritales significant, fortes nimirum fide atque opere, et contemplatione ad superna erectos. Due sunt autem, ut et gentes et circumcisionem predicando in Ecclesiam introducant. Stabant in porticu ante fores templi, et ingressum illius suo decore ac pulchritudine ex utraque parte mirabiliter ornabant. Ostium autem templi Dominus est, quia nemo uenit ad Patrem, nisi per ipsum . Et sicut alibi dicit: »Ego sum ostium, per me si quis introierit, saluabitur .« Quod uidelicet ostium columne ab utroque latere coram posite circumstant, cum ministri sermonis utrique populo  introitum regni celestis ostendunt; ut siue a luce scientie legalis quisque, siue ex rigore gentilitatis ad fidem Euangelii uenerit, habeat paratos eos qui sibi iter salutis et uerbo demonstrent et exemplo. uel certe, quia de eisdem columnis in libro Paralipomenon ita scriptum est: »Ipsasque columnas posuit in uestibulo templi, unam a dextris et alteram a sinistris ,« ideo sunt due facte columne atque ita disposite, ut nobis et in prosperis et in aduersis ingressum patrie celestis ante oculos mentis habendum esse doceant. Notandum sane in hac sententia Paralipomenon quam posui, quod ea porticus templi, etiam uestigium templi uocabatur. Et quod in prophetis legimus, quia inter uestibulum et altare orabant sacerdotes, inter porticum et altare debere  intelligi. Bene autem utraque columna decem et octo cubitos altitudinis habere memoratur, ter etenim seni, decem et octo faciunt. Tria uero ad fidem pertinere propter sanctam Trinitatem, sex ad operationem, quod in eo dierum numero mundus sit factus, luce clarius est. Et tria per sex multiplicantur cum »iustus ex fide uiuit ,« cognitionemque pie credulitatis exsecutione bone actionis accumulat. Columna ante fores templi decem et octo cubitis alta est, cum predicator quisque egregius palam cunctis insinuat non nisi per fidem et opera iustitie nos ad superne gaudia uite posse peruenire.

»Et linea cubitorum duodecim ambigebat columnam utramque,« cum quisque doctor siue Iudeis seu gentibus predicare missus, ea tantum facere  curat ac docere, que sancta per apostolos accepit ac didicit Ecclesia. Nam si quis aliter uiuere siue predicare uoluerit, et uel apostolica decreta spernere, uel pro suo libitu noua quelibet statuere maluerit, non est talis columna templo Dei apta, quia dum apostolica statuta sequi contemnit, quasi uel exilitate inertie sue, uel elationis tumide grossitudine duodecim cubitorum linee non conuenit.

»Duo quoque capitella fecit, que ponerentur super capita columnarum fusilia ex ere, quinque cubitorum altitudinis capitellum unum, et quinque cubitorum altitudinis capitellum alterum, etc.« Capita etenim columnarum, hoc est suprema pars earum, precordia sunt fidelium doctorum, quorum  Deo deuotis cogitationibus, sicut capite membra, ita ipsorum omnia et opera diriguntur et uerba. Duo autem capitella, que his capitibus erant superposita, duo sunt testamenta, quorum meditationi atque obseruantie doctores sancti toto et animo subduntur et corpore. Unde bene utrumque capitellum quinque cubitos habebat altitudinis, quia nimirum quinque libris Scriptura Mosaice legis comprehensa est. Quinque etiam seculi etates tota ueteris Testamenti series complexa est. Nouum uero Testamentum non alia nobis aliqua predicat, quam que Moyses predicanda per hoc esse predixerat et prophete.

»Et quasi in modum retis et catenarum sibi inuiuicem miro opere contextarum utrumque capitellum columnarum fusile erat.« Quod in libro  Paralipomenon ita scriptum est: »Nec non et quasi catenulas in oraculo, et superposuit eas capitibus columnarum .« Species namque catenarum et similitudo retis in capitellis uarietas est uirtutum spiritalium in sanctis, de qua Domino cantatur in Psalmis: »Astitit regina a dextris tuis in uestitu deaurato, circumamicta uarietate ;« hoc est in uestitu fulgide dilectionis, circumamicta uarietate diuersorum carismatum. uel certe multiplex conceptio catenarum et retis expansio multifarias electorum personas insinuat. Que cum uerbis sanctorum predicatorum fideliter auscultando atque obediendo adherent: quasi columnarum capitibus superposite retes et catenule miraculum sue connexionis cunctis aspectantibus prebent.

 »Septena uersuum retiacula in capitello uno, et septena retiacula in capitello altero.« Septenario namque numero Spiritus sancti solet gratia designari, Ioanne attestante in Apocalypsi. Qui cum uidisse se diceret agnum habentem cornua septem et oculos septem, mox exponendo subiunxit: »Qui sunt septem spiritus Dei, missi in uniuersam terram .« Quod propheta Isaias apertius explicat, cum de nascituro in carne Domino loquens: »Et requiescet, inquit, super eum spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini .« Septena ergo uersuum retiacula erant in capitello utroque, quia patres utriusque testamenti per gratiam unius eiusdemque spiritus  septiformis, ut essent electi, acceperunt.

»Et fecit columnas et duos ordines per circuitum retiaculorum singulorum, ut tegerent capitella.« Duo quidem ordines erant retiaculorum in gyro capitelli, sed uterque ordo septemplici uersuum numero currebat, donec, circumacto capitello, rursum in se ipsum, quasi circulo facto, rediret. Nec figura sacramenti in abscondito est, quare duo ordines sint retiaculorum, cum constet gemine discretionis esse uirtutem dilectionis, quando uidelicet Deum ex toto corde, tota anima, tota uirtute, et proximum, tanquam nos ipsos, amare precipimur. Sed uterque ordo ille septem habet uersuum retiacula, quia nec Deus absque gratia Spiritus sancti potest amari, nec proximus.  Facta sunt autem retiacula hec, ut tegerent capitella, hoc est, undique in gyro circumdarent, quia omnis Scripture sancte pagina, cum recte intelligitur, gratiam per omnia caritatis sonat ac pacis. Capitella enim uolumina diuinorum eloquiorum retiacula sunt uincula mutue dilectionis; et retiaculis teguntur capitella, cum sacra eloquia  dono caritatis undique probantur esse uestita. Nam et in eis que in Scripturis non intelligimus caritas latet, et in eis que intelligimus caritas late patet. Bene autem de eisdem retiaculis siue capitellis adiungitur:

»Que erant super summitatem malogranatorum.« Malogranata namque  apte in  figura sancte ponuntur Ecclesie, que catholico unius fidei munimine innumera electorum agmina solet includere. Potest autem et unusquisque iusti uitam moresque designare, qui, uelut plurima uno cortice grana, circumplectens multa cogitationum uirtutumque spiritalium insignia, ne forte diffluant, firma fidei et humilitatis curat uallare custodia. Et apto prorsus mysterio capita columnarum malogranatis erant in gyro circumdata, quia doctores sanctos necesse est priorum uitam fidelium ad memoriam reuocare, eorumque semper exemplis actus suos ac sermones omni ex parte communire, ne si aliter forte quam illorum habet regula uixerint aut docuerint, errent. Cum uero dictum sit de retiaculis ut tegerent capitella, que erant super summitatem malogranatorum,  uidetur iuxta ordinem operis ipsius quia malogranata fuerint facta in circuitu capitellorum a parte inferiori, atque ex eisdem malogranatis orirentur retiacula, quibus capitella ex parte aliqua tegerentur. Patetque figura mysterii, quare retiacula super summitatem fuerint malogranatorum adnexa, que ad unam pene significationem siue personarum seu uirtutum pertinent spiritalium. Scimus enim uirtutes de uirtutibus nasci, et sanctos ambulare »de uirtute in uirtutem, donec uideatur Deus deorum in Sion ;« qua uirtute nulla potest maior adiri. Unde et Apostolus: »Scientes, inquit, quia tribulatio patientiam operatur, patientia autem probationem, probatio uero spem .«

»Capitella autem, que erant super capita columnarum, quasi opere lilii fabricata erant, in porticu quatuor cubitorum.« Quid enim per lilia, nisi superne claritas patrie atque immortalitatis floribus redolens, paradisi designatur amenitas? Quid per quatuor cubitos, nisi euangelicus sermo, qui introitum nobis eterne illius beatitudinis promittit, et iter quo ad hanc perueniatur ostendit? Cum ergo sancti doctores promissa nobis limina regni celestis in quatuor sancti Euangelii libris ostendunt, quasi capita columnarum, opus in se lilii quatuor cubitorum exhibent. Ubi notandum, iuxta litteram, quia cum opus lilii in capitellis quatuor cubitorum esse memoratur, neque additur, latitudinis, aut altitudinis, lectoris utique iudicio, utrum in altitudine an in latitudine  intelligi debeat, relictum est. Constat autem absque ulla prorsus dubietate quod columna, quam duodecim cubitorum restis ambiebat, quatuor cubitos habebat grossitudinis. Omnis enim circulus quantum spatii in diametro, tantum habet ter in gyro. Denique mare eneum quia diametrum habebat decem cubitorum, ut in sequentibus legitur, consequenter habebat triginta cubitos in gyro. uerum quia dicitur, opus lilii quatuor fuisse cubitorum, siue latitudinem, seu designet altitudinem, nichilominus ratio figure perspicua est, quia non nisi per Euangelium exoptatissima illa mundo uox insonuit: »Penitentiam agite, appropinquabit enim regnum celorum .« Quod uero sequitur:

»Et rursum alia capitella in summitate columnarum  desuper iuxta mensuram contra retiacula,« iuxta mensuram columne tante amplitudinis quanta erat et columna, cuius tamen altitudo quanta fuerit minime narratur. Hec autem capitella qualiacunque et quantacunque fuerit  more liliorum uidentur esse apposita. De quorum factura si quid mysticum inquirere delectat, illa regni perennis sublimitatem potest non incongrue designare, quam »nec oculus uidit, nec auris audiuit, nec in cor hominis ascendit, que preparauit Deus diligentibus se .« uerum quia eadem supernorum societas ciuium utriusque populi fidelibus tribuitur, recte subiungitur:

»Malogranatorum autem ducenti ordines erant in  circuitu capitelli secundi.« Diximus autem malogranata uel totius sancte Ecclesie, uel singulorum quorumque fidelium typum tenere. Centenarius uero numerus, qui ad dexteram manum primus peruenit, nonnunquam in eterne beatitudinis figura poni consueuit. Duplicatur autem hic numerus malogranatorum in circuitu capitelli secundi, ut insinuetur mystice quod utriusque testamenti populus adunandus in Christo, atque ad eternam uite sit introducendus coronam.

»Et statuit duas columnas in porticu templi. Cum statuisset columnam dexteram, uocauit eam nomine Iachim, firmitas. Similiter erexit columnam secundam, et uocauit nomen eius Booz in robore, etc.« Dextra columna  illorum exprimit  figuram doctorum qui primitiuam in Hierosolymis instituerunt Ecclesiam, secunda eorum qui ad predicandum gentibus destinati sunt. uel certe dextra columna eos significat qui uenturum in carne Dominum prophetando predixerant, secunda eos qui hunc iam uenisse et mundum suo sanguine redemisse testantur. Et apte simili uocabulo ambe censebantur columne, cum una, firmitas, altera, in robore, dicta est, ut una fidei et operis fortitudo cunctis inesse doctoribus monstraretur, nostrique temporis inertia tacite notaretur, ubi se nonnulli doctores, sacerdotes et columnas domus Dei uideri atque appellari uolunt, cum nil in se prorsus firme fidei ad contemnendas seculi pompas, ac desideranda bona inuisibilia, nil  habeant roboris ad corrigendos, nil industrie saltem ad intelligendos eorum quibus prelati sunt errores.

»Fecit quoque mare fusile decem cubitorum, a labio usque ad labium, rotundum in circuitu, etc.« Mare hoc fusile in figuram lauacri Saluatoris, quo in remissionem peccatorum emundamur, factum est. Namque sacerdotes in eo lauabantur, ut uerba Dierum aperte testantur . Sacerdotes autem constat omnes electos typice in Scripturis uocari, eo quod sint membra summi Sacerdotis, Domini nostri Iesu Christi. Et recte huic uasi Scriptura maris nomen indidit, in memoriam uidelicet maris Rubri, in quo prius per exstinctionem Aegyptiorum et populi Dei liberationem baptismi forma precessit, exponente  Apostolo ac dicente: »Quoniam patres nostri omnes sub nube fuerunt, et omnes transierunt mare, et omnes in Moyse baptizati sunt in nube et in mari .« Sacramentum autem baptismi, et uite nobis munditiam querit in hoc seculo, et uite nobis eterne gloriam promittit in futuro. Quod utrumque in mari hoc eneo una sententia designatur, cum esse decem cubitorum a labio usque ad labium perhibetur. Decem namque preceptis in lege Dominus omnia que facere debeamus expressit; denario eque mercedem bene factorum significauit, cum hunc in uincula laborantibus dandum esse predixit .

»Erat ergo mare decem cubitorum a labio usque ad labium.« Quia a primo baptizato in nomine Iesu Christi usque ad ultimum, qui in fine seculi  crediturus et baptizandus est, omnis fidelium chorus unam eamdemque uiam ueritatis ingredi, et communem debet a Domino coronam sperare iustitie. Rotundum erat in circuitu, ut orbis uniuersus in gyro lauacro uite a sorde peccatorum designaretur esse mundandus. De quo bene subditur:

»Quinque cubitorum altitudo eius.« Quia nimirum quidquid uisu, quidquid auditu, quidquid olfactu, quidquid gustu, quidquid tactu delinquimus, totum hoc nobis gratia Dei per ablutionem uiuifici fontis relaxat. Sed non sufficit preteritorum remissio peccatorum, si non quisque deinceps bonis studuerit insistere operibus. Alioquin diabolus, qui exierat de homine si hunc a bobis uacare actibus uiderit, multiplicius redit, facitque »nouissima hominis illius  peiora prioribus .« Unde apte subditur.

»Et resticula triginta cubitorum cingebat illud per circuitum, etc.« Per resticulam namque disciplina preceptorum celestium, qua a nostris uoluntatibus religamur, potest apte signari, Scriptura dicente: »Quia funiculus triplex difficile rumpitur .« Quia nimirum obseruatio mandatorum Dei, que in cordibus electorum fide, spe et dilectione superne retributionis firmata est, nullo temporalium rerum potest obstaculo dissolui.

»Et sculptura subter labium circumibat illud decem cubitis ambiens mare. Duo ordines sculpturarum histriatarum erant fusiles.« Cum predictum  sit supra quod resticula triginta cubitorum mare circumierit, et nunc addatur, quod sculptura hec subter labium posita decem cubitis ambierit, patet ex utraque relatione quia uas erat in modum phiale repandum ac diffusum, quod a triginta cubitis circuitus, quos habebat in labio, usque ad decem est cubitos coarctatum. Sculptura autem histriata est, que historias rerum aliquas imitatur. Unde recte per sculpturas histriatas, quibus mare circumdabatur, exempla sunt priorum temporum designata; que necesse est nos solerter intueri, ut uideamus quibus operibus sancti placuerint Deo ab initio; qua obstinatione in sceleribus perdurarint, quanta infelicitate ob scelera perierint reprobi.

»Et stabat super duodecim boues: e quibus tres  respiciebant ad Aquilonem, et tres ad Occidentem, et tres ad Meridiem, et tres ad Orientem.« Duodecim ergo boues duodecim sunt apostoli et omnes qui uice eorum regendam in Christo susceperunt Ecclesiam sanctam. Qui nimirum boues mare sibi super impositum portant, cum apostoli, apostolorumque successores, iniunctum sibi euangelizandi officium prompta implere deuotione satagunt. Tresque ad Aquilonem, et tres ad Occidentem, et tres ad Meridiem, et tres ad Orientem respiciunt, cum in uniuersis quadrati orbis partibus fidem predicant sancte Trinitatis.

»Quorum posteriora uniuersa intrinsecus latitabant.« Intrinsecus namque latitant uniuersa boum posteriora, quia qua mercede sancti predicatores in  perpetuum donentur, in interni arbitris examine iam dispositum est, sed nobis, qui adhuc foris sumus, manet omnimodis occultum. Quibus tamen hoc esse occultum nullatenus potest, quod omnis qui lauacrum baptismi ad salutem accipit et uitam, fidem, spem et caritatem debet habere, nec sine his tribus uirtutibus quisque aliquid iam operari neque intrare ad uitam ualet. Unde recte sequitur:

»Crassitudo autem luteris trium unciarum erat.« Crassitudo etenim luteris in mari, firmitas est uirtutis in baptismo. Et trium unciarum est hec crassitudo, dum robore fidei, spei et dilectionis, preceptio baptismi communitur, neque aliter proficuum esse accipientibus ostenditur, nisi harum firma certitudo uirtutum mentem accipientium simul et opera  confirmet

»Labiumque eius quasi labium calicis, et folium repandi lilii.« Per labium quippe calicis gustus Dominice passionis, per folium repandi lilii patefacta claritas resurrectionis ipsius exprimitur.

»Duo millia batos capiebat, etc.« Millenarius namque numerus pro significatione perfectionis solet poni in Scripturis, quia nimirum denarium numerum quadratum solidum facit. Decem quippe decies ducta centum faciunt: que uidelicet figura iam quadrata, sed adhuc plena non est. uerum ut in altitudinem surgat, et solida efficiatur, multiplica centum per decem, et fiunt mille. Quo perfecto numero stabilis et insuperabilis et uelut conquadrata iustorum  conscientia designatur; quocunque enim uerteris quadratum, stabit. Sic et animus electorum nullo tentationum occursu nouit a statu sue certitudinis inclinari. Batus autem Hebreorum mensura est, quam ipsi Bath nominant, habens modios tres. Ipsa est ephi, quod illi epha nuncupant. Sed ephi ad mensuram pertinet uariarum frugum, tritici, hordei, leguminum. Batus uero est in speciebus liquidis, uino, oleo, aqua. Itaque Batus, quia certe norma mensure est, opera designat equitatis et iustitie, quibus hi, qui in remissionem peccatorum baptizantur, necesse habent institui. Batos quippe mille capiebat mare, cum aqua baptismatis plebem Iudeorum abluens, ad regnum celeste transmisit. Recipiebat et alios mille, cum etiam turbas nationum  eodem fonte renatas et operibus iustitie confirmatas eiusdem regni perennis fecit esse participes.

»Et fecit bases decem, quatuor cubitorum longitudinis bases singulas, et quatuor cubitorum latitudinis, et trium cubitorum altitudinis, etc.« Multifarie et multis modis una eademque nostre salutis sacramenta prefigurantur. Namque iidem apostoli, uirique apostolici, qui per boues mare portantes designati sunt, designantur etiam per bases, que portandis erant luteribus preparate: quomodo ipsi luteres eiusdem lauacri spiritalis, cuius et mare, typum gerebant. Siquidem, ut uerba Dierum narrant , omnia in eis, que in holocaustum oblaturi erant, lauabant. Holocaustum autem Domini generaliter omnis electorum multitudo potest intelligi:  que, iuxta uocem precursoris Baptiste, est ab ipso baptizata in Spiritu sancto et igni . Sicut ergo sacerdotes, qui in mare lauabantur, formam exprimunt eorum qui per baptisma efficiuntur summi consortes sacerdotii, quod est in Domino Iesu Christo, ita etiam holocausta eorumdem figuram aptissime pretendunt, cum post ablutionem baptismi gratia sancti Spiritus implentur. Lauatur namque in lutere hostia, cum quis fidelium aqua baptismi perfunditur. Offertur uero in holocaustum, cum per impositionem manus episcopi donum sancti Spiritus accipit. Quod uero ad portandos luteres, decem sunt bases facte, poterat ita mystice interpretari, quia ministri lauacri uitalis, ad eterna gaudia beatitudinis  eos  quos imbuunt, uocent. uerum quia de eisdem luteribus distincte in sequentibus scriptum est, quod uidelicet quinque ex his positi sunt ad dexteram partem templi, et quinque ad sinistram, magis in eis quinarii numeri sunt intuenda mysteria. In utraque etenim parte templi sunt posite bases luterum, ut utrique Dei populo sacri fontis gratia designaretur esse pandenda. Et quinque sunt in utraque parte  demonstraretur typice, uniuersa fidelibus, que per quinque sensus corporis deliquerant, per lauacrum baptismatis esse remittenda. Sicut ergo in uno mari duodecim bobus superposito unitas exprimitur baptismatis, que per apostolos  toto erat orbi predicanda, ita etiam per duos ordines luterum mystice ostenditur quia gentilitas cum Iudea in unum fidei consortium per baptismatis erat undam colligenda. Quod autem quatuor cubitorum longitudinis, et quatuor cubitorum latitudinis, trium cubitorum altitudinis, bases singule fuere, facile intellectu est: longitudo etenim ad patientiam longanimitatis, latitudo ad dilatationem dilectionis, altitudo pertinet ad spem superne retributionis. Quatuor autem sunt principales uirtutes, quibus cetera uirtutum structura imminet: prudentia scilicet, fortitudo, temperantia, iustitia; et ideo quaternorum erat cubitorum longitudo et latitudo basium, quia sancti predicatores siue aduersa mundi, et longitudinem exercitii ac laborum presentium foris tolerent,  seu cor in dilectione sui Conditoris, suorumque proximorum, interna exsultatione dilatent, semper operam dare uirtutibus curant: prudenter uidelicet inter bona et mala discernentes, fortiter aduersa sustinentes, cor ab appetitu uoluptatum temperantes, iustitiam in operatione tenentes. Trium uero cubitorum fit altitudo basium, cum per exercitium uirtutum, quas cum patientia malorum, et dilectione bonorum exercent, continua intentione ad uisionem sancte Trinitatis peruenire satagunt.

»Et ipsum opus basium interrasile erat, et sculpture inter iuncturas.« Iuncturas dicere uidetur eas quibus ipse luterum tabule sibimet inuicem connexe sunt, ut scilicet quatuor siue quinque tabulis una fieret basis. Quales sculpturas bases inter has  iuncturas, id est, in ipsis suis lateribus ante et retro, dextra et sinistra, et supra quoque habuerint, subdendo aperitur, cum dicitur:

»Inter coronulas et plectas leones et boues et cherubim et iuncturas similiter desuper.« Non ergo plana erat ulla ex parte superficies basium; sed undique uersum mysticis sculpta figuris, quia sanctorum mentes, imo uniuersa eorum conuersatio uirtutum in omnibus gratiam pretendit; neque aliqua illos hora inanis et uacua preterit, in qua piis uacare operibus uel sermonibus uel certe cogitationibus desistant. Coronulas quippe in se sculptas habent, cum ad ingressum uite perennis infatigabili desiderio anhelant. Plectas habent, cum inter desideria uite celestis, que sursum est, nunquam  fraterne societatis, que iuxta est, uincula dissoluunt. Habent inter coronulas et plectas leones, cum ita ad speranda celestia mentem erigunt, ita ad diligendos proximos dilatant, ut in peccantes quosque, qui sibi commissi sunt, feruorem aspere inuentionis exercere non tardent. Habent cum leonibus boues, quando ipsam inuectionem corripiendi cum spiritu mansuetudinis exhibent, quando in feruore arguendi nunquam fissam habere ungulam discrete actionis ac loquele, nunquam uerba diuine lectionis uelut ruminando in ore uoluere cessant:

»Et super leones et boues quasi lora ex ere dependentia.« Super leones et boues lora dependent, quando sancti doctores, et in seueritate districtionis  qua peccantes iudicant, et in mansuetudine lenitatis, qua penitentibus remittunt, iudicium sui tenent auctoris, ne forte iniuste ligando aut soluendo quempiam, iam iuste ligari ipsi ab eo cuius iudicium errare nequit mereantur.

»Et quatuor rote per bases singulas et axes erei. Et per quatuor partes quasi humeruli subter luterem fusiles contra se inuicem respectantes.« Quatuor rote, quatuor sunt Euangeliorum libri. Qui aptissime rotis comparantur, quia sicut uolubilitas rote citissimo cursu, quocunque ducitur currit, ita euangelicus sermo, iubente Domino, per apostolos uniuersas in breui mundi plagas impleuit. Sicut rota impositum sibi currum a terra subleuat, et subleuatum, quo auriga dirigit, portat, ita euangelica predicatio  mentes electorum a terrenis cupiditatibus in celestia desideria suspendit, ac suspensas ad profectum bone actionis siue ad ministerium predicationis quocunque adiuuans gratia Spiritus uoluerit, ducit. Namque in sequentibus dicitur:

»Quia tales erant rote, quales solent in curru fieri.« Legimus autem de sanctis: »Currus Dei decem millibus multiplex millia letantium .« Si ergo bases luterum sancti sunt doctores, qui lauacrum nobis uite ministrant, et rote quaterne basium quatuor sunt libri Euangeliorum, quid axes rotarum, qui bases gestant, nisi ipsa eorumdem sunt corda doctorum, que dum, preceptis euangelicis sedulo intendentia, eos ab infirmorum appetitu sustollunt, uelut immissi rotis axes altius  basim a terra subleuant? Porro humeruli, qui rotis antepositi, ne ab axibus delabi possent, obsistebant, significant preconia prophetarum, quibus euangelica et apostolica Scriptura, ne cui legentium in dubium forte ueniat, confirmatur. Bene autem dicitur quod humeruli, qui per quatuor partes subter luterum erant positi, contra se inuicem fuerint respectantes, quia nimirum omnis Scriptura prophetica sibimet inuicem consentanea est, ut pote uno Dei Spiritu condita. Quatuor autem fuere per bases singulas humeruli, uidelicet iuxta numerum rotarum; non quia quatuor sunt tantum libri prophetici, sed quia in omnibus que locuti sunt prophete et Moyses dictis quatuor euangelistarum testimonium prebuere, ut ex consensu utriusque testamenti  una fides et dilectio Christi nostra omnium corda firmaret.

»Os quoque luteris intrinsecus erat in capitis summitate, et quod forinsecus apparebat unius cubiti erat totum rotundum; pariterque habebat unum cubitum et dimidium.« Os luteris unius erat cubiti propter unitatem confessionis et fidei, qua omnes in confessione Patris et Filii et Spiritus sancti baptizamur, dicente Apostolo: »Unus Dominus, una fides, unum baptisma, unus Deus, et Pater omnium .« Et ipsum os in capitis erat summitate, ut ad celestia nobis regna per baptisma iter esse patefactum doceret. Ipse uero luter in amplitudine cubitum habebat unum et dimidium,  per operis nimirum perfectionem et initium contemplationis. Integre etenim cubitus in lutere perfectionem bone designat actionis, quam absque ulla dubietate habebat ille, de quo tentatori antiquo Dominus aiebat: »Nunquid considerasti seruum meum Iob, quod non sit ei similis super terram, homo simplex, et rectus ac timens Deum, et recedens a malo ?« Est uero alter cubitus diuine uisionis, qui ex parte nonnulla etiam in hac adhuc uita retentis fidelibus donari consueuit, ut idem Iob, deuicto aduersario, cum Domino loquens ait: »Auditu auris audiui te, nunc autem oculus meus uidet te .« Scriptum est namque in sequentibus: »Una rota habebat altitudinis cubitum et semis.« Et paulo post: »In summitate autem basis  erat quedam rotunditas unius et dimidii cubiti, ita fabrefacta, ut luter desuper posset imponi.

Luterum quippe mensura unius erat cubiti et dimidii, quia nimirum ea fide in fonte uite lauamur, ut per opera iustitie ad uitam intrare mereamur: quamuis sine peccato, dum hic uiuimus, esse nequimus, ipsam uero uite celestis dulcedinem gustare ex parte, ac diligere in hac interim uita, perfecte autem uidere nulla ratione ualeamus. Rote quoque uno ac dimidio cubitu mensurantur, quia Scriptura lectionis euangelice qualiter hi qui perfecti esse uelint uiuere debeant, ostendit, spemque eterne retributionis in presenti demonstrat, ipsam uero retributionis illius qualitatem in futuro nobis pandendam simul et donandam esse promittit. Bases  etiam ipse unum habebant cubitum ac semissem amplitudinis in summitate sui, ubi luteres reciperent, quia ipsi doctores summi ac ministri lauacri salutaris opere quidem perfecti in hac uita fulserunt, sed luce contemplationis ex parte sunt fruiti. Unde et aiunt: Ex parte enim cognoscimus, et ex parte prophetamus. Cum autem uenerit quod perfectum est, euacuabitur quod ex parte est .«

»In hunc modum fecit decem bases fusura una, et mensura sculpturaque consimili; fecit quoque decem luteres ereos.« Quare decem sint bases facte, totidemque eis superpositi luteres, supra iam dictum est. Quod uero una erat fusura, mensuraque et sculptura consimilis omnium basium siue  luterum, non in ea significatione factum est, quod equalia possint esse omnium merita doctorum, sed in ea potius, quod una fides Euangelii, quo instituuntur, unum est sacramentum baptismi, quo abluuntur, unus idemque est Spiritus, quo omnes consecrantur electi, tametsi donationes habent diuersas in ipso Spiritu, qui »diuidit singulis, prout uult .«

»Quadraginta batos capiebat luter unus.« Quadragenarius numerus solet magne perfectionis typum tenere, quia nimirum quater deni faciunt quadraginta. Decem autem sunt precepta, quibus omnis nostra operatio in lege diuina prefixa est, quatuor uero Euangeliorum libri, in quibus per dispensationem  Dominice Incarnationis celestis patrie nobis est patefactus introitus. Et quia omnes qui ad mysterium sacri baptismatis pertinent, cum fide et sacramentis Euangelii fructum debent recte operationis ostendere, apte luteres singuli, in quibus holocausta lauabantur, quadraginta batos capiebant. Quod uero sequitur: »Erat quatuor cubitorum,« siue altitudine seu in latitudine, quid significet, intellectus mysterii in promptu est. Luter enim unus quatuor erat cubitorum, uel propter quatuor sancti Euangelii libros, in quibus forma nobis baptismi prefixa est; uel propter quatuor cardinales uirtutes, quibus quisque fidelis, si non frustra fidelis est, debet institui; uel recte propter quatuor mundi plagas, quibus lauacrum salutis ministratur, dicente  Psalmographo: »Quos redemit de manu inimici, de regionibus congregauit eos. A solis ortu et occasu, ab aquilone et mari .« Quod uero supra dixit: »Pariterque habebat unum cubitum et dimidium,« et neque ibi altitudinem an amplitudinem significaret adiecit, uidetur quia fundum ipsius luteris huius esse amplitudinis uoluerit intelligi: quod ex mensura  basis, in qua positus erat quisque luter, facillime coniicitur, que ita describitur.

»In summitate autem basis erat quedam rotunditas, unius et dimidii cubiti, ita fabrefacta ut luter desuper posset imponi.« Latitudo ergo fundi in luteribus unius erat cubiti ac dimidii; ipsa uero capacitas luterum quatuor habebat cubitos, sed  utrum in altitudine, an in amplitudine, an in utroque, dicat qui nouerit.

»Et constituit decem bases, quinque ad dexteram partem templi, quinque ad sinistram.« Dexteram partem templi et sinistram, non intus in ipso templo, sed ante templum dicitur: ad Orientalem plagam uidelicet in atrio interiore, quod sacerdotum proprie uocabatur. Quinque autem posuit ad dexteram partem templi propter Iudeos, qui Sole iustitie per doctrinam legis antiquitus uti solebant; et quinque ad sinistram propter nos, qui ceco diutius corde seruituti adherebamus eius qui ait: »Ponam sedem meam in Aquilonem .« Quod est aperte dicere: Illis in cordibus requiescere desidero,  que a luce ueritatis et flamine diuine caritatis aliena esse considero.

»Mare autem posuit ad dextram partem templi contra Orientem ad Meridiem.« Et hoc in eodem atrio positum est ad Orientem. Quod autem ait ad dexteram partem templi, hoc est, quod repetit, dicens, ad Meridiem. Ingredientibus enim atrium ab Oriente, primo diuertendum erat ad Meridiem, ubi mare in ipso angulo stabat, ad lauandum sacerdotibus paratum. Deinde progredientibus intro occurrebant luteres ad lauandas hostias ab utraque parte positi. Intra hos basis erat enea, quinque cubitorum longitudinis, et quinque cubitorum latitudinis, et trium cubitorum altitudinis, in qua stans Salomon  dedicabat templum. Deinde ultra progredientibus occurrebat altare holocausti, contra medium atrii. Deinde porticus templi siue uestibulum, in quo erant columne eree circa ostium templi. Quod ergo mare posuit ad dextram partem templi, significat nos per lauacrum baptismi ad regnum celeste, quod iure uocabulo dextre figuratur, debere peruenire. »Qui enim crediderit et baptizatus fuerit saluus erit .« Namque ubi dextra simul et sinistra in bono accipiuntur, uel Iudeam et gentilitatem, ut in expositione basium supradiximus, uel presentem Ecclesie uitam et futuram, uel leta seculi et tristitia, uel aliquid designat huiusmodi. Ubi uero absolute in bono accipitur dextra, eterna sepius gaudia demonstrat. Quod uero contra Orientem posuit mare,  ad eamdem proprie significationem respicit, quod uidelicet per lauacrum sacri fontis splendor nobis interne claritatis aperitur. Quod ad meridianum latus atrii, significat fideles per acceptionem sancti Spiritus ad flagrantiam solere uere caritatis accendi. Feruor etenim meridiani solis consueuit in Scripturis et ardorem dilectionis et illustrationem significare sancti Spiritus, per quem eadem dilectio diffunditur in cordibus electorum.

»Omnia uasa que fecit Hiram regi Salomoni in domo Domini, de aurichalco erant. In regione Iordanis fudit ea rex in argillosa terra, etc.« Apte in regione Iordanis fusa sunt uasa domus Domini, in quo uidelicet flumine Dominus noster baptizare dignatus est, eiusque tinctus undis, aquarum  nobis elementum in ablutionem peccatorum conuertit. Et quia omne fidelium baptisma, quo Domino consecrantur, in exemplum celebratur baptismatis illius quo ipse aquas sanctificauit, recte in regione Iordanis uasa sunt domus Domini facta. Neque enim aliter uasa electionis et misericordie fieri possumus, nisi et baptisma eius, quod illo in flumine subiit, respicientes, et ipsi uitali flumine satagamus ablui. Notandum autem, quod non tantum in regione Iordanis, sed etiam campestri regione illius facta dicit eadem uasa, significans multiplicationem fidelium, que non solum in Iudea, sed et in omnium nationum erat latitudine futura, expleta prophetia qua dicitur: »Gaudebunt campi, et omnia que in eis sunt .« Argillosa autem terra, de qua  facte sunt forme ad fundenda uasa Domini, que melius quam Scriptura sacra, de qua regulam bene uiuendi accipimus, ualet intelligi? Quasi enim argilla ignibus durata formam uasis Domini, quanta et qualia fieri debeant, exhibet, cum nobis Scriptura regulam iustitie, quam sequamur, ostendit, sanctorumque nobis exempla, qui in igne tribulationum inuincibiles perseuerauerunt, in omnibus sequenda premonstrat, si uasa in domo Domini electa ac pretiosa esse concupiscimus. Aesque igne liquefactum argille formas ingreditur, quo uas possit aptum ministeriis celestibus effici, cum ipsi salubriter humiliati, et flamma sue diuine caritatis, siue etiam humane aduersitatis emolliti, uiam patrum bene operando  intramus, ut ad premia patrum bene currendo perueniamus.

»Fecitque Salomon omnia uasa, altare aureum, et mensam super quam ponerentur panes propositionis, auream, etc.« Altare aureum corda significat perfectorum iustorum, interne caritatis et castitatis luce corusca, quorum sublimitati significande etiam locus conuenit eiusdem altaris. Stabat enim ante ostium sancti sanctorum, ut in factura tabernaculi manifeste legimus. In quo uidelicet altari non hostiarum sanguis, neque libamina, sed thymiamata tantum incendebantur: quorum fumus ad superiora ascendens operiebat arcam, atque oraculum odore suauitatis impleuit; in quo figura exprimebatur sanctorum, qui dum, neglectis temporalium rerum  cupiditatibus, tota intentione celestia querunt, uelut intus in uicino oraculi sunt positi. Nec longe sunt remoti a uelo, quo templum et sancta sanctorum dirimuntur, quia corpora tantum terram incolunt, ceterum secundum interiorem hominem totam habent conuersationem in celis. Ascenditque ab huiusmodi altari fumus incensorum intra sancta sanctorum, ubi arca est recondita cum orationes sanctorum flamma caritatis excitate ad celum usque perueniunt, »ubi Christus est in dextera Dei sedens .« Non enim in hoc altari sanguis hostiarum, sed thymiama tantum incenditur, quia tales uiri non habent opera carnis et sanguinis, que in ara sui cordis immolantes Domino mactent, sed solummodo lacrymarum et orationis ei uota pro desiderio  regni celestis offerunt. Fecit quoque altare eneum uiginti cubitorum longitudinis, et uiginti cubitorum latitudinis, et decem cubitorum altitudinis. Et quidem altare thymiamatis Moyses fecit in eremo, habens cubitum longitudinis, et alterum latitudinis, et duos cubitos in altitudine . Quante autem magnitudinis hoc Salomon fecerit, Scriptura non dicit, sed tantum quod altare aureum fecerit, dicit. Constat autem quia tantum facere non potuit, quantum fecit holocausti; quia si uiginti cubitorum in longitudine et latitudine factum esset, totam templi latitudinem impleret. Quanto igitur exterius erat positum altare holocausti, quam incensi, quantumque genere oblationis ac utilitate metalli ignobilius fuit, tantum quantitate mensure et hostiarum  frequentia prestabat. Quia nimirum plures sunt multo quibus dicatur: »Si uis ad uitam ingredi, serua mandata , quam quos audire delectet: Si uis perfectus esse, uade, uende que habes, et da pauperibus .« Nec tamen huius mensura altaris mystici ratione caret et numero. Habet enim uiginti cubitos longitudinis, et totidem latitudinis, et decem cubitos altitudinis, de quo quidem numero supra in expositione templi et uestibuli eius diximus, sed et nunc dicendum breuiter, quia si altare holocausti illorum in Ecclesia typum tenet, qui suum corpus et animam Deo consecrare per ignem amoris illius querunt, perseuerantia horum in bona operatione per longitudinem  altaris, amplitudo in caritate Dei ac proximi per latitudinem, spes in exspectatione diuine uisionis per altitudinem figurantur. Quod autem longitudo et latitudo altaris uicenorum erat cubitorum, magnam utique perfectionem designat eiusdem indefesse longitudinis ac sincere dilectionis, que per utriusque testamenti nobis obseruantiam tribuitur. Quater enim quini uicenarium numerum complent. Quinque autem libri Mosaice legis quatuor sunt euangelice libertatis. Et cum ad intelligentiam atque custodiam legis spiritalem, illustrante Euangelii gratia, peruenimus, uicenarium profecto numerum perficimus.

Sitque idem numerus in longitudine et latitudine altaris, cum corda electorum, docente utroque Testamento,  et adiuuante ipso uno utriusque Testamenti auctore, et perseuerantiam boni operis etiam in persecutionibus seruant, et hilaritatem dilectionis etiam in eos qui persequuntur exhibent. Denario autem numero spes celestium premiorum solet designari, Domino affirmante, cum eos qui in uinea magni patrisfamilias laborant denario remunerandos esse testatur . Et idem altare, quod in figura factum est electorum, ob significandam eorum uitam perpetuam, decem erat cubitis altum. Cum uero dictum est quia fecit Salomon altare aureum, additum est continuo.

»Et mensam, super quam ponerentur panes propositionis, auream, etc.« Mensa autem aurea Scriptura est sacra spiritalis intelligentie claritate fecunda.  De qua Psalmista Domino: »Parasti, inquit, in conspectu meo mensam aduersus eos qui tribulant me .« Ne enim nos aduersarii tribulantes ad errorem inflectant, mensam nobis conditor noster scientie celestis, per quam in fide ueritatis confortemur, parauit. Panes namque propositionis sancti sunt doctores; quorum uel opera nobis, uel uerba salutaria ad exemplum uite proposita, semper in diuinis paginis, quisquis bene querit, inuenit. Unde apte iidem panes in Exodo duodecim fieri precepti sunt: uidelicet propter apostolos duodecim, quorum ministerio nobis Scriptura Tesmenti condita est, et Instrumenti ueteris, donante Domino, reuelata mysteria. Quo nimirum numero non tantum iidem apostoli, sed omnes sunt designati,  qui, uerbum predicando, pabulum uite fidelibus ministrant: quia omnes utique ipsam doctrine formam, quam in Domino Apostoli accepere, sequuntur. Quod uero in uerbis Dierum legimus, quia »fecit Salomon mensas decem, posuitque eas intemplo, quinque a dextris, et quinque a sinistris, phialas quoque aureas centum ,« non has mensuras tam ad panes propositionis, quam ad uasa Domini portanda factas esse credibile est, phialas uidelicet, quas pariter factas Scriptura refert, thymiamateria, thuribula, mortariola, et cetera, que in sequentibus leguntur. Nam quod paulo post in eodem uerborum uolumine subinfertur: »Fecitque Salomon omnia uasa domus Dei, et altare eneum et  mensas, et super eas panes propositionis ,« uel pluralem numerum pro singulari posuit more Scripturis usitatissimo, ut in Iesu Naue: »Filii autem Isrel preuaricati sunt mandatum, et usurpauerunt de anathemate ,« cum Achan solus, et non plures filii Isrel hoc fecerint. uel certe quia panes propositionis solebant ante sabbatum coqui, ut in sabbato mox poni possent in mensam propositionis, potuit fieri ut panes noui, nouiter cocti, mox illis mensis imponerentur, ibidemque nocte illa seruarentur operti, donec primo mane, oblatis ueteribus super mensam propositionis ponerentur calidi. Non autem he mense decem a figura unius mense propositionis discrepant. Nam sicut una mensa duodecim panibus onusta unanimem totius Scripture concordiam auctoritate apostolica munitam designat,  ita non immerito decem mense auree diuine legis Prophetarum eloquia figurate denuntiant; que uel refectionem nobis uerbi Dei, quasi panes propositionis, offerunt uel nobis exempla fidelium, quasi positorum in se uasorum Domini claritatem et miracula proponunt. Recte autem bis quine sunt mense, non solum quia legislator quinque uolumina scripsit, uerum etiam quia tota testamenti series quinque etates seculi complectitur. Geminatur uero numerus mensarum quinarius, et quinque a dextris, quinque a sinistris ponuntur, cum post Incarnationem Dominicam eadem Scriptura siue utrique Dei populo Iudeo scilicet et gentili, committitur, siue euangelicis plena figuris ostenditur, que quondam  antiquo Dei populo iuxta litteram solum intelligenda esse putabatur.

»Et candelabra aurea quinque ad dexteram, et quinque ad sinistram contra oraculum ex auro primo, et quasi lilii flores et lucernas desuper aureas.« Sicut enim mense in typo sancte Scripture recte ponuntur, que et esurientibus iustitiam panem uerbi Dei ministrant, et uasa ferunt ministerii celestis, id est, istorum nobis actus in exemplum proponunt, etiam aptissime per candelabra eadem diuina eloquia figurantur, uidelicet quia lucem sapientie errantibus proferunt. Hinc etenim Psalmista: »Lucerna, inquit, pedibus meis uerbum tuum, Domine, et lumen semitis meis .« Hinc et Salomon ait: »Quia mandatum lucerna est, et  lex lux .« Quare autem quinque a dextris, et quinque a sinistris sint posita candelabra, ex his que de mensis tractauimus facile patet. Cum uero dixisset, quinque a dextris et quinque a sinistris, conuenienter addidit, contra oraculum. Oraculum namque, ubi erat arca, ut sepe dictum est, aditum designat patrie celestis, »ubi Christus est in dextera Dei sedens ,« paternorum utique conscius arcanorum. Et candelabra templi aurea contra oraculum sunt posita, quia diuina eloquia semper ad habitationem superne ciuitatis aspectant, ut huius agnitionem ac desiderium nostris cordibus infundant, ut eos qui originem carnis e terra habent, ad appetendam promerendamque in celestibus  sedem perpetue mansionis accendant. Si autem queris quid inter candelabra et lucernas eorum typice distet, possumus recte intelligere lucernas esse uiros sanctos qui, oleo Spiritus sancti infusi, et ipsi igni dilectionis ardent in corde et proximis lucem scientie preferunt in linguam. Candelabra autem, que has lucernas in sublime tollunt, ut longe lateque uideri possint in Ecclesia, Scripturam esse sacram, que sanctorum nobis uirtutes et doctrinam sua lectione demonstrant. Cui uidelicet interpretationi annuit sermo Domini quo dicitur de Ioanne: »Ille erat lucerna lucens .« Possumus etiam ita aptissime dicere, quia lucerne diuina sunt eloquia, iuxta illud Psalmiste, quod et supra posuimus: »Lucerna pedibus meis uerbum tuum, Domine, et lumen semitis meis .« Candelabra  autem harum lucernarum sancti sunt omnes qui sua et corda et corpora ferentes Domini mandatis humili semper intentione supponunt. Quisquis enim in nullo propriam sequi curat uoluntatem, uerum in omnibus que Scriptura sancta dicit attendit, eiusque se subiiciens mandatis, satagit auscultare promissa, quasi candelabrum domus Dei aureum, aureas eius gestat lucernas, quia casta corporis sui membra, caste mentis cogitationes, ad facienda que Deus iubet, supponere contendit; et hoc tam fixa intentione, quam candelabrum necesse est firmiter, ad superna erectum, impositas sibi lucernas, non solum absque ruina, sed etiam absque ulla status sui motione seruare. Quod uero, cum dixisset: »Et candelabra aurea quinque ad dexteram,  et quinque ad sinistram contra oraculum ex auro primo,« addidit: »Et quasi lilii flores et lucernas desuper aureas,« uidetur iuxta litteram quia suprema pars candelabrorum in modum sit lilii repandi efformata, quomodo in candelabro tabernaculi factum esse legimus. Cuius est stipes medius, et calami ex ipso procedentes cum scyphis et spherulis lilia scribuntur habuisse perplurima. Flores autem lilii  amenitatem semper uirentis terre uiuentium designant, de qua dicit beatus Petrus: Regeneratos nos a Domino »in spem uiuam, in hereditatem incorruptibilem et incontaminatam, et immarcescibilem conseruatam in celis.« Et bene lilii flores aurei in candelabro sunt  facti domus Dei, quia Scriptura diuina, spretis temporalibus gaudiis, ad appetenda nos bona patrie celestis prouocare consueuit. Et quomodo erectum in altitudine candelabrum lilii flores et lucernas habet aureas in capite, ita electi omnes, qui in eadem Scriptura sacra continentur, erecto ad superna sensu, celestia bona a Domino quesisse et percepisse probantur.

»Et cardines ostiorum domus templi interioris sancti sanctorum, et ostiorum domus templi ex auro erant, etc.« Si ostia domus interioris sancti sanctorum angelica sunt ministeria, que nobis de corpore egressis introitum uite celestis reserant, et ostia domus templi doctores sunt sancti ac sacerdotes,  qui instruendo, baptizando, Domini corporis et sanguinis mysteria communicando, primi nobis Ecclesie presentis limina pandunt, quid cardines utrorumque ostiorum, nisi sensus et corda sunt eorumdem angelorum siue hominum sanctorum, quibus immobiliter contemplationi ac dilectioni sui Conditoris adherent, ut eo ministerium diuinitus sibi delegatum recte compleant, quo a uoluntate illius cui ministrant nunquam oculos auertunt? Aperiuntur enim et clauduntur ostia tempore congruo, sed nullo suum cardinem tempore deserunt, quia et angeli et homines sancti siue in hanc uitam fide, seu in illam spe fideles atque electos suscipiant, semper animum in radice interne dilectionis fixum tenent. Unde bene ibidem iidem cardines ex auro esse facti perhibentur,  propter uidelicet uel meritum proprie claritatis, uel illius, quam habent in eum, caritatis.

»Et perfecit omne opus quod faciebat Salomon in domo Domini.« Perficit Salomon opus quod faciebat in domo Domini, cum Rex pacificus noster in die nouissima omnes electos resurrectionis immortalitate glorificat. Alioquin quandiu status huius seculi geritur, facit quidem opus domus Domini Salomon, sed nondum perficit, quia corda electorum Dominus, ut bona operentur, inspirat et adiuuat, nullum tamen in hac duntaxat uita commorantem absque peccato esse tribuit, namque hoc donum future uite beatitudini reseruatur. Perficit uero omne opus templi sui, et hoc dedicationi aptum reddit, cum translatos de hac uita electos suos eternum  perducit ad regnum. Quod bene significatur etiam in eo quod templum septem annis edificatum est, octauo autem perfectum ac dedicatum est. Septem namque diebus omne hoc tempus uoluitur; octaua est dies iudicii et resurrectionis future, de qua psalmi sextus et undecimus attitulati sunt. Cui uidelicet tempori conuenit apte quod sequitur:

»Et intulit que sanctificauerat Dauid pater suus, argentum et aurum et uasa, reposuitque in thesauris domus Domini.« Argentum namque ad nitorem eloquentie, aurum ad splendorem sapientie, uasa generaliter ad rationabilem pertinent creaturam. Sanctificatque Dauid pater Salomonis argentum, cum Deus Pater eloquentes quosque gratia sui  Spiritus ad loquendum uerbum Euangelii confortat. Sanctificat aurum, cum naturali ingenio preditos suo replens Spiritu ad consideranda in lege sua mirabilia illuminat. Sanctificat et uasa, cum omnibus generaliter Ecclesie filiis eiusdem Spiritus gratiam largitus, ad amanda illos et appetenda dona perpetue salutis inflammat. Hoc autem argentum, hoc aurum, hec sanctificata uasa, Salomon infert in templum, cum Dominus noster, peracto uniuersali iudicio, omnes electos et doctorum uidelicet et cete rorum fidelium cetum, in gaudium regni celestis introducit. Reponitque uasa diuersi generis argentea siue aurea in thesauris domus Domini, quando eos qui multitudine dulcedinis eius frui meruerint, »abscondit in abdito uultus sui a conturbatione hominum  .« Et apte multi sunt thesauri in quibus uasa electionis recondantur, sed una domus Domini, in qua iidem facti sunt thesauri, quia et una est Ecclesia, in qua omnes continentur electi, quantumlibet meritis distent, et una, ac non diuersa, est patria illa celestis, qua electis promittitur omnibus; quamuis »sicut stella a stella differt in claritate, ita et resurrectio mortuorum .« Et quod utrorumque iudex ipse ac distributor premiorum Dominus, una sententia demonstrauit, cum ait: »In domo Patris mei mansiones multe sunt .«



CAPUT uIII. Quod illata arca Domini in oraculum templi in Sanctum sanctorum, uectes eius ultra non apparebant extrinsecus  sicut prius apparere consueuerant.---De eo quod nebula impleuit domum Domini et non poterant sacerdotes stare et ministrare propter nebulam; et de dedicatione templi per Salomonem et populum Isrel.

 »Et intulerunt sacerdotes arcam federis Domini in locum suum, in oraculum templi in Sanctum sanctorum subter alas cherubim. Si quidem cherubim expandebant alas super locum arce, et protegebant arcam et uectes eius desuper. Cumque eminerent uectes et apparerent summitates eorum foris sanctuarium ante oraculum, non apparebant ultra extrinsecus, qui et fuerunt ibi usque in presentem diem. In arca autem non erat aliud, nisi due tabule lapidee, quas posuerat in ea Moyses in Horeb, quando pepigit fedus Dominus  cum filiis Isrel, cum egrederentur de terra Aegypti, etc.« Quod illata arca in Sanctum sanctorum dicitur, cumque eminerent uectes et apparerent, summitates eorum foris sanctuarium non apparebant ultra extrinsecus, hoc manifestius in Paralipomenon uolumine scribitur: »uectium, inquit, quibus portabant arcam, quia paululum longiores erant, capita parebant ante oraculum. Si uero quis paululum fuisset extrinsecus, eos uidere non poterat.« Ubi notandum quod etsi capita uectium accedentibus propius ac diligentius intuentibus patebant ante oraculum, non tamen fieri poterat, ut ipsa eorum capita ante oraculum eminerent, quia nimirum necesse erat ut, clauso oraculo et appenso ante ostia uelo, ipsi quoque  uectes toti cum arca et cherubim abderentur interius. Quod fieri non poterat, si prominentes ulterius uectes producendis ad claudendum ostiis locum non darent. Quorum positionem uectium Scriptura non sine causa, sed magni intuitu sacramenti, tam diligenter expedire curauit. Constat enim quia domus templi exterior peregrinantem in terris Ecclesiam, sancta autem sanctorum internam superne patrie felicitatem designat. Item illata in sancta sanctorum arca assumptam Christi humanitatem et intra uelum regie celestis inductam, uectes uero, quibus eadem arca portebatur, predicatores uerbi, per quos ipse mundo innotuit, typice denuntiant. Erat autem in arca urna aurea habens manna, quia »in« homine »Christo habitat omnis plenitudo diuinitatis  corporaliter .« Erat uirga Aaron, que excisa denuo floruerat , quia potestas omnis iudicandi penes eum est, cuius iudicium in humilitate passionis uidebatur esse sublatum. Erant et tabule testamenti, quia »in illo sunt omnes thesauri sapientie et scientie absconditi .« Adherebant ei uectes, quibus portabatur, quia doctores, qui quondam laborabant in uerbo Christi, nunc presenti uisione congaudent glorie Christi. Quod enim unus eorum de se dixit: »Cupio dissolui, et cum Christo esse ,« de omnibus utique sui operis consortibus intelligendum reliquit. Apparebant summitates uectium foris ante oraculorum non semper, sed cum ostia eiusdem oraculi aperiri contingeret; neque hoc omnibus, sed his solummodo qui prius accedentes, attentius ea  que intus erant satagebant intueri. Ipsa autem arca qualis et quomodo esset posita, solis eis qui oraculum intrassent uidere licebat, quia nullus sanctorum in hac adhuc uita positus tametsi multum in altitudine se mentis attollens, sed soli illius patrie ciues gloriam inibi sui Redemptoris plene contuentur. Sunt et uectes cum arca in oraculo reconditi, quia absconditi sunt etiam nunc perfecti quique electi, qui nos precesserunt de mundo »in abdito uultus Dei, a conturbatione hominum .« Quorum tamen summitates uectium nunquam aperto oraculo his qui appropiant uisuntur, cum perfectioribus quibusque atque oculum sui cordis tota intentione purificantibus diuina gratia aliquid extremum de supernorum ciuium gaudio contemplandum donauerit.  Que nimirum contemplatio his qui paulo longius recesserint minime conceditur; quia quanto exterius mente uaga remanent, tanto minus que sint interna gaudia uident.

»Factum est autem, cum exissent sacerdotes de sanctuario, nebula impleuit domum Domini, et non poterant sacerdotes stare et ministrare propter nebulam. Impleuerat enim gloria Domini domum Domini, etc.«  Quod autem nebula impleuit domum Domini, et non poterant sacerdotes stare et ministrare propter nebulam, hec sententia superbos Iudeorum pontifices ac doctores insinuat, qui dum natiuitatis Christi sacramenta instigare despiciunt, debitum fidei sue ministerium per erroris nebulam perdiderunt; ita eorum mentes infidelitatis caligo  repleuit, ut exigentibus propriis meritis non agnoscant cultum credulitatis. Nebula ergo Synagogam, id est, domum Domini impleuit. Et sacerdotes propter nebulam ministrare non poterant, quia dum in Testamento ueteri sensus mysticos littere uelamine coopertos inter obscuras allegoriarum caligines inuestigare despiciunt, debitum fidei sue ministerium propter nebulam perdiderunt. Quibus et tunc in nebula doctrine sue uocem Dominus protulit, cum de se etiam aperta narrauit. Quid est enim apertius quam: »Ego et Pater unum sumus ?« Sed quia auditorum mentes infidelitatis caligo compleuerat, quasi emissum solis radium nebula interiacens abscondebat.

 »Et dedicauerunt templum Domini rex et filii Isrel.« Templum Domini, sancta est Ecclesia, sicut supra ostensum est. Hanc dedicauit rex Christus, quando eam sanguine suo mundauit, et Spiritus sancti gratia sanctificauit, ac diuersis uirtutum donis multiplicauit. Hanc dedicant et filii Isrel secum, quando unusquisque fidelium secundum donum sibi collatum a Deo uerbo predicationis et uirtutum operibus proximos suos, quoscunque ualet, ad meliora et perfectiora conuertere satagit. »Templum enim Dei, ait Apostolus, sanctum est, quod estis uos .« Sed hanc sanctificationem rex et populus, caput et membra non equaliter perficiunt, quia de Christo Ioannes ait: »De plenitudine eius nos omnes accepimus, et gratiam pro gratia .« Hinc Paulus dicit: »Itaque neque qui plantat, est aliquid, neque qui rigat, sed qui incrementum dat, Deus .« Sed quantum ualeat hominis dedicatio, predictus Apostolus subsequenter exponit dicens: »Qui plantat autem, et qui rigat, unum sunt: unusquisque autem propriam mercedem accipiet, secundum suum laborem. Dei enim sumus adiutores, Dei agricultura estis, Dei edificatio estis , etc.« Igitur ipse sanctificat suum templum, quasi Deus et Dominus inhabitando, nos autem digne habitationi eius conuersando. Sequitur:

»In die illa sanctificauit medium atrii. quod erat ante domum Domini. Fecit quippe ibi holocaustum et sacrificium et adipem pacificorum, quia altare ereum, quod erat coram Domino minus  erat et capere non poterat holocaustum et sacrificium et adipem pacificorum.« Quid ergo est, quod Salomon sanctificauit medium atrii, offerens ibi holocaustum et sacrificium, quia altare eneum, quod iuxta constitutionem legis ante fores templi positum erat, non poterat totum capere, nisi quod Christus ea que in lege propter infirmitatem eius perfici non poterant, nunc in Ecclesia catholica pleniter gerit? Ipsa est enim atrium domus Domini, quia per ipsam ingressus patet in templum Domini, in Ierusalem uidelicet celestem. Quia ergo holocausta et sacrificia omnia in altari typico ueteris Testamenti non potuerunt offerri, eo quod omnia ibi figuraliter fiebant, rex noster et sacerdos erexit nouum altare fidei in Ecclesia catholica, in quo pinguia holocausta  et sacrificia acceptabilia quotidie spiritaliter Deo offeruntur. Hinc est quod Dominus, reprobans uetus sacrificium, per prophetam ait: »Holocausta et sanguinem uictimarum nolui .« Et item in Psalmis, sacrificium probans Noui Testamenti, taliter per Prophetam locutus ait: »Sacrificium laudis honorificabit me, et illic iter est, in quo ostendam illi salutare Dei .«

»Fecit ergo Salomon in tempore illo festiuitatem celebrem, et omnis Isrel cum eo multitudo magna ab introitu Emath usque ad riuum Aegypti, coram Domino Deo nostro, etc.«  Quod dicitur, quia fecit Salomon festiuitatem celebrem, et omnis Isrel cum eo, multitudo magna ab introitu  Emath usque ad riuum Aegypti, coram Domino: per introitum Emath Septentrionalem terre repromissionis plagam, per riuum siue torrentem Aegypti, ut uerba Dierum nominant , designat australem. De quibus aliqua latius ex uerbis sancti Hieronymi ponere gratum puto esse lectori.  Scriptum est in libro Numerorum, in quo omnis terra repromissionis per quatuor plagas breui sermone diuiditur: »Pars meridiana incipiet a solitudine Sin, que est iuxta Edom, et habebit terminos contra Orientem mare salsissimum. Qui circuibunt Australem plagam per ascensum Scorpionis, ita ut transeant Senna et perueniant in Meridiem usque ad Cadesbarne. Unde egredientur confinia ad uillam nomine Addar, et tendunt usque Asemona, ibitque per  gyrum terminus ab Asemona usque ad torrentem Aegypti, et maris magni littore finietur .« Pro quo in ultima uisione prophete Ezechielis ita dicitur: »Plaga autem Australis Meridiana a Thamar usque ad aquas Mariboth, id est, contradictionis, Cades quoque et torrens usque ad mare magnum ,« quod significat altissimam solitudinem Sin, que est iuxta Edom et mari Rubro terminum circuire, et per ascensum Scorpionis, et per Senna et Cadesbarne, et atrium siue uillam Addar, et Asemona peruenire usque ad torrentem qui iuxta urbem Rinocoruram mari influit. Hic uero terminus plage Australis incipit a Thamar, que urbis in solitudine est, quam et Salomon miris operibus exstruit, et hodie Palmira nuncupatur, Hebreo  quoque sermone Thamar dicitur, que in lingua nostra Palmam sonat, usque ad aquas contradictionis Cades, quam in deserto esse non dubium est, et torrens ingrediens mare magnum hoc quod Aegypti Palestineque pretendit littoribus. Sequitur in libro Numerorum: »Plaga autem Occidentalis in mari magno incipiet et ipso fine claudetur ,« hoc est, a mari usque ad mare, a torrente uidelicet Rinocorure, qui in mare influit, usque ad eum locum ubi est Emath, urbs Syrie, cuius in hac plaga et nomen ponit Ezechiel: »Et plaga, inquiens, maris mare magnum a confinio per directum, donec uenias Emath ,« que nunc Epiphania nominatur, ab Antiocho crudelissimo tyrannorum nomine commutato; nam cognomentum habuit Epiphanes.  Sequitur in libro Numerorum: »Porro ad Septentrionalem, inquit, partem a mari magno termini incipient peruenientes usque ad montem altissimum, a quo uenies in Emath usque terminos Sedala. Ibuntque confinia usque Sephrona et uillam Enan. Hi erunt termini in parte Aquilonis .« Dicunt Hebrei Septentrionalem plagam incipere a mari magno, quod Palestine Phenicis et Syrie, que appellatur Cele, Cilicieque pretendit littoribus et per Aegyptum tendit ad Libyam. Quod autem dicit: »peruenientes terminos usque ad montem altissimum,« iidem Hebrei autumant uel Amanum montem significare, uel Taurum, quod nobis uidetur uerius. »Ibuntque, inquit, confinia usque ad Sephrona.«  Quamobrem hodie Zephium oppidum Cilicie uocant. Quod autem sequitur: »Et uillam Enan,« pro quo in Hebreo scriptum est Aserenan, quod interpretatur atrium fontis, terminus est Damasci. Unde dicitur in Ezechiel: »Et erit terminus a mari usque ad atrium Enon siue Aserenan, terminus Damasci .« Et ab Aquilone ad Aquilonem plaga Septentrionalis. »Inde metabuntur, inquit, fines contra Orientalem plagam, de uilla Enan usque Sephania, et de Sephania descendent termini in Rebla contra fontem. Inde peruenient contra Orientem ad mare Cenereth, et tendent usque Iordanem, et ad ultimum salsissimo claudentur mari .« A fine igitur Septentrionalis plage, hoc est, atrio Enan, tendunt fines usque ad Sephania,  quam Hebrei Aphamiam nominant. Et de Aphamia descendunt termini in Rebla, que nunc Syrie uocatur Antiochia. Et ut scias Reblam hanc significare urbem que nunc in Syria Cele nobilissima est, sequitur: »Contra fontem,« quem perspicuum est significare Daphnen, quo fonte supradicta urbs aquis abundantissimis fruitur. »Inde, inquit, peruenient termini contra Orientem ad mare Cenereth,« id est, ad stagnum Tiberiadis. Mare autem dicitur, cum habeat dulces aquas, iuxta idioma Scripturarum, que congregationes aquarum appellant maria. »Et tendent, inquit, usque Iordanem, et ad ultimum claudentur mari,« uel Mortui, uel, ut alii putant, lingua maris Rubri, in cuius littore Ahila posita est.

 Quod autem sequitur in libro Regum, quod septem diebus et septem diebus, id est, quatuordecim diebus predicta festiuitas a Salomone et filiis Isrel celebraretur, et in die octaua dimissus sit populus, intuendum est quomodo in uerbis Dierum de eadem re scriptum sit: »Fecit ergo Salomon solemnitatem in tempore illo septem diebus et omnis Isrel cum eo, Ecclesia magna ualde, ab introitu Emath, usque ad torrentem Aegypti. Fecitque inde octaua collectam, eo quod dedicasset altare septem diebus et solemnitatem celebrasset septem diebus. Igitur uicesimo tertio mensis septimi dimisit populos ad tabernacula sua .« Sed puto non aliud hic uelle intelligi, nisi quod, expletis septem diebus dedicationis templi, subsecuti sunt dies Scenopegie,  que a quinto decimo die mensis septimi secundum legem inchoabant , et in die uicesima secunda finiebantur. Utrisque ergo festiuitatibus rite peractis, et Scenopegiarum octaua die finita, dimisit rex Salomon populos ad sua letantes atque gaudentes super bono quod fecerat Dominus Dauid et Salomoni et Isrel populo suo.  Cui sensui uidetur Iosephus suffragari, ita dicens: »Dimisit ergo Salomon Ecclesiam, cum sacrificia celebrasset pro se et uniuersis Hebreis, id est, uitulos quidem uiginti duo millia, oues autem centum uiginti millia. Tunc enim prius in templo sacrificia celebrata sunt, et in toto epulati sunt omnes Hebrei cum uxoribus suis et filiis; insuper etiam et festiuitatem que  uocatur Scenopegia faciens ante templum, clare nimis et magnifice diebus quatuordecim rex cum omni populo suo pariter epulatus est. Cumque hec fuissent sufficienter exhibita, nichilque deesset circa pietatis diuine culturam, dimissi a rege singuli ad propria remearunt, agentes gratias regi propter prouidentiam quam habuisset, et opera que fecisset, et orantes Deum ut eis regem preberet longeuo tempore Salomonem; agebant reuertentes cum gaudio sublimiter, et cum delectatione homines decantantes, ita ut ea iucunditate sine labore ad propria remearent.«

Mystice autem hoc, quod Salomon, completo opere templi, festiuitatem celebrem fecit et omnis Isrel cum eo, multitudo magna ab introitu Emath usque ad riuum Aegypti coram Domino Deo, significat internum  gaudium sanctorum, quod cum rege suo Christo, uero uidelicet Pacifico, perpetualiter habent; nec non et loca ipsa, quibus termini terre Isrel descripti sunt, Emath uidelicet et riuus Aegypti, huic significationi non contradicunt. Emath enim interpretatur Domini ueritas. Et riuum siue torrentem Aegypti quem melius intelligere possumus, quam mortem temporalem? Quia hanc in Aegypto, id est, in tenebris istius mundi consistens nullus euadere potest, Propheta attestante, qui ait: »Quis est homo qui uiuit, et non uidebit mortem ?« Unde de ipso Mediatore Dei et hominum in Psalmo scriptum est: »De torrente in uia bibet, propterea exaltabit caput .« Torrens fuit turbulenta persecutio Iudeorum, de  qua Dominus Christus bibit in uia, id est, in hac uita, dum corpore pertulit. Sed dum, in uia, dicitur, in Latinis ostenditur, et uelocissimus transitus indicatur, per quam itinerantes uehi solent ad aliam mansionem. »Christo enim« propter gloriose meritum passionis »datum est nomen, quod est supra omne nomen, ut in nomine eius omne genu flectatur celestium, terrestrium et infernorum .« Omnis ergo Isrel a riuo Aegypti usque Emath festum celebre cum Salomone facit, quando sancti post finem presentis uite ueraciter eternis gaudiis cum Domino Christo perfruuntur. Quod autem septem et septem diebus eamdem festiuitatem celebrabant, significare potest quod electi per septiformem Spiritus sancti gratiam illuminati, modo in  hac uita, que septenario numero dierum discurrit, gaudent in spe, et tum in sabbato uero, hoc est, in futura animarum requie gaudebunt in ipsius ueritatis perceptione. Quod autem sequitur, in die octauo Salomon dimisisse populum, qui benedicentes regi profecti sunt singuli in tabernacula sua letantes alacri corde super omnibus bonis que fecerat Dominus Dauid seruo suo, et Isrel populo suo, significat post finem istius uite, postque sabbatismum animarum sanctarum, que nunc quiescunt ante diem iudicii, in octaua etate, hoc est, in die resurrectionis sanctos recepturos corpora immortalia, et in mansionibus celestibus quosque secundum beatorum qualitates collocandos, ubi semper alacri corde letentur,  gaudentes et laudantes Deum super omnibus bonis que in Domino Christo Pater omnipotens contulit populo Christiano.



CAPUT IX. Quod Salomon post edificationem templi et domus regis edificauit urbes plurimas, et uicos ad se pertinentes muniuit muris; et de eo quod tribus uicibus per annos singulos offerebat holocausta, et quod classem instituit ad ducendum aurum de Ophir.

 »Dedit rex Salomon Hiram uiginti oppida in terra Galilee. Egressusque est Hiram de Tyro, ut uideret oppida que dederat ei Salomon; et non placuerunt ei, et ait: Heccine sunt ciuitates, quas dedisti mihi, frater? Et appellauit eas, terra Chabul usque in diem hanc, etc.«  De hoc Iosephus ita narrat: »Multum aurum  et argentum Tyri rex ad edificium contulit, insuper et ligna cedrina et cypressina, quem Salomon quoque magnis compensationibus redonauit, mittens ei per annos singulos triticum, uinum et oleum, quibus maxime rebus, eo quod habitaret in insula, sicut prediximus, indigebat. Ad hec autem et ciuitates Galilee regionis, uiginti numero, non procul a Tyro positas condonauit. Quas dum circuisset atque considerasset, displicuissetque ei donum, mittens ad Salomonem, dixit se ciuitatibus non egere; et ex tunc he appellate sunt terra Gabalon; etenim interpretatum lingua phenicia, displicere, significat.« Sed chabul, quasi germen, interpretatum in libro Hebreorum nominum inuenimus. Quomodo autem hoc nomen displicere significet, non  inuenimus, nisi forte per ironiam dictum sit, quasi germen, cum plenitudinem fructuum non afferret.

»Aedificauit ergo Salomon Gaser, et Bethoron inferiorem, et Baalath et Palmiram in terra solitudinis, et omnes uicos qui ad se pertinebant, et que erant absque muro, muniuit, etc.« Urbes uero, quas edificasse Salomon dicitur, hoc est, Mello et murum Ierusalem, Ezer, Mageddo, et Gaser, Bethoron, Baalath, et Palmiram, sancte Ecclesie decorem significant, quam uerus Salomon in iucunditate regni sui ad laudem et sempiternam letitiam sibi preparauit. Interpretatur autem Mello adimpletio; Ezer, separatus, uel sanctificatus; Mageddo, cenaculum eius; Gazer, precisio, uel diuisio; Bethoron, domus montium; et Baalath ascendens interpretatur.  Sancta ergo Ecclesia ipsa »ciuitas Dei uiui« est , ubi impletur quotidie Dei uoluntas. Hec separata ab omni errore infidelium, sanctificata est in fide et bonis operibus. Ibi refectio uirtutum est; hec discernit mundum ab immundo, uirtutes a uitiis; et domus est montium, id est, habitatio sanctorum, et fructus iustitie, sicut palma, florens »ascendit de uirtute in uirtutem, ut uideatur Deus deorum in Sion .« Omnes uicos, qui ad se pertinebant, et que erant absque muro, muniuit Salomon, quia Christus cetus fidelium suorum gratie sue protectione ita muniuit, ut hostibus spiritalibus insuperabiles semper existerent

»Uniuersum populum, qui remanserat de Amorrheis,  et de Cetheis, et Pherezeis, et Heueis, et Iebuseis, qui non sunt de filiis Isrel, horum filios, qui remanserant in terra, quos scilicet non poterant filii Isrel exterminare, fecit Salomon tributarios usque in diem hanc. De filiis autem Isrel non constituit Salomon seruire quemquam, sed erant uiri bellatores et ministri eius, et principes, et duces.« Uniuersum populum, qui non fuerunt de filiis Isrel, fecit Pacificus noster tributarios, cum eos, qui non sunt in filiorum numero, sed in seruili conditione positi, in potestate sua continet, et singulis utitur ad proprium seruitium. Siue enim Iudei, siue gentiles, siue heretici, eius dominatione consistunt, quia ipse uniuersorum dominator est, et eis utitur ad suam uoluntatem. In cuius uoluntate  uniuersa sunt posita, et non est qui possit resistere uoluntati eius. Tales licet in multis aduersantur, tamen frequenter usibus seruiunt Ecclesie, cum in presenti tempore necessaria tribuunt, et de rebus suis solatia prebent . De filiis autem Isrel, hoc est, qui non ancille filii sunt, sed liberi, quos ipse Filius Dei sanguine suo liberauit , non constituit Salomon noster seruire quemquam, quia neminem cogit ritu gentili uiuere, neminem ceremonias ueteris legis temporibus noui testamenti seruare; sed uiros bellatores esse, qui contra spiritales nequitias scuto fidei et gladio spiritus dimicent ; et ministros suos fieri, hoc est, spiritale obsequium in bonis operibus sibi prebere ; et principes et iudices, scilicet ut bene sibi  principentur, et carnis lasciuiam doment ; siue ut subditos sibi bene regant et in semita iustitie ducant. Quod autem sequitur: »Erant principes super omnia opera Salomonis prepositi quingenti quinquaginta, qui habebant subiectum populum, et statutis operibus imperabant,« quid significat, nisi quod hi qui Spiritus sancti gratia legis Domini scientiam habere merentur, et semetipsos et alios bene regere possunt? Quinquagesimo ergo die post pascha et in ueteri testamento lex in Sina tributa est , et in nouo super apostolos et eos qui cum ipsis erant, Spiritus paraclitus uenit .

»Offerebat quoque rex Salomon tribus uicibus per annos singulos holocausta et pacificas uictimas super altare, quod edificauerat Domino: et adolebat  thymiama coram Domino, etc.« Offert quoque Pacificus noster tribus uicibus per annos singulos holocausta Domino, cum in membris suis per sancte Trinitatis fidem »hostiam acceptabilem« exhibet Deo . Offert enim unusquisque fidelis holocausta Domino, cum corpus castigando macerat, et tota desideria carnis igne Spiritus sancti consumere festinat. Offert pacificas hostias, cum bonorum operum munus exhibet. Offert uictimas, cum uota labiorum suorum in laude Domini expendit. Et hec omnia super altare quod edificauerat Domino offerre debet, quia in ara cordis, ubi decet ignem diuinum semper ardere, hoc est, flammam caritatis semper feruere, quidquid in abstinentia,  quidquid in bona operatione, quidquid in gratiarum actione elaborat, iustum est ut totum in suauitate Spiritus sancti offerat Deo. Sicque adolebit thymiama coram Domino, quando orationem puram in cordis secreto preparat Deo, et ea que sunt digna et Deo placita postulat. Ceterum qui transitoria poscit, et que ad luxum seculi pertinent, non coram Domino adolere thymiama dicitur, quia non in pura conscientia orare comprobatur.

»Classem quoque fecit Salomon in Asiongaber, que est iuxta Ailath in littore maris Rubri in terra Idumea. Misitque Hiram in classe illa seruos suos uiros nauticos et gnaros maris cum seruis Salomonis. Qui cum uenissent in Ophir, sumptum inde aurum quadringentorum uiginti talentorum detulerunt  ad regem Salomonem.«  Asiongaber fertur esse insula, haud procul ab Aila in Rubro mari, ubi classis Iosaphat huius tempestatis attrita est. Ophir autem nomen est prouincie, ex Ophir, uno de posteris Eber, nominata, de cuius stirpe uenientes, a fluuio Rosne, usque ad regionem Iude, que uocatur Hieria, habitasse referuntur, ut Iosephus narrat. Classem itaque, quam fecit Salomon in Asiongaber  non aliam esse puto, quam Ecclesiam fidelium, que in mari istius mundi posita, studium impendit thesauros sapientie et scientie, opesque uirtutum acquirere. Ibi sunt serui Hiram, uiri nautici et gnari maris cum seruis Salomonis; dum gentiles seculari sapientia eruditi cum his qui  in lege Moysis periti sunt in unitate fidei sociantur. Hos ergo Salomon noster in Ophir  mittit ut sumptum inde aurum ad se deferant, cum in uilitate littere sensum pretiosum iubet querere. Et sic acceptam summam quadringentorum uiginti talentorum auri ad regem deferunt, cum sensum pretiosum historie, allegorie, tropologie, atque anagogen in duobus testamentis, inueniunt, et eum sapientie et consilio diuino adscribentes tribuunt.



CAPUT X. De regina Saba, que uenit audire sapientiam Salomonis; quod fecit Salomon de lignis thyinis fulcra domus Domini, etc; et quod magnificatus est super omnes reges terre diuitiis et sapientia.

  »Sed et regina Saba, audita fama Salomonis, in nomine Domini uenit tentare eum in enigmatibus, et ingressa Ierusalem cum multo comitatu et diuitiis, camelis portantibus aromata, et aurum infinitum nimis et gemmas pretiosas. uenit ad Salomonem, et locuta est ei uniuersa, que habebat in corde suo, etc.« Regina autem Austri, que a finibus extremis excitata ueniens, Salomonis audire sapientiam concupiuit, iam tunc uenturam gentibus Ecclesiam, desiderantem Christum prefigurabat, que  »circumamicta est uarietate in uestitu deaurato, et populi sui et paterne domus oblita ,« currebat barbara gente, non animo. Que in aperto peregrina fuit, sed in occulto  sanctorum fieri ciuis optabat. Unde non solum celesti premio resurrectionis beata, sed etiam potestate apostolica, de Iudeis adulteris iudicandis, ipsius ore Iudicis digna censetur, quia Christum in Salomone mirata, uerum regine celestis affectum imagine mystica Ecclesie prouidentis impleuerat. Hinc ipsa regina Saba in Salomone et gloria eius stupens super prudentia eius dixit:

»uerus est sermo, quem audiui in terra mea super sermonibus tuis, et super prudentia tua, et non credebam narrantibus mihi, donec ipsa ueni et uidi oculis meis et probaui, quod media pars mihi nuntiata non fuerit. Maior est sapientia tua et opera tua, quam rumor quem audiui, etc.« Quod bene conuenit sancte Ecclesie, que, auditis  miraculis Christi, prouocata est ad querendum eum. Sed postquam ad ipsum uenit per baptismum et fidem, consideratis sancte Scripture testimoniis, Diuinitatis eius potentiam agnoscens, parum ei uidetur esse omne quod sibi antea de eo narratum est, in comparatione percepte. Unde et admirando in laudem eius erumpit, dicens:

»Beati uiri tui et beati serui tui, qui stant coram te semper, et audiunt sapientiam tuam. Sit Dominus Deus tuus benedictus cui placuisti, et posuit te super thronum Isrel, eo quod dilexerit Dominus Isrel in sempiternum, et constituit te regem, ut faceres iudicium et iustitiam.« His quoque similia et Psalmista, et desiderio regni celestis exardescens, ex persona sanctorum protulit, dicens:  »Quam amabilia sunt tabernacula tua, Domine uirtutum! concupiscit et deficit anima mea in atria Domini: cor meum et caro mea exsultauerunt in Deum uiuum.« Et paulo post: »Beati, ait, qui habitant in domo tua, Domine, in seculum seculi laudabunt te .« Illi ergo beati et uere beati sunt, quorum rex est Christus; et qui eterna uisione eius perfrui merentur, et gloriam eius, quam habet cum Patre et Spiritu sancto, conspicere, et sapientiam, per quam ipse mundis corde dignatur se ostendere , perpetualiter percipere letentur. Sicque probabunt uerum esse hoc quod scriptum est: »Quia nec oculus uidit, nec auris audiuit, nec in cor hominis ascendit, que preparauit Deus diligentibus se .« »Rex  autem Salomon dedit regine Saba omnia que uoluit, et petiuit ab eo, exceptis his que ultro obtulerat ei munere regio.« Quia Pacificus noster uere regine, Ecclesie uidelicet sue, omnia que petit dabit, de quo scriptum est: »Desiderium anime eius tribuisti ei, et uoluntate labiorum eius non fraudasti eum .« Et in Euangelio ipse dicit: »Quecunque petieritis Patrem in nomine meo, dabit uobis .« Non solum autem ea, que petimus, imo etiam illa, que humana fragilitas aut nescit, aut presumit petere, gratuito munere largitur.

»Fecit rex de lignis thyinis fulcra domus Domini, et domus regie, et citharas lyrasque cantoribus.  Non sunt allata huiusmodi ligna thyina, neque uisa usque in presentem diem, etc.«  De quo Iosephus ita narrat: »Eodem uero tempore delati sunt regi a terra, que uocatur aurea, lapides pretiosi et lignea pinea quibus uisus est ad fortitudinem templi domumque regalem, et ad instrumenta musicorum. Fecitque ex eis citharas et nabas, ut dicerent hymnum Deo Leuite. Omnium uero rerum, que fuerunt quocunque tempore regi delata sunt, magnitudine et pulchritudine precellebant. Nullus igitur arbitretur, quia lignea pinea, que nunc propter pretia uendentium sic appellantur, illis uicina sint. Illa siquidem uisione rotunda, quasi pinea sunt, sed multo candidiora et ualde fulgentia. Hoc autem dixi, ut nullus naturam  uere pinus ignoraret. Bene autem dicitur, quod rex Salomon de lignis pretiosissimis fecerit fulcra domus Domini, et domus regie, et citharas lyrasque cantoribus, quia Conditor noster ligna pretiosa, hoc est, doctores sanctos, quorum uiror fidei nunquam arescit, nec folia uerborum decidunt, sed qui fructum bonorum operum reddunt temporibus suis , ad munimen domus Dei et domus regie, hoc est, ad confirmationem Ecclesie sue ponit, ut eorum undique uallata doctrinis atque exemplis ruinam errorum et scelerum non sentiat. Talesque uiri merito quasi cythare et lyre ad laudandum Dominum fabricate dicuntur, quia »omnia quecunque fecerint prosperabuntur « et laudem Domini inter aduersa et prospera corde, ore simul et opera  pronuntiare non cessant. Hi   quidquid agunt in uerbo aut in opere, omnia in gloriam Dei faciunt. De quibus ex persona Domini per Prophetam dicitur: »Super muros Ierusalem constitui custodes, tota die et tota nocte non tacebunt laudare nomen Domini .«

»Fecit quoque rex Salomon ducenta scuta de auro puro, sexcentos auri siclos dedit in laminas scuti unius, et trecentas peltas ex auro probato; trecente enim mine auri unam peltam uestiebant. Posuitque ea rex in domo silue Libani, etc.« In uorbis quoque Dierum ita scriptum est: »Fecit igitur rex Salomon ducentas hastas aureas de summa sexcentorum aureorum, qui in hastis singulis expendebantur, trecenta quoque scuta aurea trecentorum  aureorum, quibus tegebantur scuta singula. Posuitque ea rex in armamentario, quod erat consitum in nemore .« Scuta ergo simul et haste auree, quibus utebantur , duces qui excubabant ante ostium domus regis, quid significant, nisi armaturam spiritualem, quam habent predicatores sancti, qui custodiunt domum Dei, et excubant ad ostium eius, ut callidis insidiatoribus intercludant aditum, ne decipiant innocentes. De quibus in Cantico canticorum scriptum est: »Lectulum Salomonis sexaginta fortes ambiunt ex fortissimis Isrel, omnes tenentes gladios, et ad bella doctissimi .«  Quia et presentem Ecclesie quietem  ac pacem predicatores sancti contra hereticorum tuentur incursus, et internam celestis patrie requiem perfectiores quique fixa intentione speculantur. Bene autem iterando adiungitur: »Ex fortissimis Isrel.« Isrel quippe uir uidens Deum interpretatur. Omnes quidem, qui ad diuine uisionis gaudia tendunt recte Isrel nomine censentur. Sed fortissimi in eis sunt utrique illi, qui siue celestis dono speculationis sublimantur, seu predicationis ministerium rite peragendum suscipiunt. Qui et apte sexagenario sunt numero designati, quia tales nimirum denarium eterne retributionis pro perfectione bone operationis exspectant. »Omnes tenentes gladios, et ad bella doctissimi.« Illos tenentes gladios, de quibus dicit Apostolus: »Et galeam salutis assumite  et gladium Spiritus, quod est uerbum Dei .« Ad illa bella doctissimi, de quibus idem admonet, dicens: »Induite uos armaturam Dei, ut possitis stare aduersus insidias diaboli, quia non est nobis colluctatio aduersus carnem et sanguinem, sed aduersus principes et potestates , etc.« Et recte, doctissimi, quia magna bellandi arte indigent, qui carne inclusi, in terris positi, contra spiritualia nequitie in celestibus certant; magna arte imo magna Dei gratia indigent, cum contra archangelum, tot millibus annorum ad bella exercitatum, carnis fragilitas pugnat. Recte ergo ducente haste de summa sexcentorum siclorum facte sunt, quia patres utriusque testamenti doctrina et operatione perfecti esse noscuntur, cum quidquid  in sermone docuerint, bonis exemplis probauerunt. Necnon et trecenta scuta, quorum singula trecenti aurei uestiebant, perfectam fidem eorum significant, quam in sancte Trinitatis confessione habebant. Bene ergo custodes domus Dei hastas et scuta aurea portant, quia sancti predicatores, qui sunt Ecclesie sancte custodes, claritate superne sapientie splendentes, et uerborum iaculis inimicos confodiunt, et scuto sacre fidei tela nequissimi ignea repellentes exstinguunt. Quod autem adiungitur, »posuit ea rex in domo silue Libani,« apte huic mysterio congruit. Quid ergo silua Libani, nisi gentium Ecclesiam significat, que de factu superbie abscissa in fabrica domus Dei conuenienter aptatur? Unde et per Psalmistam dicitur: »Ecce audiuimus  eam in Ephrata, inuenimus eam in campis silue , etc.«

»Fecit etiam rex Salomon thronum de ebore grandem, et uestiuit eum auro fuluo nimis, qui habebat sex gradus. Et summitas throni rotunda erat in parte posteriore, et due manus hinc atque inde tenentes sedile, et duo leones stabant iuxta manus singulas, et duodecim leunculi stantes super sex gradus hinc atque inde, etc.« Solium ergo quod rex Salomon fecit bene Ecclesia sancta esse intelligitur, in qua Pacificus noster regnans iudicia sua facere dignoscitur. Quia anima iusti sedes est sapientie. Et bene de ebore illud factum esse memoratur, quod non ad solas diuitias intelligamus  aptatum, sed quoniam elephas, cuius hec ossa sunt, nimie castitatis asseritur, qui inter quadrupedia et sensu plurimum ualet, et temperanter miscetur femine sue, et coniuge secunda non utitur. Hoc pudicis animabus decenter aptatum est, quia ille ebur fuisse noscuntur, que per castitatem Christi Domini precepta secute sunt.

»Hanc uestiuit auro fuluo nimis.« Quia splendorem glorie sue in ea clarescere fecit, cum per signa miracula maiestatis sue potentiam ostendit.

»Habebat autem thronus iste sex gradus.« Quid per senarium numerum, nisi bonorum operum perfectio designatur? »Sex diebus perfecit Deus mundi ornatum, et septimo requieuit ab operibus suis .« Siquidem et senarius primus est numerus,  qui suis partibus perfectus esse dignoscitur. Habet enim medietatem tria, tertiam partem duo, sextam unum; unum uero, duo et tria sex fiunt. Igitur quia et sex etatibus mundus constat, in quibus licet operari, quisquis ad celestem patriam peruenire desiderat, bonis operibus ascendere festinet, quia, nisi bonis actibus ascendatur. illuc minime peruenitur. Sequitur:

»Et summitas throni rotunda erat in parte posteriore.« Quid enim rotunditas throni in parte posteriore nisi requiem eternam, que post hanc uitam futura est sanctis, significat, ubi quisquis his bene laborat, mercede operis sui remuneratur, perenni quiete perfruetur? Unde et in Cantico canticorum de hoc ipso throno sub alio exemplo commemoratur,  ubi dicitur: »Ferculum fecit sibi rex Salomon de lignis Libani. Columnas eius fecit argenteas; reclinatorium aureum, ascensum purpureum media caritate constrauit .«  Ferculum inde dictum quod uel residentium siue discumbentium in conuiuio corpora ferat; uel ipsum de loco ad locum soleat pro temporis opportunitate circumferri. Cui merito sancta Ecclesia comparatur, que credentes ad eterne uite refectionem predicatorum suorum ministerio circumfert. Ferculum itaque regis nostri sancta Ecclesia est, que de fortibus patrum, quasi lignis cedrinis imputribilibus, mentibus est constructa. Que recte ferculum dicitur, quia ipsa fert quotidie animas ad eternum conuiuium conditoris sui. Cum ferculo columne argentee  facte sunt, quia predicatores sancti eloquii luce resplendent. Est autem columnis argenteis reclinatorium aureum, quia per hoc quod a sanctis predicatoribus lucide dicitur mentes audientium fulgorem claritatis intime, in qua reclinentur, inueniunt. Item reclinatorium in ferculo fecit, cum spem perpetue quietis fidelibus promisit. »Tollite, inquit, iugum meum super uos, et discite a me, quia mitis sum, et humilis corde, et inuenietis requiem animabus uestris .« Et hoc reclinatorium fecit aureum, quia requiem nobis eternam diuine sue uisionis gloria coruscam preparauit. Et non nisi purpureus ad hoc ferculum ascensus inuenitur, quia nullus Ecclesiam, nisi sacramentis  Dominice passionis imbutus, ingreditur. Unde ipse ait: »Nisi manducaueritis carnem Filii hominis, et biberitis eius sanguinem, non habebitis uitam in uobis. Qui manducat meam carnem, et bibit meum sanguinem, habet uitam eternam, et ego resuscitabo eum in nouissimo die .« Media caritate constrauit propter filias Ierusalem.

Ea ipsa uidelicet caritate, qua pro nobis passus est. »Maiorem enim hac caritate nemo habet, ut animam suam ponat quis pro amicis suis .« Et hoc est quod addidit: »Propter filias Ierusalem,« id est, propter animas celestium desiderio flagrantes. Quanto enim maiorem Deus caritatem suam nobis pro nobis patiendo commendauit, tanto plures ad se redamandum ac pro se patiendum  accendit.

»Et due manus hinc atque inde tenentes sedile.« Quid ergo due manus tenentes sedile Salomonis significant, nisi solatia diuine gratie, que sanctam Ecclesiam ad celeste regnum prouehunt? Et hec apte per binarium numerum descripta sunt, quia in utroque testamento hoc predicatur, hoc maxime commendatur. Quia non nisi per diuinum adiutorium aliquid boni perfici potest .« Unde ipsa ueritas dicit: »Sine me nichil potestis facere .«

»Et duo leones stabant iuxta manus singulas.« Quid per leones nisi patres utriusque testamenti figurantur, qui per fortitudinem animi et sibi et aliis  dominari bene didicerunt? »Duo ergo leones iuxta manus stabant,« quia in lege et in Euangelio sancti patres quidquid boni fecerunt, non sibi, sed Deo deputauerunt. Unde et Psalmista dicit: »Non nobis, Domine, non nobis, sed nomini tuo da gloriam, super misericordia tua et ueritate tua .« Et Apostolus: »Gratia, inquit, Dei sum id quod sum .« Et item: »Qui gloriatur, in Domino glorietur .« Sequitur: »Et duodecim leunculi stantes super sex gradus, hinc atque inde.« Quid per duodecim leunculos, nisi predicatorum ordo, qui apostolicam doctrinam sequitur, significatur? Hi ergo supra sex gradus hinc atque inde stant, quia bonorum operum gressus hinc et inde suis doctrinis atque  exemplis munire certant, ne pius labor bene incipientium in operando uacillet, sed rectitudinem in progressu uirtutum fortiter conseruet. Quod autem subditur:

»Non est factum tale opus in uniuersis regnis,« apte sancte Ecclesie conuenit, de qua scriptum est: »Fortitudo et decor indumentum eius; et ridebit in die nouissimo. Surrexerunt filii eius, et beatissimam predicauerunt, et uir eius laudauit eam. Multe filie congregauerunt diuitias, tu supergressa es uniuersas .«Sequitur:

»Sed et omnia uasa de quibus potabat rex Salomon erant aurea, et uniuersa supellex domus saltus Libani de auro purissimo. Non erat argentum, nec alicuius pretii putabatur in diebus Salomonis,  etc.« Omnia uasa que Pacifici nostri ministerio funguntur aurea fiunt, quia omnes anime sanctorum, que sunt uasa Dei, ut uoluntati deseruiant diuine, splendore sapientie et dilectionis nitentes, continent potum aque uiue, et »fiet in eis fons aque salientis in uitam eternam .« Nec alicuius pretii argentum putabatur in diebus Salomonis, quia, secundum Apostolum, »non est in sermone regnum Dei, sed in uirtute .« Et predicatio Euangelii« non in suasibilibus humane sapientie uerbis« consistit, »sed in ostensione Spiritus et uirtutis, ut fides nostra non sit in sapientia hominum, sed in uirtute Dei .« Unde ipsa ueritas ait; »Non omnis qui dicit mihi, Domine, Domine, intrabit in regnum  celorum, sed qui facit uoluntatem Patris mei, ipse intrabit in regnum celorum .« Et iterum: »Qui soluerit unum de mandatis istis minimis, et docuerit sic homines, minimus uocabitur in regno celorum; qui autem fecerit et docuerit, hic magnus uocabitur in regno celorum .«

»Magnificatus est rex Salomon super omnes reges terre, diuitiis et sapientia. Et uniuersa terra desiderabat uidere uultum Salomonis, ut audiret sapientiam eius, quam dederat Deus in corde eius. Et singuli deferebant ei munera, uasa argentea et aurea, uestes et arma bellica.« Bene ergo dictum est quod magnificatus sit rex Salomon super reges terre, quia Pacificus noster super omnem celsitudinem sanctorum, qui uere reges dicuntur,  exaltatur, et nullus ei cequari potest. »Quoniam quis in nubibus equabitur Domino, aut quis similis erit Deo inter filios Dei? Deus, qui glorificatur in consilio sanctorum, magnus et metuendus super omnes qui in circuitu eius sunt .« Et iterum: »Magnus Dominus noster, et magna uirtus eius, et sapientie eius non est numerus .« Unde et Ioannes dicit: »Et uidimus gloriam eius, gloriam quasi Unigeniti a Patre, plenum gratia et ueritate .«

»Et uniuersa terra desiderat uidere uultum regis nostri.« Quia uniuersa Ecclesia sanctorum hoc solummodo appetit, ut ad conspectum glorie eius perueniat. Cum per Prophetam dicitur: »Tibi dixit cor meum, quesiui te, uultum tuum, Domine, requiram  .« Et alibi: »Sicut ceruus, inquit, desiderat ad fontes aquarum, ita desiderat anima mea ad te, Deus .«

»Et singuli deferunt ei munera.« Dum unusquisque secundum id quod uires sibi suppetunt, in uerbo seu factis obsequium studet prestare Deo.



CAPUT XI De alienigenis mulieribus quas amauit Salomon.

 »Rex autem Salomon amauit mulieres alienigenas multas. Filiam quoque Pharaonis, et Moabitidas, et Ammonitidas, et Idumeas, et Sydonias, et Etheas, de gentibus, super quibus dixit Dominus filiis Isrel: Non ingrediemini ad eas, neque de illis ingredientur ad uestras, etc.«  Iam porro de ceteris operibus Salomonis quid dicam, quem uehementer arguit sancta Scriptura, atque condemnat, nichilque de penitentia eius uel in eum indulgentia Dei omnino commemorat, nec prorsus occurrit, quid saltem in allegoria boni significet. Hec est flenda subuersio; nisi forte dicat quis mulieres alienigenas, quarum amore exarserat, significare Ecclesias electas ex gentibus. Posset hoc fortasse non absurde intelligi, si ille propter Salomonem desererent deos suos, et colerent Deum eius. Cum uero ipse propter illas offendit Deum suum, et coluit deos earum, non est quid inde boni coniectari possit. Nec tamen nichil arbitror significare, sed malum, sicut de uxore filiabusque Lot diximus. Apparet enim in persona Salomonis  mira excellentia et mira subuersio. Quod igitur in illo diuersis temporibus exstitit prius bonum, et posterius malum, hoc in Ecclesia in isto adhuc seculo simul uno tempore ostenditur. Nam bona illius bonos Ecclesie, mala autem illius malos Ecclesie significare puto, tanquam in unitate unius aree, sicut in illo uno homine, bonos in granis, malos in paleis , aut in unitate unius segetis, bonos in tritico, malos in zizaniis 



CAPUT XII. De diuisione decem tribuum a domo Dauid propter peccatum Salomonis, et quod Roboam, derelicto seniorum consilio, iuuenum obediuit persuasioni.

»Factum est igitur in tempore illo, ut Ieroboam  egrederetur de Ierusalem, et inueniret eum Achias Silonites Propheta in uia, opertus pallio nouo. Erant autem duo tantum in agro; apprehendensque Achia pallium suum nouum, quo opertus erat, scidit in duodecim partes, et ait ad Ieroboam: Tolle tibi decem scissuras. Hec enim dicit Dominus Deus Isrel: Ecce ego scindam regnum de manu Salomonis, et dabo tibi decem tribus. Porro una tribus remanebit ei propter seruum meum Dauid, et Ierusalem ciuitatem, quam elegi ex omnibus tribubus Isrel, etc.« Illud uero, quod post mortem Salomonis decem tribus a domo Dauid separate sunt, et due relicte, satis indicat quod de tota illa gente Apostolus ait: »Reliquie propter electionem gratie salue facte sunt .« Ieroboam  uero, qui decem tribus a domo Dauid, et a templo Dei separans, ad idololatriam perduxit, significat hereticos, qui dissensionem amant, et unitatem fidei catholice heresibus scindunt, ac sic cultui malignorum spirituum sibi obsequentes tradunt. Interpretatur autem Ieroboam diiudicans populum. Nam et heretici diiudicare populum uidentur, cum erroris sui sequacem faciunt. Cui rei bene conueniunt uerba prophete Achie Silonitis, qui missus est ad Ieroboam, ita dicens:

»Tolle tibi decem scissuras. Hec enim dicit Dominus Deus Isrel: Ecce ego scindam regnum Salomonis, et dabo tibi decem tribus. Porro una tribus remanebit ei propter seruum meum Dauid, et Ierusalem ciuitatem, quam elegi ex omnibus  tribubus Isrel.« Decem enim scissuras Ieroboam accepit, cum legis precepta uiolando corrupit. Et una tribus cum sobole Dauid remansit, dum sors Electorum iuxta apostolicam doctrinam in regula fidei catholice permansit, quia »unus est Dominus, una fides, unum baptisma .« Denique Roboam, filius Salomonis, qui, utili seniorum consilio relicto, adolescentium consilium secutus est; licet de domo Dauid fuerit, tamen in uia eius non gradiebatur: »Fecit enim Iudas,« Scriptura teste, »in illius diebus malum coram Domino, et irritauerunt eum super omnibus que fecerant patres eorum in peccatis suis, que peccauerant. Aedificauerunt autem et ipsi sibi aras et statuas et lucos super omnem collem excelsum et super omnem arborem frondosam.  Sed et effeminati fuerunt in terra. Feceruntque omnes abominationes gentium, quas attriuit Dominus ante faciem filiorum Isrel .« Significat ergo malos rectores in Ecclesia, qui terrenis cupiditatibus dediti negligunt curam habere subditorum, et delectantur in multitudine sibi obsequentium, nec tamen condignam habent sollicitudinem sibi commissorum. Interpretatur autem Roboam latitudo populi, et bene latitudo populi nominari possunt, qui latam et spatiosam uiam gradientes, per quam multi uadunt ad mortem, angustam uiam, que paucorum est, et ad eternam uitam ducit, ingredi detrectant , relictoque sanctorum Patrum consilio, quorum dicta et exempla ad celsitudinem tendunt perfectionis, eligunt iuuenum obtemperare  preceptis, hoc est, eorum qui, iuuenilibus desideriis mancipati, laudibus iniquis et adulationibus eos grauent. Et fit in eis quod per prophetam dicitur: »Qualis populus, talis est et sacerdos. Omnes enim a minimo usque ad maximum auaritie student , et ceci cecis ducatum prebentes in foueam perditionis pariter cadunt .« Quibus comminatur Sapientia Dei, dicens: »ue tibi, terra cuius rex est puer, et cuius principes mane comedunt .« Et e contrario de sanctorum populo et rege eorum Christo laudando subsequitur, dicens: »Beata terra cuius rex est nobilis, et cuius principes nascuntur in tempore suo, quia omnia, quecunque fecerint, prosperabuntur.«



CAPUT XIII. De propheta qui Ieroboam increpauerat ob idololatriam, et seductus ab pseudopropheta contra preceptum Domini comedit, et ob hoc a leone in uia occisus est.

 »Et ecce uir Dei uenit de Iuda in sermone Domini in Bethel, Ieroboam stante super altare, et thus iaciente; exclamauitque contra altare in sermone Domini, et ait: Altare, altare, hec dicit Dominus: Ecce filius nascetur domus Dauid, Iosias nomine, et immolabit super te sacerdotes excelsorum, qui nunc in te thura succendunt, et ossa hominum incendet super te, etc.« Igitur propheta qui a Deo missus fuerat in Bethel ut increparet Ieroboam super idololatria quam gessit,  et a falso propheta seductus comedit ibi et bibit contra preceptum Domini, et propterea a leone in uia occisus est, quid significat, nisi dum quis in prosperis eleuatur corde ita ut precepta Domini contemnat, a leone, »qui circuit rugiens, querens quem deuoret ,« dente persuasionis maligne laniatus, per consensum peccati interficitur? Ac per hoc necessarium est semper querere auxilium omnipotentis Dei atque defensionem ipsius, et toto corde sperare in misericordia eius.  Quid enim est homo, cuiuslibet sit meriti, si conditoris sui protectione deseratur? Que nimirum protectio minus necessaria creditur, si semper habeatur. Sed utiliter plerumque subtrahitur, ut sibimet ipsi homo, quam sine illa nichil sit, ostendatur. Manus igitur Dei  aliquando nos nobis per aduersa insinuat, que nescientes nos in prosperis portat. Quia destituti dum cadere incipimus, et tamen adiuti retinemur; et doctrina fit, quod in lapsu trepidauimus, et custodia, quod in statu permanemus. Nemo ergo se alicuius uirtutis estimet, etiam cum quid fortiter poterit, quia si diuina eum protectio deserat, ibi repente eneruatus obruitur, ubi se ualenter stare gloriatur. Quid est enim quod uir Dei, contra altare Samarie ad prophetandum directus, presente rege, auctoritatem libere uocis exercuit, eiusdemque regis extensum brachium in rigore mirabiliter astrinxit, quod tamen mox misericorditer saluti restituit; cuius in domo inuitatus comedere noluit, quia ne in uia comederet, prohibitionis Dominice precepta seruauit;  qui tamen in eadem uia et seductus comedit, et pastus interiit? Qua in re quid subtili consideratione colligimus, quid  formidandum suspicamur, nisi quod forsitan apud semetipsum tacitus et pro preceptis Dominicis regem se contempsisse gloriatur, ab interna mox soliditate quassatus est, et inde ei in opere culpa subripuit, unde sibi gloria in corde surrexit, ut, Prophete falsis uerbis deceptus, disceret quia nequaquam proprie fortitudinis fuerit quod ad regis uerba restitisset. Bene autem ex eius ore mortis sententiam accepit, cuius seductione a uite preceptis deuiauit, ut inde penam ueraciter sumeret, unde culpam negligenter admisisset.



CAPUT XIu.  De Sesac rege Aegypti, quomodo propter peccata Roboam spoliauerit Ierusalem, sublatis thesauris domus Domini et thesauris regis, scutis quoque aureis que fecerat Salomon, pro quibus fecit rex Roboam scuta erea, et tradidit ea in manu ducum scutariorum, quodque bellum fuit semper inter Roboam et Ieroboam, et inter Asa regem Iuda et Baasa regem Isrel, cunctis diebus eorum.

 »In quinto autem anno regni Roboam ascendit Sesac, rex Aegypti, in Ierusalem, et tulit thesauros domus Domini et thesauros regios, et uniuersa diripuit. Scuta quoque aurea que fecerat Salomon, pro quibus fecit rex Roboam scuta erea, et tradidit ea in manu ducum scutariorum, et eorum qui excubabant ante ostium domus regis. Cumque ingrederetur rex in domum Domini, portabant  ea qui preeundi habebant officium, et postea reportabant ad armamentarium scutariorum, etc.« De quo itaque rege in libro Paralipomenon plenius narratur, ubi hoc modo legitur: »Anno autem quinto regni Roboam ascendit Sesac, rex Aegypti, in Ierusalem  cum mille ducentis curribus et sexaginta millibus equitum. Nec erat numerus uulgi quod uenerat cum eo ex Aegypto, Libyes scilicet et Troglodyte et Aethiopes. Cepitque ciuitates munitissimas in Iuda, et uenit usque Ierusalem. Semeias autem propheta ingressus est ad Roboam, et principes Iuda, qui congregati fuerant in Ierusalem, fugientes Sesac, dixitque ad eos: Hec dicit Dominus: uos reliquistis me, et ego relinquo uos in manu Sesac. Consternatique  principes Isrel et rex dixerunt: Iustus est Dominus. Cumque uidisset Dominus quod humiliati essent, factus est sermo Domini ad Semeiam dicens: Quia humiliati sunt, non disperdam eos, daboque eis pauxillum auxilii, et non stillabit furor meus super Ierusalem per manum Sesac. uerumtamen seruient ei, ut sciant distantiam seruitutis mee et seruitutis regni terrarum. Recessit itaque Sesac rex Aegypti ab Ierusalem, sublatis thesauris domus Domini et domus regis, omniaque secum tulit, et clypeos aureos, quos fecerat Salomon, pro quibus fecit rex eneos, et tradidit illos principibus scutariorum, qui custodiebant uestibulum palatii .« Quid ergo per figuram hoc insinuat, quod propter peccatum Roboam Sesac, rex Aegypti, de domo Domini  thesauros abstulit, et thesauros regios, nisi quod mali rectores propter negligentiam suam regem Aegypti, hoc est, principem tenebrarum in Ierusalem typicam prouocant, in Ecclesiam uidelicet sibi commissam, ubi ipsi ad tempus dominari uidentur? Qui thesauros domus Domini, et thesauros regios aufert, cum scientiam Scripturarum sanctarum, simul et opera uirtutum ab incautis et desidiosis abstrahit: Sesac ergo byssus cilicii, siue gaudium cilicii, interpretatur. Et quia byssus subtilitatem significat, cilicium uero, quod de caprarum setis conficitur, peccata, quid melius in bysso cilicii quam uersutia fraudis diabolice in persuasione peccatorum accipi potest? Sesac enim Ierosolymitanas opes aufert, cum diabolus, qui callide decipit, et gaudet in multitudine  peccatorum, ecclesiasticos quosque scientia spirituali et opere uirtutum depredat, eosque qui uidebantur in Ecclesia decori esse spoliatos secum in barathrum perditionis sue demergit. Nec non et illud, quod idem rex scuta aurea, que fecerat Salomon, abstulit, pro quibus fecit rex Roboam scuta erea, et tradidit ea in manu ducum scutariorum, ad eumdem sensum respicit. Salomon enim scuta aurea condens custodibus domus sue dedit, cum Redemptor noster spiritualem scientiam per duo Testamenta doctoribus Ecclesie ad tuendam plebem suam commendauit. Hanc antiquus hostis per incuriam rectorum abstrahit, quia cum intenti sunt rebus terrenis, nunquam curantes de celestibus, in officio pristino  scientia denudatos, quasi in domo propria opibus spoliatos derelinquit. Denique tales cum se sensu spirituali priuatos conspiciunt, per eloquentiam uerborum copiam querunt, quatenus eorum sonoritate, uelut scutorum ereorum firmitate, tutamen contra hostes pro subiectis sibi opponant. Sed quanto es est uilius auri metallo, tanto inferior est uana eloquentia uere sapientie fructu. Unde per quemdam sapientem de eloquentia dicitur: »Ubi plurima uerba, ibi frequenter egestas .« Et in Psalmista legitur: »uir linguosus non dirigetur super terram .« Nam de sapientia scriptum est: »Sapientia pretiosior est cunctis opibus, et omnia que desiderantur huic non ualent comparari. Longitudo dierum in dextera eius, in sinistra diuitie et  gloria .« Qui uero opportunam defensionem Ecclesie exhibere uult contra hereticos et contra omnes inimicos, sapientie utique adminiculo hoc debet perficere, nec eloquentia aliquid ad hoc sine sapientia proficit, imo plurimum nocet. Porro quod legitur in subsequentibus, quod bellum fuerit inter Roboam et Ieroboam et Asa, regem Iuda, atque Baasa, regem Isrel, cunctis diebus eorum, non aliud significare puto, quam quod sancta Ecclesia, que in unitate fidei persistit, bellum habeat semper cum hereticis et schismaticis, et omnibus qui uiolare contendunt fidem catholicam. »Omnes enim  qui pie uolunt uiuere in Christo, persecutionem patiuntur .« Quia draco antiquus persequitur mulierem, insidians calcaneo eius,  et ipsa conteret caput illius . Asa enim tollens, siue sustollens, et Baasa confusio, uel siccitas, interpretatur. Et bene Ecclesie populus tollens siue sustollens dicitur, qui mentem suam ad superna desideria suspendens, confusionem terrenarum cupiditatum cum earum suggestore diabolo spernit ac uelut sicca et inutilia contemnit.



CAPUT Xu. Quod sermo Domini factus est ad Iehu, filium Anani, contra Baasa, regem Isrel, predicens penas ei futuras, eo quod peccare fecerat Isrel, et de Amri rege Isrel, quomodo emerit montem Samarie. De temporibus Achab, et quomodo Achiel de Bethel edificauit Iericho, in Abiran primogenito suo fundans eam, et in Segub nouissimo suo ponens portas eius.

  »Factus est autem sermo Domini ad Iehu, filium Anani, contra Baasa, dicens: Pro eo quod exaltaui te de puluere, et posui ducem super populum meum Isrel, tu autem ambulasti in uia Ieroboam, et peccare fecisti populum meum Isrel, ut me irritares in peccatis eorum, ecce ego demetam posteriora Baasa, et posteriora domus eius, et faciam domum tuam sicut domum Ieroboam, filii Nabath. Qui mortuus fuerit de Baasa in ciuitate, comedent eum canes. Et qui mortuus fuerit ex eo in regione, comedent eum uolucres celi, etc.« Hec uerba contra omnes peccantes et contra hereticos et contra paganos maxime prolata sunt: quippe qui peccatis pristinis peccata semper  noua adiiciunt, et malorum exemplis deprauati, suis sceleribus priores fiunt.

»Demetam, inquit, posteriora Baasa, et posteriora domus illius, et faciam domum eius sicut domum Ieroboam filii Nabath.« Demetit Dominus posteriora Baasa, cum peccata iniquorum post finem uite ulciscitur. Demetit et posteriora domus eius, cum ciuitatores illorum eternis cruciatibus damnat; et faciet domum Baasa sicut fecit domum Ieroboam filii Nabath, cum peccatores in iniquitate sua perseuerantes simul cum diabolo et angelis eius inferni cruciatibus tradet. Baasa enim  confusio uel siccitas interpretatur, Ieroboam uero diuidens populum, et Nabath spontaneum resonat. Qui ergo confusiones errorum et peccatorum sequitur, et, uxorem  gratie spiritualis habere negligens, in ariditate peccatorum usque ad finem uite perseuerat, posteriora eius uelut diaboli metentur: qui propria uoluntate superbiendi sibi mortem generauit, et tamen populum perditorum uelut diiudicare uidetur, cum non iudicium equitatis, sed damnationis in eis exercere dignoscitur. Tunc enim peccatorum atque omnium iniquorum posteriora demetentur, cum capite suo diabolo, quando Iudex uiuorum et mortuorum in fine seculi dicturus est his qui ad sinistram eius stabunt: »Discedite a me, maledicti, in ignem eternum, qui paratus est diabolo et angelis eius. Et ibunt hi in supplicium eternum, iusti autem in uitam eternam .«

»Qui mortuus, inquit, fuerit de Baasa in ciuitate,  comedent eum canes. Et qui mortuus fuerit ex eo in regione, comedent eum uolucres celi.« Quid est ergo mortuum esse in ciuitate, nisi quemlibet fidetenus in Ecclesia perseuerantem, criminibus capitalibus obnoxium esse? In ciuitate ergo moritur, qui intra Ecclesiam Dei opera prauitatis exercet. Ille enim ore canum laceratur, cum sententiis sanctorum doctorum increpatur, arguitur atque damnatur. De quibus uidelicet canibus in Psalmo scriptum est: »Ut canes circuibunt ciuitatem .« Canes enim a cauendo dicti sunt. Canum enim consuetudo est illa loca defendere, in quibus se norunt alimoniam reperire. Ciuitas autem illa, quam canes isti circumeunt, Ierusalem est, uniuersaliter per mundum diffusa. Hanc ergo circuisse Paulum salutares  generi humano testantur Epistole que per uniuersas gentes, uelut sacra diuina, tonuerunt. O canem istum beatum, qui populos persequitur infideles, fures abigit, et ouilia sancta custodit, cuius latratus per totum mundum, quasi grandisona tuba, concrepuit!

»Qui enim moritur, ait, ex Baasa in regione, comedent eum uolucres celi.« Illi enim ex Baasa, hoc est, ex corpore diaboli confusione plenissimo in regione moriuntur, qui extra Ecclesiam separati idololatrie aut heresibus ore atque opere nefario deseruiunt. Hoc enim uolucres celi comedunt, ille uidelicet uolucres, de quibus in Euangelio dicit in parabola sementis secus uiam semen sparsum uolucres  comedisse . Tunc enim iste uolucres eos comedent, quando onustos peccatis secum ad eternum rapiunt interitum.

»Anno tricesimo primo Asa regis Iuda, regnauit Ambri super Isrel duodecim annis, in Thersa regnauit sex annis. Emitque montem Samarie a Somer duobus argenti siclis, et edificauit eam, et uocauit nomen ciuitatis, quam exstruxerat, nomine Somer, Domini montis Samarie.« Hoc quomodo factum sit, Iosephi uerba manifestant, in quibus scriptum est: »Tricesimo autem anno regis Asaph, Ambri suscepit imperium, et tenuit annis duodecim, quorum sex quidem annis fecit in Thersa, reliquos autem in ciuitate, que Maraon appellatur, a Grecis uero Samaria. Hic autem nominauit eam Somareon  a Somaro quodam, qui ei montem uenundauerat, in quo constituerat ciuitatem. In nullo autem differebat prioribus regibus, nisi quod peior erat.«

»Et addidit Achab in opere suo irritans Dominum Deum Isrel, super omnes reges Isrel qui fuerant ante eum. In diebus eius edificauit Achiel de Bethel Iericho, etc.«  Quod scriptum est de temporibus regni Achab: »In diebus eius edificauit Achiel de Bethel Iericho. In Abiram, primogenito suo, fundauit eam; et in Segub, nouissimo suo, posuit portas eius,« patet sensus, quia cum prefate conditor urbis fundamenta illius ponere inciperet, primogenitus eius, qui uocabatur Abiram, mortuus est. Et cum, urbe edificata, portas munire tentaret, nouissimum filiorum suorum, cognomento Segub,  emisit. Quod ita futurum Iosue, cum eam destructam anathemati traderet imprecando predixit: »Maledictus, inquiens, uir coram Domino, qui suscitauerit et edificauerit ciuitatem Iericho. In primogenito suo fundamenta illius iaciat, et in nouissimo liberorum ponat portas eius .« Quia uero Achiel uniens Deo, Bethel interpretatur domus Dei, Achiel de Bethel destructa a Iosue atque anathematizata Iericho menia restaurat, cum quis eorum qui in Ecclesia habitum religionis assumpserat ad agenda scelera que ei Dominus iehsu in die baptismatis donauerat redit, quasque ipse anathematizauerat diaboli pompas luxuriose uiuendo repetit; cum errorum dogmata uel gentilium fabulas ueritati ecclesiastice,  qua imbutus est, preponit, quasi de Bethel egrediens, ruinas Iericho resuscitat, meritoque talis coram Domino maledictus, et primum filiorum in fundatione nefarie ciuitatis, et nouissimum in portarum positione, amittit, quia fundamenta fidei, a quibus bona edificia inchoari, et claustra bona actionis, quibus perfici debuerant, perdit.



CAPUT XuI. De Elia Thesbite; quomodo absconsum in torrente Carith pascebant eum corui, deferentes ei panem et carnes mane, similiter panem et carnes uespere.

 »Et dixit Elias Thesbites de habitatoribus Galaad ad Achab: uiuit Dominus Deus Isrel, in cuius conspectu sto, si fuerit annis his ros et pluuia, nisi iuxta oris mei uerba, etc.«   Thesba igitur, unde Elias Thesbites nominatus est, ciuitas est Galaditidis regionis.  Quod autem dicitur: »uiuit Dominus Deus, in cuius conspectu sto,« sciendum est quod duobus modis in conspectum Domini uenimus: uno quando hic peccata nostra subtiliter perpendentes, in eius nos conspectu ponimus et flendo diiudicamus; alio uero in conspectum Domini uenimus, cum in extremo iudicio ante tribunal eius assistimus. Nam quoties conditoris nostri potentiam ad sensum reducimus, toties in conspectu illius stamus. Unde recte nunc per uirum Dei Eliam dicitur: »uiuit Dominus Deus Isrel, in cuius conspectu sto.« Hic iustus in conspectu Dei stat, ut fideliter uiuat; illic, ut ueraciter coronam uite accipiat.

 »Et factum est uerbum Domini ad eum, dicens: Recede hinc et uade contra Orientem, et abscondere in torrente Carith, qui est contra Iordanem, et ibi de torrente bibes; coruisque precepi ut pascant te ibi. Abiit ergo, et fecit iuxta uerbum Domini. Cumque abiisset, sedit in torrente Carith, qui est contra Iordanem. Corui quoque deferebant ei panem et carnes mane, similiter panem et carnes uespere, et bibebat de torrente. Post dies autem siccatus est torrens, non enim pluerat super terram, etc.« Quid ergo Elias, qui interpretatur Deus Dominus, siue Deus meus, aut fortis Deus, significat, nisi Christum Dominum nostrum, de quo scriptum est: »Dominus fortis, Dominus potens in prelio ? Absconditus est  Elias noster in torrente Carith, qui interpretatur caluus, et ibi de torrente bibit, cum in caluarie loco, ubi abscondita est uirtus glorie eius, de torrente mortalitatis nostre gustauit. Corui autem pascebant Eliam, deferentes ei panem et carnes mane, panem et carnes uespere, cum gentilitas de nigredine peccatorum ueniens Christo Domino, salutem nostram sitienti, panem fidei et spem resurrectionis, per gratiam eius illuminata, offert, mane uidelicet predicationis Euangelice; et item, panem et carnes uespere similiter defert cum eamdem fidem usque ad finem mundi seruans incontaminatam cum carnis resurrectione uenienti Iudici presentat. Post dies autem siccatus est torrens, quia, consummato  cursu presentis seculi, »absorpta perit, neque luctus, neque clamor, quia prima abierunt .«



CAPUT XuII. De Sareptana uidua que pascebat prophetam, cuius farine et oleo ob hoc benedixit Dominus; et de filio mulieris matrisfamilie quem suscitauit Elias.

»Factus est igitur sermo Domini ad eum dicens: Surge et uade in Sareptha Sidoniorum, et manebis ibi; precepi enim ibi mulieri uidue ut pascat te, etc.«  Mittitur Elias pascendus ad alienigenam uiduam. Hec igitur uidua gentium designat Ecclesiam, que, a suo diutius conditore deserta, populum fidei uere et recti nescium, quasi pauperem filium, egena stipe nutriebat, id est, uerbi  fructu expertem docebat, donec adueniens sermo propheticus, qui exsiccato uellere Isrelis, ut pote clausa celi ianua , fame periclitabatur in Iudea, pasceretur ibi simul et pasceret, et receptus uidelicet a credentibus, et reficiens ipse credentes. Unde bene hec eadem uidua in Sareptha Sidonie dicitur esse morata. Sidonia quippe inutilis uenatio, Sareptha uero incendium, uel angustia panis, interpretatur. Quia »ubi abundauit peccatum, superabundauit gratia .« Ubi rebus superuacuis acquirendis quasi aucupandi cura impendebatur, ubi dire sitis incendium panisque spiritualis antea fiebat angustia, ibi oleum farinaque ore prophetico benedicitur. »Que uolebat duo ligna colligere, priusquam moreretur.« Non hic solo ligni  nomine, sed etiam numero lignorum signum crucis exprimitur, quod nobis est panis uite preparatus eterne. Benedicitur farina eius et oleum, hoc est, gratia corporis Dominici, et chrismatis unctio siue fructus et hilaritas caritatis; que cum impenditur, non defecisse dicitur. »Hilarem enim datorem diligit Deus .« uidua autem ista, quam Dominus non frumenti, sed uerbi pane pascebat, eadem ipsa est de qua dicitur in psalmo: »uiduam eius benedicens benedicam ,« et reliqua: illam scilicet, de qua Apostolus ait: »Mortuo uiro, quibus uolet nuptiis libera est .« Quia, desinente lege, »cuius finis est Christus ,« ad gratie libertatem transitum faciens Ecclesia ad Christum, quasi uidue legis, innupsit.  Huius nunc in uasis oleum gratie, et benedictionis farina non desinit, in omnibus fere gentibus fame manente, quarum uite esuriem, et fidei Trinitatis inediam congrue presignauit illa quondam triennii fames.

»Factum est autem post uerba hec, egrotauit filius mulieris matrisfamilias, et erat languor eius fortissimus, ita ut non remaneret in eo halitus. Dixit ergo ad Eliam: Quid mihi et tibi, uir Dei? Ingressusne es ad me ut rememorentur iniquitates mee, et interficeres filium meum? Et ait ad eam: Da mihi filium tuum. Tulitque eum de sinu illius, et portauit in cenaculum ubi ipse manebat, et posuit super lectum suum, etc.« Hic actus Elie de suscitato mortuo filio uidue, apud  quam hospitabatur, et cuius benedixit farine et oleo, bene exprimit actum Redemptoris nostri in resuscitatione populi ad fidem conuersi. Que enim hec uidua melius intelligi potest, quam Synagoga Iudeorum, que, Moysi morte uiduata, filium nutriebat paruulum, hoc est, populum carnalem Iudeorum? Hic ergo ad ingressum Elie, hoc est, Saluatoris nostri infirmabatur, quia in eo non credendo, sed spernendo ualida febre infidelitatis egrotauit. Unde et mater ipsa congruendo de infirmitate pueri ad prophetam dicit: »Quid mihi et tibi, uir Dei? Ingressusne es ad me ut rememorentur iniquitates mee et interficeres filium meum?« cum Synagoga Iudeorum de aduentu Saluatoris conqueritur,  quasi ipse esset causa interfectionis populi Iudaici. Hinc est quod Caiphas, conspirans de nece Christi, ad turbam ait: »Expedit enim ut unus homo moriatur pro populo, et non tota gens pereat. Si dimittimus eum sic, omnes credent in eum; et uenient Romani, et tollent nostrum locum et gentem .« Sed sicut propheta Dei uerbis uidue non exasperatus, quin potius misertus, ait ad eam: »Da mihi filium tuum; tulitque eum de sinu illius et portauit in cenaculum ubi ipse manebat, et posuit super lectum suum, et expandit se, atque mensus est super puerum tribus uicibus, clamauitque ad Dominum, et ait: Domine Deus meus, reuertatur,« oro, »anima pueri huius in uiscera eius;« ita et Redemptor noster, non exasperatus  malitia Iudeorum, sed misertus populi credentis, tulit eum de sinu matris, cum eum tulit de carnali obseruantia legis, et posuit super lectum suum, hoc est, demonstrauit ei uitam habere in morte sua. Expanditque se tribus uicibus atque mensus est super puerum, cum Trinitatis fidem illi, predicando et sanitates faciendo, insinuabat, et clamans ad Patrem dixit: »Pater, ignosce illis, quia nesciunt quid faciunt .« Et item: »Pater, inquit, clarifica Filium tuum, ut Filius tuus clarificet te. Sicut dedisti ei potestatem omnis carnis, ut omne quod dedisti ei det eis uitam eternam. Hec est autem uita eterna, ut cognoscant te solum Deum uerum, et, quem misisti, Iesum Christum. .«

 Exauditus est autem Elias, »et reuersa est anima pueri intra eum, et reuixit. Tulitque illum et reddidit matri sue,« cum Dominus noster populum saluans credentem, signa et miracula ostendebat incredulis, ut cognoscerent ueraciter illum uiuere, qui credit in nomine eius. Et sic eueniet ut uerba mulieris admirantis de suscitato puero plebs Iudaica ueritate superata proclamet ad Christum, et dicat: »Nunc in isto cognoui, quoniam uir Dei es tu, et uerbum Domini in ore tuo uerum est.



CAPUT XuIII. De disceptatione Elie contra prophetas Achab, et quomodo immolando ostenderit Deum uerum esse Deum Isrel, idola autem falsos deos quos colebat Achab. Et de pluuia quam impetrauit Elias.

  »Post dies multos uerbum Domini factum est ad Eliam in anno tertio dicens: uade et ostende te Achab, ut dem pluuiam super faciem terre. Iuit ergo Elias, ut ostenderet se Achab, etc.« Quod autem Elias congregans uniuersum Isrel, contra prophetas Baal disceptabat, illisque frustra nitentibus, ipse altare Domini curauit quod destructum fuerat, et tulit duodecim lapides iuxta numerum tribuum filiorum Iacob, et edificauit lapidibus altare in nomine Domini, fecitque aqueductum, quasi per duas aratiunculas in circuitu altaris et composuit ligna, diuisitque per membra bouem et posuit super ligna, et ait: »Implete quatuor hydrias aqua, et fundite super holocaustum,  et super ligna.« Rursumque dixit: »Etiam secundo hoc facite;« qui cum fecissent secundo, ait: »Etiam tertio idipsum facite,« feceruntque et tertio, »et currebant aque circa altare, et fossa aque fluctibus repleta est;« quid conuenientius figurare potest, quam quod Redemptor noster contra mundi principem eiusque satellites decertans ac superans, altare Domini, quod destructum fuerat, hoc est, fidelium suorum corda ab omni labe iniquitatis purgans, aram Deo dedicat, que ex duodecim lapidibus constructa esse memoratur, quia ex his qui propheticam et apostolicam fidem seu doctrinam sequuntur, gratissima Deo ara construitur, in qua quotidie »sacrificium laudis in odorem suauitatis« offertur .«

 »Fecitque aqueductum quasi per duas aratiunculas in circuitu altaris,« ex contrito uidelicet corde et humiliato spiritu flumina producendo lacrymarum pre timore gehenne et desiderio uite eterne.

»Ibi et composuit ligna,« quia et sanctorum dicta et facta ad exemplum credentibus constituit.

»Diuisitque per membra bouem, et posuit super ligna,« cum omnes actus suos ad exemplum sanctorum patrum fideles formare docuit.

»Iussitque super holocaustum et super ligna semel iterum atque tertio aquam infundere,« quia omni tempore necesse est nobis uerba, cogitatus atque opera nostra in pura oratione atque compunctione  lacrymarum mundare, et non prius cessare, quam fosse aqueductus repleantur, id est, donec futurum gaudium presenti merori succedens perfecte compleatur. Sicque erit iuxta id quod sequitur:

»Ignis de celo cadens ad inuocationem Elie uorauit holocaustum, ligna et lapides, puluerem quoque et aquam, que erat in aqueductu lambens,« quando discrimen superni Iudicis dicta et facta ac totam uitam nostram perfecte examinans, probando nos, sicut igne probatur argentum, immortales ac beatos in sede collocabit perpetua, ut ad instar uirorum Isrelitarum in eternum gratulando canamus: »Dominus ipse est Deus, ipse fecit nos, et non ipsi nos. Nos autem populus eius, et  oues pascue eius .« Mundato itaque altari Domini, et consumptis holocaustis, dixit Elias propheta Dei ad populum:

»Apprehendite omnes prophetas Baal, et ne unus quidem fugiat ex eis. Quos cum comprehendissent, duxit eos Elias ad torrentem Cison , et interfecit eos ibi.« Sic quoque Redemptor noster, adueniente die iudicii, »mittet angelos suos, et colligent omnia scandala de regno eius, et eos qui operantur iniquitatem, et mittent eos in stagnum ignis et sulphuris ubi est bestia et pseudoprophete, ubi et missus est diabolus qui seducebat eos, et cruciabuntur ibi secundum duritiam et impenitens cor eorum die ac  nocte in secula seculorum .«

»Post hec Elias ascendit in uerticem Carmeli, et pronus in terram posuit faciem inter genua sua, et dixit ad puerum suum: Ascende et prospice contra mare. Qui cum ascendisset et contemplatus esset, ait: Non est quidquam. Et rursum ait illi: Reuertere septem uicibus. In septima autem uice ecce nubecula parua, quasi uestigium hominis, etc.« Quid in hac re significatur nisi quod, nascente Christo Dei Filio inter homines, et teneritudinem carnis nostre accipiente, postquam mortem gustauit, et uictor de mundo ad celos ascendit, imbrem gratie diuine per septiformem Spiritum de supernis ad terras misit, qui nos a peccato mundaret,  et spirituales fructus gignere faceret?



CAPUT XIX. De fuga Elie qua fugiebat Iezabel, et quomodo sedens in umbra iuniperi petiuit anime sue ut moreretur, quem angelus Domini subcinericio pane et aqua ibi pascebat. Quomodo Elias in monte Horeb in spelunca latitans multimoda locutione Domini ibi consolatus est, cui et delegat Dominus ungere reges et Eliseum prophetam pro se, et dat eis potestatem percutiendi gladio.

 Timuit Elias, »et surgens abiit, quocunque eum ferebat uoluntas. uenit in Bersabee Iuda et dimisit ibi puerum suum, et perrexit in desertum, uiam unius diei. Cumque uenisset et sederet subter unam iuniperum, petiuit anime sue ut moreretur, et ait: Sufficit mihi, Domine,  tolle animam meam, neque enim melior sum quam patres mei. Proiecitque se et obdormiuit sub umbra iuniperi, etc.«  Sancti uiri, qui subleuante Spiritu ad summa rapiuntur, quandiu in hac uita sunt, ne aliqua elatione superbiant, quibusdam tentationibus reprimuntur, ut nequaquam tantum proficere ualeant, quantum uolunt. Et ne extollantur superbia, etiam fit in eis ipsarum quedam mensura uirtutum. Hinc est enim quod Elias dum tot uirtutibus in alta profecisset, quadam mensura suspensus est, dum Iezabel postmodum, quamuis reginam, tamen mulierculam fugit. Perpendo quippe hunc uirum mire uirtutis ignem de celo trahere , et secundo quinquagenarios uiros cum suis omnibus petitione subita  concremare , uerbo celos ad pluuias aperire , suscitantem mortuos, uentura queque preuidentem, et ecce rursus occurrit animo quo pauore ante unam mulierculam fugit. Considero uirum timore perculsum, de manu Dei mortem petere, ne tamen acciperet de manu mulieris mortem fugiendo uitare. Querebat enim mortem, dum fugeret, dicens: »Sufficit mihi, tolle animam meam, neque enim melior sum quam patres mei.« Unde ergo sic potens, ut tot illas uirtutes faciat? Unde sic infirmus, ita ut feminam pertimescat, nisi quia dispensationes superni nutus mensura occulti libraminis appenduntur, ut ipsi sancti homines et multum ualeant per potentiam Dei, et  rursum quadam mensura moderati sint per infirmitatem suam? In illis uirtutibus Elias, quid de Deo acceperat, in istis infirmitatibus, quid de se poterat, agnoscebat. Illa potentia uirtus fuit, ista infirmitas custos uirtutis. In illis uirtutibus ostendebat quid acceperat, in istis infirmitatibus hoc quod acceperat custodiebat. In miraculis monstrabatur Elias, in infirmitatibus seruabatur.

»Et ecce angelus tetigit eum, et dixit illi: Surge, comede. Respexit: et ecce ad caput suum subcinericius panis et uas aque. Comedit ergo et bibit, et rursum obdormiuit. Reuersusque est angelus Domini secundo, et tetigit eum, dixitque illi: Surge, comede: grandis enim tibi restat uia. Qui cum surrexisset, comedit et bibit, et ambulauit in  fortitudine cibi illius quadraginta diebus et quadraginta noctibus, usque ad montem Dei Horeb, etc.« Quid ergo hic Elias bis pastus ab angelo exprimit, nisi nature nostre infirmitatem, quibus non sufficit simplex pastus, sed duplex, quatenus ad superna ualeamus ascendere? Sicut enim corpus sine alimento corporali subsistere nequit, ita nec anima uiuere potest sine uerbo Dei. Angelus enim qui Eliam pauit, quem congruentius, quam ipsum summi consilii angelum significat, cuius ope tam in corporali quam etiam in spirituali natura subsistimus? Ambulauit enim Elias, postquam surrexerat a somno, comedit et bibit in fortitudine cibi illius quadraginta diebus et quadraginta noctibus, usque ad montem Dei Horeb. Sic et nos dum inertie somnum  a nobis excutimus, necesse est ut diuino solatio confortati, gressu bonorum operum per omne tempus uite presentis summopere festinemus ascendere in montem Dei et in locum sanctum eius, ut ibi requiem inueniamus eternam

»Cumque uenisset illuc, mansit in spelunca. Et ecce sermo Domini ad eum, dixitque illi: Quid hic agis, Elia? At ille respondit: Zelo zelatus sum pro Domino Deo exercituum, quia dereliquerunt pactum tuum filii Isrel. Altaria tua destruxerunt, et prophetas tuos occiderunt gladio, et derelictus sum ego solus, et querunt animam meam, ut auferant eam. Et ait: Egredere et sta in monte coram Domino. Et ecce Dominus transiet, et spiritus grandis et fortis subuertens montes,  et conterens petras ante Dominum. Non in spiritu Dominus. Et post spiritum commotio ignis. Non in igne Dominus. Et post ignem sibilus aure tenuis. Quod cum audisset Elias, operuit uultum suum pallio, et egressus stetit in ostio spelunce, etc.«  Spiritus ante Dominum euertit montes, et petras conterit, quia pauor, qui ex aduentu eius irruit et altitudinem cordis nostri deiicit, liquefacit. Sed spiritui commotionis et ignis non inesse Dominus dicitur; esse uero in sibilo aure tenuis non negatur, quia nimirum mens cum in contemplationis sublimitate suspenditur, quidquid perfecte conspicere preualet, Deus non est. Cum uero subtile aliquid conspicit, hoc est  quod de incomprehensibili substantia eternitatis audit; quasi enim sibilum tenuis aure percipimus, cum saporem incircumscripte ueritatis contemplatione subita subtiliter degustamus. Tum ergo uerum est quod Deo illo cognoscimus, cum plene nos aliquid de illo cognoscere non posse sentimus. Unde bene illic subditur:

»Quod cum audisset Elias, operuit uultum suum pallio, et ingressus stetit in ostio spelunce.« Post aure tenuis sibilum uultum suum propheta pallio operuit, quia in ipsa subtilissima contemplatione ueritatis quanta ignorantia homo tegatur, agnoscit. uultui namque pallium superducere est, ne altiora mens querere audeat, hanc consideratione proprie infirmitatis uelare, ut nequaquam intelligentie oculos  ultra se precipitanter aperiat, sed ad hoc quod apprehendere non ualet reuerenter claudat. Qui hec agit, in spelunce ostio stetisse describitur. Quid namque spelunca nostra est, nisi hec corruptionis habitatio, in qua adhuc ex uetustate retinemur? Sed cum aliquid percipere de cognitione diuinitatis incipimus, quasi iam in spelunce nostre ostio stamus. Quia enim progredi perfecte non possumus, ad cognitionem tamen ueritatis inhiantes, iam aliquid de libertatis aura captamus. In ingressu ergo spelunce stare est represso nostre corruptionis obstaculo ad cognitionem ueritatis incipere exire. Unde et nubes in tabernaculo descendentes Isrelite e longinquo cernentes in papilionum suarum ostiis stetisse memorantur , quia hi qui aduentum  diuinitatis utrumque conspiciunt, quasi iam ex habitaculo carnis procedunt.

»Ecce uox ad Eliam dicens: Quid hic agis, Elia? et ille respondens ait: Zelo zelatus sum pro Domino Deo exercituum, quia dereliquerunt pactum tuum filii Isrel: altaria tua destruxerunt, et prophetas tuos occiderunt gladio, et derelictus sum ego solus, et querunt animam meam, ut auferant eam.«  Certum est quod cordis sui oculum per elationis tenebras exstinguit, qui cum recta agit considerare, meliorum merita negligit. At contra magno humilitatis radio semetipsum illuminat, qui aliorum bona subtiliter pensat, quia dum ea que ipse fecerit, facta foris et ab aliis conspicit, eum qui de singularitate intus erumpere  nititur superbie tumore premit. Hinc est quod uere Del ad Eliam solum se estimantem dicitur: »Reliqui mihi septem millia uirorum, qui non curuauerunt genua ante Baal,« ut, dum non solum se remansisse cognosceret, elationis gloriam, qua ei de singularitate surgebat, inclinaret. Propheta nempe erat, et sepe mysteria superna cognouerat; quid ergo difficile fuit agnoscere in hoc mundo fideliter Deo famulos remansisse? Sed hinc solerter intuendum est, oculum cordis elatio quam nequiter claudat, quando qui humilis et occulta Dei nouerat, elatus et aperta nesciebat.

»Et ait Dominus ad Eliam: uade et reuertere in uiam tuam per desertum Damasci. Cumque perueneris  illuc, unges Azel regem super Syriam, et Iehu, filium Namsi, unges regem super Isrel; Eliseum autem, filium Saphat, qui est de Abelmehul, unges prophetam pro te. Et erit, quicunque fugerit gladium Azel, occidet eum Iehu. Et quicunque fugerit gladium Iehu, interficiet eum Eliseus.« Hoc non ita accipiendum est, quod propheta Dei Eliseus homicida futurus sit et tyrannus; sed magis spiritualiter intelligendum, quia iustitia diuina, que singulis reddit secundum opera sua, punit peccata hominum aliquando manifesta ultione, aliquando occulto iudicio, uindicat per reges et duces, uindicat per prophetas et sacerdotes, cum alios nocentes facit plecti mucrone, alios transuerberat gladio lingue. Unde Dauid et Salomon  et ceteri reges penam a reis exigebant, cum eos trucidare iubebant. Et item alibi scriptum est de superborum inobedientium pena: »Dolaui eos, inquit, in prophetis, et occidi in uerbis oris mei .«

»Profectus ergo inde Elias, reperit Eliseum filium Saphat arantem.« Igitur profectus Elias reperit Eliseum filium Saphat arantem duodecim iugis boum, cum Redemptor noster, descendens de celo, diuino iudicio acquisiuit populum adhuc terrenis operibus inhiantem; in quo salutem fecit, cum eum ad fidem conuertit. Elias enim interpretatur  Deus Dominus, Saphat iudicans, et Eliseus Dei mei salus. Admirabiliter super eum propheta pallium suum misit, cum illum  Dominus fide catholica induit. »Omnes,« ait Apostolus, »qui in Christo baptizati estis, Christum induistis .«

»At ille statim, relictis bobus, cucurrit post Eliam, et ait: Osculor, oro te, patrem meum et matrem meam, et sic sequar te;« quia mox ut electorum chorus audiuit loquentem per Euangelium Dominum: »Qui non renuntiauerit omnibus que possidet, non potest meus esse discipulus ,« et statim cessauit terrenis lucris inhiare, secularibus desideriis deseruire, totum se contulit ad seruitium Christi, nec tamen aliis uerbum uite predicare desiuit. Hoc est enim osculari patrem et matrem, cum quoscunque possit, siue de Iudeis, siue de gentibus, sermone uelle corrigere.

 »Tulit itaque Eliseus par boum, et mactauit illud. Et in aratro boum coxit carnes, et dedit populo et comederunt.« Cum populus Christianus carnalia desideria mactans, totum exercitium suum in opus euangelizandi conuertit, unde sufficientem pastum auditoribus suis prebere possit. Ipse uero sequitur nostrum Eliam, et ministrat ei qui, uestigia eius sequens, hoc est, mandata illius fideliter obseruans, ministerium ei bonorum operum condigne exhibere satagit.



CAPUT XX. Bellum Benadad, regis Syrie, contra Achab regem Isrel, cum apparuit propheta confortans eum, et data est ei uictoria per pueros principum prouinciarum. De eo quod Benadad, rex Syrie, semel uictus, instaurat prelium iterum contra Isrel: sed similiter ab eo superatur; qui confugiens ad clementiam regis Isrel, sine iussu Domini federatus est cum eo, ob quod per prophetam a Domino missum corripitur.

 »Porro Benadad, rex Syrie, congregauit omnem exercitum et triginta et duos reges secum, et equos, et currus, et ascendens pugnabat contra Samariam, et obsedit eam, etc.«

 Quod Benadad, rex Syrie, obsidens et impugnare reincipiens Samariam, ait: »Hec faciant mihi dii et hec addant, si suffecerit puluis  Samarie pugillis omnis populi qui sequitur me,« hunc habet sensum. Samaria iuxta morem ciuitatum habebat terram interius propter muros pene ipsis muris equalem, ne uidelicet eos sine subsidio terre adiacentis erectos creber, insistente manu hostili, deiiceret ictus arietis. Extrinsecus autem murorum altitudo longe superficiem terre transcenderat, maxime cum in montis uertice  fuerit urbs eadem posita. Ait ergo rex superbus obsessam terrens ciuitatem, quod tantam haberet secum exercitus multitudinem, ut etiamsi quisque militum eius unum solummodo lapidem uel cespitem uel stipitem ad construendum contra urbem, aggerem apportasset, agger exsurgeret, qui superficiei ciuitatis ipsius, que erat intra muros,  esse uideretur equalis, ita ut ex equo pugnantes contra ciuitatem tela uel faces mittere possent. Cuius temeritatem arrogantie modesto sermone compescens rex Isrel ait: »Dicite ei, Ne glorietur accinctus eque, ut discinctus.«

Aliud est autem accinctus, aliud discinctus, aliud non accinctus. Accinctus namque est qui cingulo circumdatus incedit. Discinctus, qui cingulum nuper deposuit, uerbi gratia, balneum intraturus, uel lectum ascensurus, uel alteram forte tunicam induiturus. Non accinctus, qui nuper tunicam indutus, necdum se addita zone circumpositione muniuit. Sic ergo in expeditione castrensi qui positus est, recte accinctus nominatur, id est, armis indutus. Qui pugna confecta uictor domum rediit, iure discinctus  uocatur, quia nimirum, depositis armis, optate pacis otium gerit. Qui uero necdum pugnare, neque se ad certamen parare iam ceperat, merito non accinctus esse dicitur. Ait ergo rex Isrel regi Syrie glorianti, quasi iam cepisset Samariam, quam obsidere ceperat: »Ne glorietur accinctus eque, ut discinctus;« ac si aperte dicat: Noli gloriari, quasi uictor bellici discriminis, qui, adhuc in acie positus, quem uictoria sequatur ignoras. Et uerum profecto dicebat. Nam mox inito certamine Benadad, non uictis aduersariis triumphans, sed ceso suo exercitu fugiens domum rediit. Mystice autem Benadad hostis Isrel significat diabolum omnium bonorum inimicum, qui diuersos exercitus  malignorum spirituum ad subuertendum populum Dei contrahit; sed per pueros principum Isrel uincitur, cum per bonos auditores sanctorum doctorum, qui quod aure audiunt, factis implere nituntur, antiquus hostis in fugam uertitur, omnisque suus exercitus a militibus Christi proturbatur. Qui bene ducenti et triginta duo esse dicuntur, quia hi qui utriusque Testamenti scientiam perfecte tenent, et Trinitatis fidem cum gemina caritate, Dei uidelicet et proximi, conseruant, apti per omnem modum militie summi Regis esse comprobantur.

»Fugit quoque Benadad rex Syrie in equo cum equitibus; nec non egressus rex Isrel percussit equos et currus, et percussit Syriam plaga magna,  etc.« Quid est quod Benadad rex Syrie, in equo cum equitibus fugere describitur, nisi quod princeps omnium iniquorum diabolus, quorum oculi sublimes sunt  in equo sue superbie confidens cum equitibus suis, scilicet omnibus superbis  ab exercitu Christi, hoc est, humilibus et Deum timentibus, superatus, in fugam uertitur? Et rex Isrel percutiet equos et currus, quia de ipso rege Regum scriptum est quod »currus Pharaonis, et exercitum eius, equum et ascensorem eius submersit in Rubro mari ,« dum nequitias spiritales cum uero Pharaone, antiquo uidelicet hoste, aqua baptismatis obruit, humani generis delendo peccata.

 »Accedens autem propheta ad regem Isrel dixit ei: uade et confortare, et scito et uide quid facias, sequenti enim anno rex Syrie ascendet contra te, etc.« Quod Benadad rex Syrie, semel uictus, iterum instaurat prelium contra Isrel, significat diabolum a malitie sue intentione nunquam cessare, qui licet a sanctis uiris sepius uincatur, tamen iterum instaurat prelium contra illos, et dum uno modo uincitur, alio statim uincere conatur. Hinc est quod serui regis Syrie dixerunt ei: »Dii montium sunt dii eorum, ideo superauerunt nos. Sed melius est ut pugnemus contra illos in campestribus, et obtinebimus eos.« Quia maligni spiritus semper dolose sentientes, si in spiritalibus rebus uincuntur, in corporalibus bellum preparare  contendunt. Hoc ergo diabolus, hoc et totus exercitus eius maxime satagunt, ut animas hominum de supernis ad ima precipitent, quo facilius eos uincere possint. Si uiderint eos celestia desiderare, terrena et caduca ad amandum ingerunt. Si uiderint illos prosperitate concessa gratias Deo agere, student ut per aduersa frangantur. Sed sicut regis Syrie et seruorum eius non conuenit dictio cum opere, quia ubi se superare posse confidebant, ibi superati sunt, ita et princeps mortis sepe ibi uincitur cum exercitu suo, ubi se estimabat uincere posse: »Quia infirma mundi elegit Deus, ut confunderet fortia, et ea que non sunt, ut ea que sunt destrueret .« Tentabat igitur antiquus hostis B. Iob, et dum  sibi substantiam eius et filios tradi a Domino expeteret, ut per hoc eius animum subuerteret, nec tamen in hoc preualeret, ad extremum, ut in ipsum sibi potestas daretur postulauit . Quo concesso, quasi mox uictor existeret, carnem eius graui ulcere uulnerauit . Sed quo uehementius de prosperitate in dolore eum depositum persequebatur, eo ualidius per patientiam ipsius prosternebatur. Et Paulo apostolo »datus est stimulus carnis sue, angelus Satane, ut eum colaphizaret ,« quatenus uirtus in infirmitate perficeretur.

»Tunc uir quidam de filiis prophetarum dixit ad socium suum in sermone Domini: Percute me. At ille noluit percutere. Cui ait: Quia noluisti  audire uocem Domini, ecce recedes a me, et percutiet te leo. Cumque paululum recessisset ab eo, inuenit eum leo, atque percussit. Sed et alterum conueniens uirum, dixit ad eum: Percute me. Qui percussit eum, et uulnerauit.«  Porro de hac eadem re Iosephus taliter refert: »Interea quidam propheta, nomine Micheas, accedens ad unum Isrelitarum petiit ut eum in capite pro uoluntate Dei percuteret. Quo nolente, predixit ei quia eo quod inobediens esset Deo eiusque precepto, leone occurrente perimeretur. Quod dum illi homini contigisset, accessit propheta rursus ad alium, et idem ut faceret imperauit. Qui dum percussisset eum, et eius uerticem cruentasset, alligato capite accessit ad regem, dicens ei: Quod dum esset  in exercitu constitutus, accepisset a quodam tribuno seruandum captiuum, sibique ab eo dictum ut, si captiuus fugeret, ipse moreretur; quo fugiente, is qui eum tradiderat mortem ei minaretur inferre. Tum, respondente Achab mortem ei imminere iustissimam, soluens caput, agnitus est Micheas esse propheta.« Hac enim parabola utebatur propter sermones quos ei erat dicturus. Ait namque, quoniam Deus ei concessisset ut supplicium hostis euaderet, ipse inimicum eius Achabum, qui Deum blasphemauerat dimisisset, et propterea Deus decreuisset ipsum quidem ab illo perimi, populum uero ab eius exercitus inuasione consumi. Iratus uero Achab prophetam illum quidem clausum seruari iussit; confusus autem Michee sermonibus ad suam domum  remeauit. Secundum leges uero tropologie, maxime peruidendum est seruis Dei, ne secundum exemplum Achab regis Isrel perniciosa securitate sibi blandiantur, quandiu hostis uiuit: ne dum se, quos uictores perpetuos arbitrentur, per fraudem diaboli pacem premittentis citius elidantur. Quia sicut tunc propheta predicto regi pro inconsiderata pietate prenuntiauit citius iustam affore ultionem, ita nunc propheticus sermo prenuntiat, si paciscamur cum diabolo, eternam nobis per hoc imminere penam.



CAPUT XXI. De eo quod Achab rex concupiuerat uineam Naboth Iezrahelite, quam, illo occiso per Iezabelis consilium, sibi usurpauerat, et ob hoc per Eliam prophetam corripitur.

 »Post uerba autem hec, uinea erat Naboth Iezrahelite, que erat in Iezrel iuxta palatium Achab regis Samarie. Locutus est ergo Achab ad Naboth, dicens: Da mihi uineam tuam, ut faciam mihi hortum olerum, quia uicina est et prope domum meam, etc.« Narrat Scriptura quod Achab rex concupiuerit uineam Naboth Iezrahelite, qui erat in Iezrel iuxta palatium regis, ut faceret sibi in ea hortum olerum. Quo nolente eam illi dare, per consilium impiissime uxoris eius, Iezabel  uidelicet regine, idem Naboth, subintroductis falsis testibus, lapidatus est, et mortuus; eiusque uinea direpta a rege et possessa est. Quis ergo iste Naboth Iezrelita fuerit, et que eius uinea, consideremus. Interpretatur ergo Naboth conspicuus, siue sessio, Iezrel honesta Dei, siue semen Dei. Et quem melius honestatem uel semen Dei dicere possumus, quam Filium Dei, »qui est splendor glorie, et figura substantie eius, quem constituit Deus heredem uniuersorum, per quem fecit et secula ?« Ad quem Psalmista deprecans ait: »Qui sedes super cherubim, appare coram Ephraim, Beniamin et Manasse, excita potentiam tuam et ueni, ut saluos facias nos .« Iste Naboth habuit uineam, de qua Isaias plenissime per canticum loquitur,  ad extremum inferens: »uinea Domini sabaoth, domus Isrel est .« Et in Psalmo: »uineam, inquit, de Aegypto transtulisti, eiecisti gentes, et plantasti eam .« Cui sepem circumdedit,« ut in Euangelio legitur , id est, uel murum urbis, uel angelorum auxilia. »Et fodit in ea torcular ,« aut altare, aut illa torcularia quorum et tres Psalmi titulo prenotantur, id est, octauus et octogesimus, et octogesimus sextus. »Et edificauit turrem ,« haud dubium templum de quo dicitur per Micheam: »Et tu, turris nebulosa, filia Sion .« »Et locauit eam agricolis .« Quos alibi uinee operarios appellauit uel colonos. Hanc uineam concupiuit Achab, qui interpretatur frater patris: populus uidelicet  Iudaicus, de quo Christus carnem assumere dignatus est; »ut fecisset in ea hortum olerum,« hoc est ut ubi uinum gratie spiritalis germinare debuit, ibi fragilia queque dogmata per Pharisaicam superstitionem transplantaret. Sed Naboth hanc uineam dare nolenti, id est Christo Phariseorum superstitionibus non consentienti, impia uxor Iezabel, hoc est Synagoga Iudeorum machinata est mortem. Interpretatur enim Iezabel cohabitatrix, siue fluxus uanus, quod bene conuenit Synagoge, que habitare uidebatur in domo Domini, sed per uaria desideria uanitatis defluebat. Misit ergo Iezabel litteras ad maiores natu, et ad optimates qui erant in ciuitate, ut, subintroductis falsis testibus,  testimonium falsum contra Naboth ponerent, quod benedixisset Deum et regem; et sic eductum de ciuitate lapidarent ut moreretur, cum Synagoga per pontifices, Scribas et Phariseos meditata est mortem Christi. De qua item scriptum est in Euangelio: »Principes autem sacerdotum et omne concilium querebant falsum testimonium contra Iesum, ut eum morti traderent, et non inuenerunt, cum multi falsi testes accessissent; nouissime autem uenerunt duo falsi testes, et dixerunt: Hic dixit: Possum destruere templum Dei, et post triduum reedificare illud .« Duo ergo falsi testes contra Naboth falsum testimonium dicebant, quod benedixisset Deum et regem. Et Iudei per duos falsos testes Christo opponebant, quod potentiam et  naturam sibi diuinitatis ascriberet. Unde Pilato ad Iudeos ita dicente: »Accipite eum uos, et crucifigite. Ego enim non inuenio in eo causam. Responderunt ei Iudei: Nos legem habemus, et secundum legem debet mori, quia filium Dei se fecit .« Lapidatus est itaque Naboth extra ciuitatem, instigante Iezabel, ut, eo mortuo, Achab uineam eius possideret. Sic et Saluator noster extra portam passus est; crucifixus uidelicet in loco caluarie, excitante per zelum Synagoga populum, ut peterent mortem Christi, quatenus eo occiso securius uiuerent. Unde quasi consulentes aiebant: »Ecce totus mundus post eum abiit . Et si dimittimus eum sic, omnes credent in eum .« Hereditas ergo Christi Ecclesia est, cunctis ei data de  gentibus, quam non moriens illi Pater reliquit, sed ipse sua morte mirabiliter acquisiuit, resurgendo possedit. Hanc autem, occiso eo, mali coloni preripere moliebantur , cum crucifigentes eum Iudei fidem, que per eum est, exstinguere, et suam magis, que ex lege est, iustitiam proferre, ac gentibus imbuendis conabantur inserere . Extra uineam heres uinee trucidatur , »quia iehsu, ut sanctificaret per suum sanguinem populum, extra portam passus est .« Et bene conuenit huic mysterio, quod in loco hoc in quo linxerunt canes sanguinem Naboth, secundum prophete sententiam, lambebant etiam sanguinem Achab, et in agro Iezrel carnes comederunt Iezabel, quia cum canes illi, de quibus scriptum est:  »Circumdederunt me canes multi ,« sanguinem Redemptoris nostri lingua uenenata expetebant, ipsi etiam a canibus illis de quibus item Scriptura dicit: »Non est bonum sumere panem filiorum, et mittere canibus ,« ut nequissimi raptores et sceleratissimi possessores uinee Domini, in eodem loco quo Dominus passus est, trucidabantur, et carnes eorum bestiis et uolucribus comedende tradebantur. Et ita impia gens illa, que in passione Domini profana uoce clamabat: »Sanguis eius sit super nos et super filios nostros ,« ibidem sanguinem suum fetidissimum meruit fundi, ubi Saluatorem suum expetebat occidi. Refert quidem Iosephus quod ex omni Iudea  populi in die solemni pasche Ierosolymam, uelut exitiali quadam manu cogente, conuenerint, quos tricies centena millia hominum dicit fuisse, iusto scilicet Dei iudicio, tempore hoc ultionis electo, ut qui in diebus pasche Saluatorem suum et Salutare Christum Domini cruentis manibus et sacrilegis uocibus uiolauerant, in ipsis diebus uelut in unum carcerem omnis multitudo conclusa feralis pene exitium quod merebatur exciperet.



CAPUT XXII. De uisione Michee prophete, qui Achab, regis Isrel, predicit necem.

. »uocauit ergo rex Isrel eunuchum quemdam, et dixit ei: Festina adducere Micham filium Remla. Rex autem Isrel, et Iosaphat rex Iuda, sedebat unusquisque in solio suo uestiti cultu  regio, etc.« Quod autem Michas uocatus ad regem Isrel et ad regem pariter Iuda, prophetauit contra regem Isrel, ita dicens: »uidi Dominum sedentem super solium suum et exercitum celi a dextris et a sinistris eius: et dictum est: In quo decipiam Achab, ut ascendat et cadat in Ramoth Galaad? Et dixit alius ita, et alius aliter. Et egressus unus dixit: Ego decipiam eum. Et dictum est: In quo decipies? Qui respondit dicens: Egrediar et ero mendax spiritus in ore omnium prophetarum eius,«  quid per solium Domini, nisi angelicas potestates accipimus, quarum mentibus Deus altius presidens inferius cuncta disponit? Et quid exercitus celi, nisi ministrantium  angelorum multitudo describitur? Quid est ergo, quod exercitus celi a dextris et a sinistris eius stare perhibetur? Deus enim, qui ita est intra omnia, ut etiam sit extra omnia, nec dextra nec sinistra concluditur, sed dextra Dei angelorum pars electa, sinistra autem Dei, pars angelorum reproba designatur. Non enim ministrant Deo solummodo boni, qui adiuuent, sed etiam qui redire nolentes grauent; nec quod celi exercitus dicitur, angelorum pars reproba in eo intelligi posse perhibetur. Quas enim suspendi in ere nouimus, aues celi nominamus . Et de eisdem spiritibus Paulus dixit: »Contra spiritualia nequitie in celestibus .« Quorum caput enuntians ait: »Secundum principem potestatis eris huius .« A dextra  ergo et sinistra angelorum exercitus stat, quia et uoluntas electorum spirituum diuine pietati concordat, et reproborum sensus, sue malitie seruiens, iudicio districtionis eius obtemperat. Unde et mox fallax spiritus in medium prosiluisse describitur, per quem Achab rex, exigentibus suis meritis, decipiatur. Neque enim fas credere bonum Spiritum fallacie deseruire uoluisse, ut diceret: »Egrediar et ero mendax spiritus in ore omnium prophetarum eius.« Sed et Achab rex peccatis precedentibus dignus erat ut tali debuisset deceptione damnari, quatenus qui sepe uolens ceciderat in culpam, quandoque nolens caperetur ad penam. Occulta quippe iustitia licentia malignis spiritibus datur, ut quos uolentes in peccati laqueo strangulant, in peccati  penam etiam nolentes trahant. Denique is qui uitam reprobam non mutat, nec a perpetrandis peccatis animum non auertit, cum a propheta aliquid requirit, illa audit, Deo disponente, que merebitur audire damnandus. Ecce enim, ut unum uel duo ex multis loquamur, ab omnipotentis Dei cultu domus Isrel sub idolorum seruitute recesserat, et tamen ad prophetas, a quibus decipi consueuerat, sepe ueniebat, prospera requirens. Cum uero ex ore prophetarum, peruersa agens, prospera audire merebatur, quid aliud superna iudicia agebant, nisi ut peccator populus in suo corde caperetur? quatenus qui perfidiam sequendo deliquerat, sic prophetarum suorum blandis sermonibus deciperetur, ut iam nec pertimesceret quia deliquisset, et tanto post durius  raperetur ad penam, quanto nunc securius uiueret in culpa. Sed ecce iam, largiente omnipotente Deo, ab idolorum cultu remotum est quamplurimum genus humanum, ueram fidem publice fatetur, subdi lignis et lapidibus uel cuilibet creature in adoratione renuit. Securus ergo iam prophetam quilibet in fide positus consulat, quia hoc auditurus est, quod audire fidelem decet. Fidenter dicam si ab immunditiis aliis atque a prauis actibus recepisset, securus esset. Nam cum Paulus, egregius predicator, clamet: »Et auaritia, que est idolorum seruitus ,« quisquis adhuc auaritie subiectus est, a cultu idolorum liber non est. Sic ergo is qui auaritie estibus anhelat, in fide quidem positus esse uidetur, sed aliena ambit accipere, honores mundi desiderat  comprehendere, habere temporalem gloriam concupiscit, atque de hac eadem gloria prophetam consulat, iustum ualde est, ut ex culpe sue merito a prophete ore prospera audiat, quatenus qui uerba Dei audire in sacro eloquio noluit, ut terrena despiceret, celestia ambiret, illud, Deo iudice, ex prophete sui ore audiat unde amplius obligatus cadat, dum spe terrene glorie delectatus pascitur suis desideriis, ad ima semper ducatur. Neque autem bonus fuit ille Spiritus, qui mendax esse appetiit in ore prophetarum. Unde et premissum est quia »exercitus celi stetit a dextris et sinistris eius.« Deus enim, qui incircumscripta est ueritas, in illa eterna beatitudine, que dextra eius dicitur, sinistram non habet, quia nichil esse quod displiceat potest. Sed  quia simul omnia contuetur, simul cuncta aspicit, ea ui inquam [in qua] bonos spiritus et malos uidet, exercitus celi a dextris et sinistris habere describitur, ut per dexteram intelligamus angelos electos, per sinistram uero spiritus reprobos. Nec mouere debet quod exercitus celi etiam repulsi angeli uocantur, quia et ipsi, quamuis ab ethereo celo expulsi sint, adhuc tamen in ereo celo demorantur, sicut Paulus ait: »Contra spiritualia nequitie in celestibus .« Sed quia tertius liber Regum post interfectionem Achab non longe sermonem claudit, ita et nos tertium librum expositionis eiusdem hoc in loco finiamus, ut de sequentibus rebus simul cum historia aliud sumamus exordium.



IN LIBRUM Iu.



CAPUT PRIMUM. De Ochozia rege, qui cecidit per cancellos domus sue, et pro hac infirmitate misit ad consulendum idolum Accaron; unde iratus Dominus per prophetam condigna ei respondit.

 »Preuaricatus est autem Moab in Isrel, postquam mortuus est Achab. Ceciditque Ochozias per cancellos cenaculi sui, quod habebat in Samaria, et egrotauit; misitque nuntios dicens ad eos: Ite, consulite Beelzebub, deum Accaron, utrum uiuere queam de infirmitate mea hac. Angelus autem Domini locutus est ad Eliam Thesbiten, dicens: Surge et ascende in occursum nuntiorum regis Samarie et dices ad eos: Nunquid non est Deus in Isrel, ut eatis ad consulendum Beelzebub deum  Accaron? Quam ob rem hec dicit Dominus: De lectulo super quem ascendisti, non descendes, sed morte morieris, etc.« Mortuo quoque impiissimo rege Achab, impius heres ei successit, filius utique eius Ochozias, de quo Scriptura narrat quod fecerit malum in conspectu Domini, et ambulauerit in uia patris sui et matris sue, et in uia Ieroboam filii Nabath, qui peccare fecit Isrel. Seruiuit quoque Baal, et adorauit eum, et irritauit Dominum Deum Isrel iuxta omnia que fecerat pater eius. Sed non diu prospere egit, quia per cancellos cenaculi sui, quod habebat in Samaria, cecidit, et egrotauit; misitque nuntios ad Beelzebub, deum Accaron, ut consulerent eum utrum uiuere posset de hac infirmitate. Cui cum Elias, nuntiis suis obuians, de morte uicina respondisset,  misit ad eum quinquagenarium principem cum militibus sibi subiectis, ut eum adducerent. Sed his igne celesti consumptis, iterum misit alium quinquagenarium, qui similiter cum suis combustus est. Misit et tertium, qui reseruatus est.

Itaque rex iste populum Iudeorum, et maxime principes significat, qui peccatis et uitiis dediti, ueritatem a se repellebant, imo persequebantur. Unde legitur in Euangelio, quod »miserunt principes et Pharisei ministros, ut apprehenderent Iesum .« Et item: »Querebant ergo eum apprehendere, et nemo misit in illum manus, quia nondum uenerat hora eius; et fugit in montem solus orare . Et iterum: »Cogitauerunt, ait, ut interficerent eum. iehsu ergo iam non in palam ambulabat  apud Iudeos, sed abiit in regionem iuxta desertum in ciuitatem, que dicitur Ephrem .« Domus ergo Ochozie Synagoga est Iudeorum, que legalibus preceptis quasi cancellis cenaculi undique circumdata erat. Sed sicut Ochozias per cancellos quibus tueri debuit ruens egritudinem nimiam incurrit, ita et populus Iudeorum, legis custodiam egrediens, in languorem desperabilem peccatorum cecidit. Ubi quia diuina presidia dereliquit, salutis  remedia inuenire non meruit. Confugit enim, sicut rex impius fecit, ad falsorum deorum presidia, a quibus magis lesus quam adiutus est. Et ideo prophetico ore corripitur, et de eius morte uicina illi predicitur. Hinc per Isaiam dicitur: »Et cum dixerint ad uos: Querite a Pythonibus et a diuinis, qui strident in incantationibus suis, nunquid non populus requiret a Deo suo uisionem pro uiuis a mortuis? Ad legem magis et ad testimonium. Quod si non dixerint iuxta uerbum hoc, non erit eis matutina lux. Et transibit per eam, corruet et esuriet. Et cum esurierit, irascetur, et maledicet regi suo et Deo suo. Et suspiciet sursum, et ad terram intuebitur. Et ecce tribulatio et tenebre, dissolutio, et angustia, et caligo persequens, et non poterit auolare de angustia  sua .«  Mittit rex impios duos quinquagenarios, cum subditis sibi militibus, ut exhibeant Eliam, qui diuino igne consumpti sunt. Tertius autem missus saluatur. Quinquagenarius namque numerus confessio penitentie est, quo declaratur remissio peccatorum, Iudei ergo nolentes Christum Deum esse perfectum, nec principem penitentie, dicunt ad eum: »Quinquaginta annos nondum habes, et Abraham uidisti ?« Hi in futuro diuini ignis incendio exstinguentur. Tertius autem quinquagenarius, quia conuersus ad fidem Trinitatis, penitentie sacramenta cognouit, indulgentiam meruit.



CAPUT II. De raptu Elie per turbinem in celum, et de postulatione  Elisei qua postulauit duplicem spiritum Elie in se fieri. Miraculum Elisei in Iericho, ubi inuocauit Dominum et conuertit aquas in dulcedinem; et de pueris qui Eliseo conuiciabantur, et propterea a duobus ursis lacerati sunt.

 »Factum est autem, cum leuare uellet Dominus Eliam per turbinem in celum, ibat Elias et Eliseus de Galgala. Dixitque Elias ad Eliseum: Sede hic, quia Dominus misit me usque in Bethel. Cui ait Eliseus: uiuit Dominus, et uiuit anima tua; quia non derelinquam te, etc.«  Quid est, quod Elias ad celum raptus dicitur? Nunquidnam eum adhuc in hac carne corruptibili positum ad illius summe quietis sinum ante resurrectionem ascensionemque Domini credimus esse  perductum? Sed aliud est celum ereum, aliud ethereum. Celum quippe ereum terre proximum est, unde et aues celi dicimus , quia eas uolitare in ere uidemus. In celum itaque ereum Elias subleuatus est, ut in secretam quamdam terre regionem repente duceretur, ubi in magna iam carnis et spiritus quiete uiueret, quousque ad finem mundi redeat, et mortis debitum soluat. Subleuatus namque Elias, Ascensionem Dominicam designauit. Ille enim mortem distulit, non euasit. Redemptor  autem noster quia non distulit, superauit, eamque resurgendo consumpsit, et resurrectionis sue gloriam ascendendo declarauit. Notandum quoque est quod Elias in curru legitur ascendisse, ut uidelicet aperte monstraretur quia homo purus adiutorio egebat alieno. Per angelos quippe illa facta et ostensa sunt adiumenta, quia nec ad celum quidem ereum per se ascendere poterat, quem nature sue infirmitas grauabat. Redemptor autem noster non curru, non angelis subleuatus legitur, quia is qui fecerat omnia, nimirum super omnia sua uirtute ferebatur. Illuc enim reuertebatur ubi erat, et inde redibat ubi remanebat, quia cum per humanitatem ascenderet in celum, per diuinitatem et terram pariter continebat et celum. Sicut autem Ioseph a fratribus  uenditus  uenditionem Redemptoris nostri figurauit, sic Enoch translatus , atque ad celum ereum Elias subleuatus, Ascensionem Dominicam designauit. Ascensionis sue Dominus prenuntios et testes habuit, unum ante legem, alium sub lege, ut quandoque ueniret ipse, qui ueraciter celos penetrare potuisset. Unde et ipse ordo in eorum utraque subleuatione per quedam incrementa distinguitur. Nam Enoch translatus, Elias uero ad celum subuectus esse memoratur, ut ueniret postmodum, qui nec translatus, nec subuectus celum ethereum sua uirtute penetraret, qui nobis in se credentibus carnis quoque munditiam largiretur, et sub eo per incrementa temporum uirtus castitatis excresceret. In ipsa quoque eorum translatione  qui Ascensionem Dominicam, ut uidelicet famuli, designauerunt, et in se ipso, qui ad celum ascendit, Dominus ostendit. Nam Enoch quidem uxorem et filios habuit, Elias uero neque uxorem neque filios habuisse legitur. Pensate ergo quomodo per incrementa creuerit munditia castitatis, quod et per translatos famulos, et per ascendentis Domini personam potenter ostenditur. Translatus namque est Enoch per coitum genitus, et per coitum generans. Raptus Elias, per coitum genitus, sed non etiam per coitum generans. Assumptus est uero Dominus neque per coitum generans, neque per coitum generatus. Queritur autem quomodo Eliseus, cum suus magister Elias locum postulandi offerret, duplicem spiritum Elie postulauerit, cum Dominus dicat in  Euangelio: »Non est discipulus super magistrum, perfectus autem omnis erit, si sit sicut magister eius .« Cuius petitionis mysterium si consideretur, non importuna, sed necessaria postulatio esse decernitur.

»Dixit ergo Elias ad Eliseum: Postula quod uis ut faciam tibi antequam tollar a te. Dixitque Eliseus: Obsecro ut fiat spiritus tuus duplex in me. Qui respondit: Rem difficilem postulasti. Attamen si uideris me, quando tollar a te, erit tibi quod petisti. Si autem non uideris, non erit.« Quem enim in hoc loco significat Elias, nisi caput nostrum, Dominum scilicet Redemptorem? Et quem Eliseus, nisi corpus eius, quod est Ecclesia? Dat locum postulandi  Elias noster, cum in Euangelio dicit: »Petite, et dabitur uobis . Et item: »Petite, inquit, et accipietis, ut gaudium uestrum sit plenum .« Hac ergo fiducia accepta, a Domino postulat Eliseus, hoc est, populus Christianus, ut fiat Spiritus Christi duplex in eis, hoc est, duplex gratia Spiritus sancti in remissione utique peccatorum et collatione uirtutum. Redemptor igitur noster, »qui non habuit peccatum, neque peccatum fecit, nec dolus inuentus est in ore eius ,« remissione peccatorum non eguit. Opera autem uirtutum in Spiritu sancto fecit, sicut ipse in Euangelio dicit Iudeis: »Si ego in digito Dei eiicio demonia, profecto peruenit in uos regnum Dei .« Inseparabilia sunt igitur opera sancte Trinitatis, id  est Patris, et Filii, et Spiritus sancti, ueritate attestante, que ait: »Quia que Pater facit, hec eadem et Filius similiter facit .« Et Apostolus: »Hec, inquit, omnia operatur unus atque idem Spiritus, diuidens singulis prout uult .« Bene quidem postulat Ecclesia ut Spiritum duplicem accipiat Christi, quia et remissione peccatorum indiget, qua non eguit Christus, et munere uirtutum, quas ex plenitudine sua per Spiritum sanctum tribuit Christus. »Qui ascendens in altum captiuam duxit captiuitatem, dedit dona hominibus ;« illis uidelicet hominibus qui spem suam firmiter in illum ponunt. Hinc est quod Elias dicit ad Eliseum:

»Si uideris me, quando tollar a te, erit tibi quod  petisti. Si autem non uideris, non erit.« Quia nisi quis recte fidei oculos in illum ponat, ut credat fideliter passionem, resurrectionem et ascensionem eius ad Patrem, petitionis sue fructum non capiet; quod subsequens ratio designat.

Elias enim, secum comitante Eliseo, ad aquas Iordanis ueniens, »tulit pallium suum, et inuoluit illud, et percussit aquas, que diuise sunt in utramque partem, et transierunt ambo per siccum.« Cumque Elias raptus esset, Eliseus leuauit pallium Elie, quod ceciderat ei. »Reuersusque stetit super ripam Iordanis, et pallio Elie, quod ceciderat ei, percussit aquas, et non sunt diuise. Et dixit: Ubi est Deus Elie etiam nunc? Percussitque aquas, et diuise sunt huc atque illuc, et transiit  Eliseus, etc.« Quid significat pallium Elie, nisi Incarnationem Domini, per quam Redemptor noster lethi fluuium disrupit, nobisque transitum ad uitam preparauit? Hoc ergo pallium Eliseus post transitum Elie retinuit, quia fidem Incarnationis Christi Ecclesia post ascensionem eius ad celos reseruauit, per quam presentis uite fluctus transire satagit. Sed sicut Eliseus percutiens pallio fluuium, aquas non diuisit antequam dixit: »Ubi est Deus Elie etiam nunc?« et sic percussit aquas, et diuise sunt, ita Ecclesia, nisi per inuocationem nominis Domini, uirtutes ullas facere non potest, quia, sicut ipse dixit, »Sine me nichil potestis facere .« Nihil est enim humanum studium, nisi adsit adiutorium  diuinum. Unde et Apostolus dixit: »Deus est, qui operatur in nobis et uelle et perficere pro bona uoluntate .« Et Propheta ad Dominum ait: »In te inimicos nostros uentilabimus, et in nomine tuo spernemus insurgentes in nos, etc.« 

»Dixerunt quoque uiri ciuitatis ad Eliseum: Ecce habitatio ciuitatis huius optima est, sicut tu ipse, domine, perspicis; sed aque pessime sunt, et terra sterilis. At ille ait: Afferte mihi uas nouum, et mittite in illud sal.« Postulabat Eliseus a populo ut aquas Iericho steriles et malignas sanaret. Accepit uas nouum fictile, et iecit in eo sal, et demersit illud in flumine, et statim in flumine aque sanate sunt. Quo facto prenuntiabat propheta quia  »uerbum caro fieret, et habitaret in nobis .« Inde in similitudinem uerbi salem, id est, sapientiam dedit in uas fictile; in corpus scilicet humanum, et immittens in aquam demersit. Quod quidem significabat, quia omnes populi, qui sub figura aquarum in toto mundo steriles erant, per Christi Incarnationem fecunditatem et benedictionem accepturi essent

»Ascendit autem inde Eliseus in Bethel. Cumque ascenderet per uiam, pueri parui egressi sunt de ciuitate, et illudebant ei dicentes, Ascende, calue. Ascende, calue. Qui cum respexisset uidit eos, et maledixit eis in nomine Domini. Egressique sunt duo ursi de saltu, et lacerauerunt ex eis quadraginta et duos pueros, etc.« Eliseus quoque propheta   figuram Christi gessit. Denique uocabulum istud salus Domini interpretatur. Salus autem Dei quis est alius, nisi Filius eius, qui et Saluator ubique uocatur? Paruuli uero illi illudentes saluti Dei, id est, Eliseo, Iudeorum habuere personam, qui ad crucem Domino Saluatori subsannabant, qui dicunt: »Ascende, calue; ascende, calue,« quia in Caluarie loco Christus ascensurus erat in crucem. Quod uero conuersus maledixit eis Eliseus, et exierunt duo ursi de silua, et interfecerunt quadraginta duos pueros blasphemantes, ita et Christus post passionem et resurrectionem ex mortuis, postquam ascendit in celos, sicut Eliseus ascendit in Bethel, id est, in domum Dei, conuersus maledixit Iudeis, et quadragesimo secundo anno Ascensionis  sue immisit duos ursos de siluis gentium, uespasianum scilicet et Titum, qui eos crudeli strage deiecerunt.



CAPUT III. De bello trium regum, id est, Iude et Isrel atque Edom, contra regem Moab, et de uictoria collata eis a Domino.

 »Porro Mesa, rex Moab, nutriebat pecora multa, et soluebat regi Isrel centum millia agnorum, et centum millia arietum cum uelleribus suis. Cumque mortuus fuisset Achab, preuaricatus est fedus quod habebat cum rege Isrel, etc.« Igitur post hec, bellum gerebatur per tres reges, hoc est regem Isrel, regem Iuda et regem  Edom, contra Moab. Consultusque ab eis Eliseus propheta, post alia hec subdidit, dicens:

»Facite alueum torrentis huius, fossas et fossas. Hec enim dicit Dominus: Non uidebitis uentum, neque pluuiam; et alueus iste replebitur aquis, et bibetis uos, et familie uestre, et iumenta uestra. Parumque hoc est in conspectu Domini, insuper tradet etiam Moab in manus uestras. Et percutietis omnem ciuitatem munitam, et omnem urbem electam, et uniuersum lignum fructiferum succidetis, cunctosque fontes aquarum obturabitis, et omnem agrum egregium operietis lapidibus, etc.« Quid ergo significant tres isti reges contra Moab bellum gerentes, nisi rectores fidelium, qui per sancte Trinitatis fidem contra mundi principem  et contra populum eius, hoc est, philosophos, hereticos, schismaticos, atque omnes iniquos »cum scuto fidei atque armis spiritualibus « confligunt? Moab ergo, qui de incesto est, et interpretatur de patre, bene illis conuenit, ad quos Dominus dixit: »uos de diabolo patre estis, et desideria patris uestri uultis facere .« Hi ergo aduersantur Ecclesie, partim minis, partim persecutionibus, partim dolo ac falsis fictionibus; sed per Christi uirtutem, qui caput est populi Christiani, superantur atque effugantur; quibus ait propheta Domini: »Facite alueum torrentis huius, fossas et fossas; non uidebitis uentum neque pluuiam; et alueus iste replebitur aquis; et bibetis uos, et familie uestre.« Ecce propheta Domini populo siti fatigato  per miraculum factum a Domino consulit; sic et prophetica dicta consilium prebent fidelibus, qualiter spirituali doctrina sitim suam exstinguant atque animum reficiant. Iubet ergo fossas facere in torrentis alueo, et ita predicit absque uentis et pluuia aquarum largitatem. Quid est fossas in alueo torrentis facere, nisi profunda mysteria in sacris Scripturis bono studio querere? Que absque pluuia et uento aqua replentur, quia sepe absque humano solatio sapientiam confert suis inuestigatoribus potentia diuina. Unde dicit Ioannes Apostolus: »Non necesse habetis ut aliquis doceat uos, sed sicut unctio eius docet uos de omnibus .«

Unde bibunt homines et iumenta, id est, doctrinam accipiunt ingeniosi quique et simplices. Quiaquantum  idonea est anima accipientis, tantum ibi inueniet documentum sue salutis. Sequitur:

»Parumque hoc in conspectu Domini, insuper etiam Moab in manus uestras.« Non enim sufficit seruis Dei abdita mysteria scire, quinetiam debent ea aliis predicare, et »contradicentes ea redarguere ;« quibus promissa est certa de hoste uictoria, »ut percutiant omnem ciuitatem munitam et omnem urbem electam.« Ciuitates munitas et omnes urbes electas, possumus secularem prudentiam intelligere, in qua maxime philosophi et heretici confidunt. He ergo per predicatores sancti Euangelii subuertentur, unde dicit Apostolus: »Arma militie nostre non carnalia, sed potentia Deo ad destructionem  munitionum, consilia destruentes, et omnem altitudinem extollentem se aduersus scientiam Dei, et in captiuitatem redigentes omnem intellectum in obsequium Christi, et in promptu habentes ulcisci omnem inobedientiam .«

»Uniuersa ligna fructifera succidentur.« Non illa ligna, que faciunt fructum bonum, sed que mortiferum generant pastum, que radicibus diuini examinis succisa, pabulum fient ignis eterni.

Cunctique fontes aquarum obturantur, cum heresiarche, simul cum suis sequacibus, per catholicos doctores damnantur.

Et omnes agri egregii lapidibus operientur, cum uenustas locutionis heretice atque philosophice anathematis pondere obruetur; nichil remanebit in  terra Moab, nisi muri tantum fictiles, hoc est, false ratiocinationes fragilium doctrinarum, que a fundibulariis, id est, sanctis predicatoribus Ecclesie circumdate, maxima ex parte refutantur, et ad nichilum rediguntur. Quod autem Moabite, orto sole, ex aduerso aquarum, uidere contra aquas rubras, quasi sanguinem gladii existimauerunt, dicentes quod tres reges, qui contra se uenerunt ad pugnam, inuicem se occidissent, et sic delusi sunt, ita et philosophi uerbum crucis Christi stultitiam existimantes, derident passionem Christi, et Ecclesie martyrium dementiam existimant. Sed  »quod stultum est Dei sapientius est hominibus, et quod infirmum est Dei fortius est hominibus, quoniam prudentia carnis mors est, prudentia  autem spiritus uita et pax .«  Ad probandum autem quod Moab in presenti loco super philosophorum intelligatur superbia, de quibus dicitur: »Perdam sapientiam sapientium, et intelligentiam intelligentium reprobabo ,« pauca de prophetis exempla explicanda sunt. Amos loquitur: »Hec dicit Dominus: Super tribus impietatibus Moab, et super quatuor non aduersabo eum, pro eo quod combussit ossa regis Idumee in cineres .«

uere enim quidquid in seculo dogmatum peruersorum, quidquid ad terrenam sapientiam pertinet, putatur esse robustum, hoc dialectica subuertitur, et instar incendii, in cineres fauillasque dissoluitur, ut probetur nichil, quod putabatur esse fortissimum.  Sed et Isaias superbiam Moab arguit dicens: »Audiuimus contumeliam Moab, contumeliosus est nimis. Superbiam eius abstuli .« Ieremias quoque contra omnes uaticinans nationes, proprie loquitur ad Moab: »Quod confidebas in munitionibus tuis .« Et post pauca: »Habes fiduciam in gloria tua.« Et iterum: »Quoniam dicitis fortes ramos.« Ac deinde: »Iuxta est dies Moab, ut ueniat, et malitia eius nimis.« Et manifestius dicit: »Quomodo contritus est baculus gloriosus, uirga magnificentie?« Et iterum: »Contritum est cornu Moab.« Hec autem dicuntur sub nomine Moab, ut stulta seculi, et in celum semper ferens malitia conteratur.



CAPUT Iu. De eo quod Eliseus mulierem in benedictione olei et creditore liberauit, nec non et de muliere Sunamitide cuius filium Eliseus resuscitauit; de pulmento amaro quod Eliseus per immissionem farine indulcauit, deque oblatione uiri uenientis ad Eliseum.

 »Mulier autem quedam de uxoribus prophetarum clamabat ad Eliseum, dicens: Seruus tuus, uir meus, mortuus est, et tu nosti quia seruus tuus fuit timens Dominum. Et ecce creditor uenit, ut tollat duos filios meos ad seruiendum sibi. Cui dixit Eliseus: Quid uis ut faciam tibi? Dic mihi, quid habes in domo tua? At illa respondit: Non habeo ancilla tua quidquam in domo mea, nisi parum olei quo ungar. Cui ait:  uade, pete mutuo ab omnibus uicinis tuis uasa uacua non pauca, et ingredere et claude ostium tuum cum intrinsecus fueris tu et filii tui, et mitte inde in omnia uasa hec, et cum plena fuerint, tolles, etc.«  Quid per hanc mulierem, nisi sancta Ecclesia designatur duorum populorum, id est, Iudaici et gentilis, quasi duorum filiorum mater? Que prius ex peruerso opere, consentiendo callidi spiritus persuasioni, quasi quemdam peccati nummum a creditore acceperat, et duos, quos in fide genuit, amittere timebat filios. Sed prophete uerbis, id est, Scripture sacre preceptis obediens, ex paruo quod habebat olei uacua uasa infundit, quia dum ab unius ore doctoris paruum quidem amorem diuinitatis multorum uacue  mentes hauriunt, exuberante gratia, unguento diuini amoris usque ad summum replentur. Etiam nunc multorum corda, que prius fuerant uacua uascula, unguento Spiritus plena sunt, que ex paucitate olei solummodo infusa uidebantur. Quod dum aliis atque aliis datur, et ab auditoribus fides accipitur, erepta mulier, uidelicet sancta Ecclesia, sub creditoris sui iam debito non tenetur.

»Facta est autem quedam dies, et transibat Eliseus per Sunam ciuitatem. Erat autem ibi mulier magna, que tenuit eum, ut comederet panem. Cumque frequenter inde transiret, diuertebat ad eam, ut comederet panem.« Mulier ergo ista, que prophetam hospitio suscepit, bene potest originem  insinuare populi Isrelitici, que fuit in patriarchis. Unde sicut ista Eliseum prophetam, ita et illa Dominum prophetarum hospitio suscipere meruit. Nam Abraham et Sara tres uiros iuxta conuallem Mambre suscipere et pascere meruerunt . Huic ergo mulieri, non habenti filium, propheta promisit dicens:

»In tempore isto et in hac eadem hora, si uita comes fuerit, habebis in utero filium. Cui illa respondit: Noli, queso, domine mi, uir Dei, noli mentiri ancille tue. Et concepit mulier, et peperit filium in tempore, et in hora eadem, qua dixerat Eliseus.« His quoque similia Dominus ad Abraham retulit, dicens: »Reuertens ueniam ad te tempore isto, uita comite, et habebit filium Sara uxor  tua . Quo audito, Sara, risit post ostium tabernaculi, occulte dicens: Postquam consenui, et dominus meus uetulus est, uoluptati operam dabo? uisitauit autem Dominus Saram, sicut promiserat ei, et impleuit que locutus est. Concepitque et peperit filium in senectute sua tempore quo predixerat ei dicens.«

»Igitur postquam creuit puer, tactus dolore capitis, in messe circa meridiem defunctus est.« Cum populus Isreliticus, postquam in Aegypto decreuit, et per Moysen in desertum eductus, Domini uocem audierat in igne et in caligine, quando lumine scientie debuit illustrari, mox animo ad idololatriam recurrens, mortuus est .

»Et ait Eliseus ad Giezi, puerum suum: Accinge  lumbos tuos, et tolle baculum meum in manu tua, et uade. Si occurrerit tibi homo, non salutes eum. Et si salutauerit te quispiam, non respondeas illi, et pones baculum super faciem pueri.«  Quid autem significat, quod puer ab Eliseo missus cum baculo non resuscitat per semetipsum, uerum Eliseus ueniens, seque super mortuum sternens, atque ad eius membra se colligens, huc illucque deambulans, et in ore mortui septies aspirans, hunc ad rediuiuam lucem protinus per ministerium compassionis animauit, nisi quod auctor humani generis Deus, quasi mortuum puerum doluit, cum exstinctos nos iniquitatis aculeo miseratus aspexit? et quia per Moysen terrorem legis protulit, quasi per puerum uirgam misit. Per legem quippe uirgam  Deus tenuerat, cum dicebat:

Si quis hec uel illa fecerit, morte moriatur.« A peccati igitur morte timor nos suscitare non ualuit, sed ad statum uite aspirata mansuetudinis gratia erexit. Sed puer cum baculo mortuum suscitare non ualuit: »Quia,« Paulo attestante, »nichil ad perfectum adduxit lex.« Ipse autem per semetipsum ueniens, et super cadauer humiliter sternens, et super exequanda sibi mortui membra se collegit, quia »cum in forma Dei esset, non rapinam arbitratus est esse se equalem Deo, sed semetipsum exinaniuit, formam serui accipiens, in similitudinem hominum factus, et habitu inuentus ut homo.«

»Huc illucque deambulabat,« quia et Iudeam  iuxta et longe positas gentes uocat. »Super mortuum septies inspirat,« quia per apertionem diuini muneris gratiam septiformis Spiritus in peccati morte iacentibus aspirat. »Moxque uiuens erigitur,« quia is quem terroris uirga suscitare non potuit, per amoris spiritum puer ad uitam redit.

»Erat autem fames in terra, et filii prophetarum habitabant coram eo. Dixitque uni de pueris suis: Pone ollam grandem, et coque pulmentum filiis prophetarum, etc.« Erat, inquit, fames in terra, non fames utique panis, nec sitis aque, sed audiendi uerbum Domini . Et filii prophetarum habitabant coram Eliseo, cum filii sanctorum predicatorum, »qui ambulant in lege Domini, et scrutantur  testimonia eius, in toto corde exquirentes eum ,« in presentia Domini Saluatoris semper uiuunt.

»Egreditur puer in agrum, ut colligat herbas agrestes, quatenus inde coquat pulmentum; inuenitque quasi uitem siluestrem, et collegit ex ea colocynthidas agri. Quas concidens in ollam pulmentum facit,« cum quis littere legis intentus, uel philosophicarum disciplinarum studiosus, pastum uerbi querens, amaritudinem littere legalis, uel mortiferum quiddam in philosophorum libris inueniens, intermiscet ueritati euangelice, et in olla cordis sui coquens tale pulmentum, hoc est, documentum preparat ad refectionem auditoribus suis. Dicit enim Apostolus: »Littera enim occidit, spiritus  autem uiuificat .« Et item: »Prudentia, inquit, carnis mors est. Prudentia autem spiritus, uita et pax .« Hoc itaque sentientes fideles populi mortem in olla exclamant, cum talem doctrinam, quasi deceptionem animarum, detestantes uociferantur. Sed, iubente Eliseo, farina in ollam mittitur, cum scientia spiritalis in tale condimentum intromittitur, ut, exclusa omni amaritudine prauitatis, pastus inde fidelibus preparetur salubris

»uir autem quidam uenit de Baalsalisa, deferens uiro Dei panes primitiarum, et uiginti panes hordeaceos, et frumentum nouum in pera sua, etc.« Denique uir de Baalsalisa uenire describitur, deferens uiro Dei panes primitiarum, et uiginti panes  hordeaceos, et frumentum nouum in pera sua. Quem autem melius uirum istum accipere possimus, quam cetum sanctorum Patrum, qui uirtute animi et bonorum operum pollent? Qui bene de Baalsalisa uenisse dicitur. Baalsalisa enim habens tertium interpretatur. Recte ergo de Baalsalisa est qui ternarium numerum in credulitate et confessione sancte Trinitatis seruat. Hic uero uir uiro Dei panes primitiarum offert, cum Redemptori nostro per gratiam eius inspiratus offert libros de origine creaturarum compositos. Offert uiginti panes hordeaceos, hoc est, Decalogum legis in Moysi et prophetarum scriptis comprehensum. Offert frumentum nouum in pera sua, cum Nouum Testamentum post Mediatoris nostri aduentum in sancti Euangelii et  apostolorum scriptis profe t. Iubet ergo Eliseus noster ministris suis, sanctis uidelicet predicatoribus, ut hanc oblationem populo fidelium dispensent, id est, ut, secundum illud Euangelii, »de thesauro suo, uelut scriba doctus, in regno celorum proferant noua et uetera ,« quatenus pabulo uerbi diuini reficiantur. Quod mysterium in Euangelio iteratum legimus, cum in fractione »quinque panum, quinque millia hominum ,« et item, »septem panum, quatuor millia hominum, satiata esse commemorantur, »et satiatis turbis, cum collegerunt duodecim cophinos siue septem sportas fragmentorum ,« quia nullus est qui sacramenta Scripture diuine per omnia capere  possit, quin sibi satiato supererit iuxta uerbum Domini.



CAPUT u. De Naaman Syro, cuius lepram curauit Eliseus in nomine Domini.

 »Naaman, princeps militie regis Syrie, erat uir magnus apud dominum suum, et honoratus. Per illum enim Dominus dedit salutem Syrie. Erat autem uir fortis et diues, sed leprosus, etc.« Iste autem Naaman, qui princeps militie regis Syrie esse describitur, quem melius significare potest, quam populum gentilem, qui in orbe triquadro per uirtutem bellorum principatum gerebat, ac rerum decore fruebatur? quod in nominis eius interpretatione exprimitur. Interpretatur autem Naaman  decus, siue commotio eorum. Sed iste uir, licet fortis et diues fuerit, tamen leprosus esse memoratur, quia quamuis per potentiam regni ac rerum abundantiam dominari uideretur, tamen per erroris nequitiam et idololatrie lepram fedus apparuit.

»Porro de Syria egressi fuerant latrunculi, et captiuam duxerant de terra Isrel puellam paruulam, que erat in obsequio uxoris Naaman. Que ait ad dominam suam: Utinam fuisset dominus meus ad prophetam qui est in Samaria! profecto curasset eum a lepra quam habet, etc.« Latrunculi quippe de Syria, que interpretatur sublimitas, egressi sunt, cum cupiditate ducti, et diuersis negotiis impliciti, sperantes in incerto diuitiarum, gentiles per totam terram uagabantur. Hinc ad terram  uenientes captiuam mulierculam duxerunt. Que in captiuitate posita de propheta in Isrel testabatur, quia fama de Isrel per negotiatores gentium translata in toto orbe curiositati hominum, quam uxor Naaman significat, uerum prophetam et saluatorem omnium in Iudea manere patefecit.

»Ingressus est itaque Naaman ad dominum suum, et nuntiauit ei dicens: Sic et sic locuta est puella de terra Isrel,« cum hi, ad quos notitia uerbi Dei peruenit, eis qui sibi presunt, suggerunt scientie spiritalis magnitudinem. »Mittit rex Syrie litteras ad regem Isrel pro salute serui sui,« cum primatus gentium audiens Deum esse in Isrel  saluti suorum preuidens, legationem  in Iudeam mittit, ut per apostolicam doctrinam Saluatoris fidem accipiat. Unde Cornelius centurio de Cesarea in Ioppen ad Petrum misit  et Paulo per uisionem uir Macedo apparuit, qui eum exhortabatur, ut ueniens adiuuaret eos qui erant in Macedonia, sicut in Actibus Apostolorum legitur .

»Cumque legisset rex Isrel litteras, scidit uestimenta sua, et ait, Nunquid Deus ego sum, ut occidere possim et uiuificare?« Quid significat rex iste Isrel, qui, audita legatione Syrie de salute a propheta Isrel querente, expauit, nisi sacerdotes, Scribas et Phariseos, rectores Iudeorum, qui considerantes quod undique plebes ad Redemptorem nostrum  salutis sue causa conueniebant, quasi blasphemiam existimantes, uestimenta sua scindebant, sicut in Euangelio principem sacerdotum, audita Christi predicatione, fecisse legimus ? Sed licet rex Isrel in tali auditu pertimescat, tamen propheta Dei quos ad se migrasse cognouerat, ad se peruenire suadebat, dicens:

»ueniat ad me, ut sciat esse prophetam in Isrel,« quia Dominus noster »quos presciuit, hos et uocauit, et quos uocauit, illos et iustificauit .«

»uenit ergo Naaman cum equis et curribus, et stetit ad ostium domus Elisei. Misitque ad eum Eliseus nuntium dicens: uade et lauare septies in Iordane, et recipiet caro tua sanitatem atque mundaberis. Iratus Naaman recedebat, dicens:  Putabam quod egrederetur ad me, et stans inuocaret nomen Domini Dei sui, et tangeret manu sua locum lepre, et curaret me.« ueniens quidem gentilis populus ad domum Elisei nostri, sanctam uidelicet Ecclesiam, missum ab eo nuntium consilium accepit, ut se in Iordane septies lauaret, et sic sanitatem reciperet atque mundaretur, quia per angelicos predicatores Dominus dicit: »Nisi quis renatus fuerit ex aqua et Spiritu sancto, non potest introire in regnum Dei .« Et item: »Qui crediderit et baptizatus fuerit, saluus erit. Qui uero non crediderit, condemnabitur .« Iordanis itaque aque sacrum baptisma significant, quia in eis Saluator noster baptisma nobis consecrauit. Quod autem Naaman, indignans de tali responso,  lauationem aque Iordanice despexit: simplicitatem significat rudium, qui spiritalem non potuerunt intelligere efficaciam, quia »animalis homo non percipit ea que sunt Spiritus Dei .«

»Cum ergo uertisset se, et abiret indignans, accesserunt ad eum serui sui, et locuti sunt ei: Pater, si rem grandem dixisset tibi propheta, certe facere debueras; quanto magis quia nunc dixit tibi: Lauare et mundaberis? Descendit et lauit in Iordane septies iuxta sermonem uiri Dei, et restituta est caro eius, sicut caro pueri paruuli, et mundatus est.« Bene ergo serui Naaman meliori consilio illi ad perficiendum mandatum propheticum persuaserunt, quia sepe Dominus iuniori reuelat quod melius est, et, secundum Petri uocem, »personarum  acceptor Deus non est, sed in omni gente qui timet Deum, et operatur iustitiam, acceptus est illi .« Abiit et lauit septies iuxta sermonem uiri Dei; et restituta est caro eius, sicut caro pueri paruuli, quia mundatus aquis baptismatis per inuocationem septiformis spiritus quisque recipiet sanitatem, et ad innocentis uite infantiam redigitur, ut uite eterne ingressum percipere mereatur. Unde ipsa ueritas suis discipulis ait: »Nisi conuersi fueritis, et efficiamini, sicut paruuli, non intrabitis in regnum celorum .«

Denique »reuersus Naaman ad uirum Dei cum uniuerso comitatu suo, uenit et stetit coram eo, et ait: uere scio quod non sit Deus in uniuersa  terra, nisi tantum in Isrel.« Hec est enim catholica professio, quod »Deus Abraham, Deus Isaac et Deus Iacob, non est Deus mortuorum, sed uiuentium ,« quoniam omnes dii gentium demonia, Dominus autem celos fecit .« Et ut cuncta hic baptismatis scires sacramenta premonstrata, in quo abrenuntiare Satane ac fidem Dei confiteri precipimur, negat se Naaman ultra diis alienis litaturum, soli per omnia Domino seruiturus. Partem quoque terre sancte secum tollere gaudet, quia baptizatos oportet Dominici quoque corporis participatione confirmari.

»Dixitque Giezi puer uiri Dei: Pepercit Dominus meus Naaman Syro isti, ut non acciperet ab eo que attulit. uiuit Dominus, quia curram post eum  et accipiam ab eo aliquid.« Post hec autem narrat Scriptura quod Giezi puer serui Dei concupiuerat de pecuniis quas predictus Syrus homini Dei obtulerat, sed, eo nolente aliquid inde recipere, ipse per mendacium turpiter acquisiuit, quod suus magister per fidem accipere renuit. Giezi quoque, qui interpretatur preruptum uidens, siue uallis uisio, significat Iudaicum populum, qui aliquando Puer Dei, propheta attestante, uocabatur, sicut Osee dicit: »Puer Isrel, et dilexi eum .« Sed postquam spreto Euangelio, et crucifixo Filio Dei, semetipsum de tali dignitate in foueam auaritie precipitans, cupiditatem secutus est terrenam, quam filii Dei per baptismum renati spreuerunt, per sententiam iusti iudicis Dei, lepram erroris, quam credentes  deposuerant, ipse sibi consciuit. Nec non et omnes qui post baptismum, et emendatiorem uitam, ad pristina uitia reuertuntur, sordibus, quibus se exutos sperabant, iterum impliciti inuoluuntur. Unde scriptum est: »Canis reuersus ad uomitum suum, et sus lota in uolutabro luti; sic stultus, qui iterat stultitiam suam .«



CAPUT uI. De filiis prophetarum conquerentibus pro angustia loci, et de reuocatione ferri ab aqua per Eliseum.

 »Dixerunt autem filii prophetarum ad Eliseum: Ecce locus, in quo habitamus coram te, angustus est nobis. Eamus usque ad Iordanem, et tollant singuli de silua materias singulas, ut edificemus  nobis ibi locum ad habitandum. Qui dixit, Ite. Et ait unus ex illis: ueni ergo et tu cum seruis tuis. Respondit: Ego ueniam. Et abiit cum eis. Cumque uenissent ad Iordanem, cedebant ligna. Accidit autem ut cum unus materiam succidisset, caderet ferrum securis in aquam. Exclamauitque ille. Et ait: Heu! heu! heu! Domine mi. Et hoc ipsum mutuo acceperam. Dixit autem homo Dei: Ubi cecidit? At ille monstrauit ei locum. Prescidit ergo lignum, et misit illuc, natauitque ferrum. Et ait: Tolle. Qui extendit manum, et tulit illud,« etc. Hec itaque actio bene Redemptori nostro conuenit per significationem.  Cum igitur securibus ligna cederentur, de ligno ferrum exsiliens, in profundum fluminis mersum est, atque in  lignum desuper ab Eliseo proiectum reuersum est, ita etiam cum impios Iudeos per corpus operata presentia Christi, tanquam infructuosas arbores, cederet, quia de illa Ioannes dixerat, »Ecce securis ad radices arborum posita est ,« interueniente passione, corpus ipsum deseruit, atque in profunda descendit, quod in sepultura depositum, tanquam ad manubrium spiritu redeunte, resurgit. Aliter, ferrum in manubrio donum intellectus in corde est.  Ligna uero per hoc cedere est, praue agentes increpare, quod nonnunquam dum fluxe agitur, dum lapsus uane glorie in accepta eadem scientia non uitatur, ferrum in aqua perditur, quia ex dissoluto opere intelligentia fatuatur. Quam profecto intelligentiam ad hoc nouimus dari,  ut ante dantis oculos ex bona debeat actione restitui. Unde et recte is qui ferrum amiserat clamabat: »Heu! heu! heu! Domine mi, et hoc ipsum mutuo acceperam.« Habent enim hoc electi proprium, si quando eis in sua scientia furtiue uane glorie culpa subrepit, ad cor uelociter redeant, et quidquid in se ante districti Iudicis oculos damnabile inueniunt, lacrymis insequuntur. Qui flentes non solum caute inspiciunt que mala commiserunt, sed ex accepto munere que reddere etiam bona fide debuerant, quia nimirum tanto se amplius peccatores sentiunt, quando ex neglectis bonis, que agere poterant, debitores tenentur. Recte ergo qui ferrum perdit clamat: »Heu! heu! heu! et hoc ipsum mutuo acceperam;« ac si dicat: »Illud per dissolutionem  negligentie perdidi, quod ut per bona opera redderem, ex gratia creditoris accepi.« Sed nunquam Deus mentem deserit, que in peccatis se ueraciter agnoscit. Unde et mox Eliseus ueniens lignum deorsum mittit, et ferrum in superficiem attulit, quia uidelicet Redemptor noster, pie nos respiciens, cor peccatoris humiliat, et eam, quam amiserat, intelligentiam reformat.

»Lignum mergit, et ferrum in superficiem attulit,« quia uidelicet Redemptor noster, et cor elatum in cogitatione humiliat, et scientiam reparat. Unde bene alia translatione dicitur, quod confregit lignum, atque iactauit, et sic ferrum sustulit. Lignum namque confringere est, cor ab elatione conterere. Lignum  ad ima iactare est, elatum cor in cognitione, ut diximus, proprie infirmitatis humiliare. Atque ferrum ad superficiem redit, quia ad usum exercitationis pristine intelligentie recurrit. Igitur quoniam donum intellectus, quod accipitur, uix cum tot difficultatibus custoditur, curandum ualde est, ne otio torpeat; curandum ne incitatione operis, uitio elationis euanescat. Sancti namque uiri minime exsultant, cum cognoscunt que faciunt. Sed cum faciunt, que cognouerunt etsi intelligendo largius congaudent a munere largitoris, merentes tamen considerant debitum operis, ut uidelicet actione persoluant quod eis prerogatum est in cognitione. Stultus namque est debitor, qui gaudens pecunias mutuas accipit, et tempus quo reddere debeat non attendit;  moderatur autem letitia accipiendi, quando solerti prouidentia etiam constitutum tempus reddendi cogitatur.



CAPUT uII. De eo quod rex Syrie insidiabatur Eliseo.

»Rex autem Syrie pugnabat contra Isrel, consiliumque iniit cum seruis suis, dicens: In loco illo et illo ponamus insidias. Misit itaque uir Dei ad regem Isrel, dicens: Caue, ne transeas in illo loco, quia ibi Syri in insidiis sunt. Misit itaque ex Isrel ad locum, quem dixerat ei uir Dei, et preoccupauit eum, et obseruauit se ibi,« etc. Quem congruentius hic rex Syrie, quam potestatem significat terrenam, que sepe superbe sentiens populum Die, hoc est, filios lucis persequitur? Sed ipsi per  Elisei Domini uidelicet nostri doctrinam insidias inimicorum precauere edocentur, ut est illud: »Estote, inquit, prudentes sicut serpentes, et simplices sicut columbe .« Et item: »Cauete autem ab hominibus .« Et alibi: »Attendite, ait, a falsis prophetis .« Hoc quippe agnoscens mundana potentia ipsum prophetam interficere disponit, cum Christum in cordibus electorum exstinguere festinat.

»Misit ergo illuc rex Syrie equos et currus et robur exercitus. Qui cum uenissent nocte, circumdederunt ciuitatem.« Omnis ergo, qui in nequitie armis confidens Christi famulis insidias preparat, nocte perfidie excecatus, bellum contra Ecclesiam gerit.

 »Consurgens autem diluculo minister ueri Dei egressus est; uiditque exercitum in circuitu ciuitatis, nuntiauitque ei dicens: Heu! heu! Domine mi, quid faciemus?« etc. Hec sententia denotat illos qui propter pusillanimitatem cordis sui, penas uerentur corporales. Cui propheta respondit: »Noli timere. Plures enim nobiscum sunt, quam cum illis.« Et Saluator discipulis ait: In mundo pressuram habebitis, sed confidite, quia ego uici mundum . Et item: »Nolite, inquit, timere eos qui occidunt corpus, et post hec non habent quid faciant uobis; quin potius eum timete, qui potest et animam et corpus perdere in gehennam .« Et Petro Dominus in passione sua ait: »An putas, quia non possum rogare Patrem meum, et exhibebit  mihi plus quam duodecim legiones angelorum ?«

»Cumque orasset Eliseus, ait: Domine, aperi oculos eius, ut uideat. Et aperuit Dominus oculos pueri, et uidit. Et ecce mons plenus equorum et curruum igneorum in circuitu Elisei.« Et ualde necesse est ut Eliseus noster aperiat oculos cordis nostri, ut consideremus et cognoscamus »quia omnes, qui confidunt in illum, non confundentur .«

»Porro Eliseus orauit Dominum, dicens: Percute, obsecro, gentem hanc cecitate. Percussitque eos Dominus ne uiderent iuxta uerbum Elisei.« Bonum ergo illis est quos oculus suus scandalizat ut  cruatur et proiiciatur ab eis , quatenus intuitus superbie et malitie obturetur, et oculus sane fidei ac simplicitatis aperiatur. Unde dicit Apostolus: »Si quis inter uos uidetur sapiens esse, stultus fiat ut sit sapiens .«

»Dixitque rex Isrel ad Eliseum, cum uidisset eos. Nunquid percutiam eos, Pater mi. Et ille ait: Non percuties. Neque enim cepisti eos gladio, aut arcu tuo, ut percutias: Pone panem et aquam coram eis, ut comedant et bibant, et uadant ad Dominum suum.« Postquam ergo Eliseus hostes in Samariam adduxit, non eos occidi permisit, sed confectionem magnam ciborum illis preparans dimisit in pace. Et Saulum diu contra stimulum calcitrantem primum Dominus cecauit; deinde scientia spiritali  magnifice repleuit, adque predicandum Euangelium suum in gentibus direxit ; nobisque precepit, ita dicens: »Diligite inimicos uestros, et benefacite his qui uos oderunt, ut sitis filii Patris uestri, qui in celis est .«



CAPUT uIII. De fame facta in Samaria propter obsessionem Benadad regis Syrie, et de liberatione mirabili Isrelitarum per gratiam Domini.

»Factum est autem post hec, congregauit Benadad rex Syrie uniuersum exercitum suum et ascendit et obsedit Samariam. Factaque est fames magna in Samaria,« etc. Narrat Scriptura quod Benadad rex Syrie obsideret Samariam. Facta autem fame, afflictus est populus ualde; sed, Domino  miserante, reuelatum est Eliseo uerbum Domini, et predixit populo solatia futura, ita dicens:

 »Hec dicit Dominus: In tempore hoc cras modius simile uno statere erit, et duo modii hordei statere uno in porta Samarie. Quod cum non crederet unus de ducibus, super cuius manum rex incumbebat homini Dei ait: Si Dominus fecerit etiam cataractas in celo, nunquid poterit esse quod loqueris? Qui ait: uidebis oculis tuis, et inde non comedes.« Potest hoc loco Benadad cum suo exercitu diabolus mystice accipi, qui corda iniquorum per inuidiam contra Ecclesiam bellum gerere excitat. Sub hoc quidem rege sunt modo falsi Iudei de quibus in Apocalypsi scriptum est: »Qui dicunt se Iudeos esse, et non sunt, sed sunt synagoga Satane  .« Sub hoc rege sunt pagani, sunt et heretici. Facta ergo persecutione ab antiquo hoste per tales affligitur populus Dei, qui est positus in Samaria, hoc est, in custodia legis diuine. Fitque fames ualida, cum non permittitur doctoribus libere uerbum Dei predicare. Sed Eliseo reuelante, hoc est, Redemptore nostro per Euangelium iudicante, »salus,« que »peccatoribus longe est ,« timentibus Deum prope esse dignoscitur. Dicit enim Dominus noster ad seruos suos: »In tempore hoc cras modius simile uno statere erit, et duo modii hordei statere uno in porta Samarie.« Quid enim modius simile, nisi perfectam mensuram diuine sapientie, que est in Nouo Testamento? Et quid duo  modii hordei, nisi scientiam legis et prophetarum significant? qui comparantur statere uno, hoc est, fide catholica. »In porta Samarie:« in predicatione, uidelicet apostolica, per quam intratur in Ecclesiam.

»In tempore, inquit, hoc cras modius simile uno statere erit.« Ac si dixisset: Cessante turbine persecutionis, que fit hodie, dabit Dominus cras, hoc est, tempore futuro, quietem et tranquillitatem, ut predicatio Euangelii perfecte credentibus compleatur. Fuit enim tempore passionis Dominice quasi fames uerbi Domini, cum apostoli, relicto eo, omnes fugerunt , et domi se propter metum Iudeorum incluserunt. Et iterum scriptum est: »Quia nemo palam de illo ausus est loqui ;« sed relucente die resurrectionis iam aderat tempus quo comites Christi illum uidentes uiuere, et postmodum celos ascendere, percepta Spiritus sancti gratia, libere uerbum Dei predicabant tam Iudeis quam etiam gentibus ; et impletum est illud Isaie uaticinium: »Quia scisse sunt in deserto aque, et torrentes in solitudine, et que erat arida, in stagnum; et sitiens in fontes aquarum .« Unde Dominus per ipsum prophetam loquens ait: »Omnes sitientes, uenite ad aquas, et qui non habetis argentum, properate, emite et comedite. uenite, emite absque argento et absque ulla commutatione uinum et lac. Quare appenditis argentum non in panibus, et laborem uestrum non in saturitate? Audite, audientes me, et comedite bonum, et  delectabitur in crassitudine anima uestra. Inclinate aurem uestram, et uenite ad me, audite, et uiuet anima uestra.« Perturbatis hostibus, et in fugam uersis, subiungit Scriptura, quod quatuor uiri leprosi abierint in castra Syrorum, et nullum ibi reperientes comederint et biberint, ablatisque inde auro et argento ac uestibus et absconsis, postea compuncti in ciuitatem hoc annuntiauerint, atque salutis huius indicia prestiterint. Qui ergo sunt leprosi isti, nisi qui uariis uitiis dediti, uel diuersis erroribus impliciti, feditatem ex interna peste educentes, ostendunt in cute. Hos Dominus sepe conuertens ad fidem, et mundans ab errore et uitiis, uere salutis nuntios effecit.

»Ingressi igitur leprosi in castra Syrorum comederunt  et biberunt, et aurum atque argentum inde asportauerunt,« cum despecti istius mundi meditationi philosophie operam dantes, et sensus subtilitatem et locutionis uenustatem adquirunt, unde Ecclesie usibus bene instructi deseruire possint; frequenter ergo talibus Dominus et ingenii acumen, et uere sapientie donum largitur. Qui bene quatuor esse memorantur, ut quatuor Euangeliorum eruditione imbuti, in quatuor mundi partes ueritatem predicent. Legitur enim in Euangelio quod Dominus cum publicanis et peccatoribus manducaret, et mulier que erat in ciuitate peccatrix lacrymis eius rigaret pedes, et capillis suis tergeret, et unguento ungeret . Mattheum ex publicano apostolum  et euangelistam fecit ; »apparuitque post resurrectionem suam primo Marie Magdalene, de qua eiecerat septem demonia. Illa uidens nuntiauit his qui cum eo fuerant lugentibus et flentibus .« Porro ducem illum super cuius manum rex incubuerat, et prophete uerbis diffidebat, constitutum ad portam, »conculcauit turba in introitu, et mortuus est iuxta quod locutus fuerat uir Dei.« Dux iste typum tenet Scribarum et Phariseorum, qui, habentes clauem scientie, nec ipsi introierunt per fidem in Ecclesiam catholicam, et eos qui introire uolebant impediuerant. Ad quos ipsa ueritas ait: »ue uobis, Scribe et Pharisei hypocrite, quia clauditis regnum celorum ante homines. uos enim non intratis, nec intreuntes sinitis  introire .« Quem conculcauit turba in porta, inutiliter ante ostium fidei stabat, et gressum intreuntium impediebat. Unde merito conculcatus, hoc est, examine iusti iudicis damnatus, perpetuas mittetur in tenebras. Nam et Dominus in Euangelio ait: »Si sal euanuerit, ad nichilum ualet ultra, nisi ut mittatur foras, et conculcetur ab hominibus .«



CAPUT IX. De unctione Iehu in regem.

 »Eliseus autem prophetes uocauit unum de filiis prophetarum, et ait illi: Accinge lumbos tuos, et tolle lenticulam olei hanc in manu tu, et uade in Ramothgalaat. Cumque ueneris illuc, uidebis Iehu filium Iosaphat, filii Namsi, et ingressus  suscitabis eum de medio fratrum suorum, et introduces in interius cubiculum, tenensque lenticulam olei, fundes super caput, et dices. Hec dicit Dominus: Unxi te regem super Isrel,« etc. Dehinc refertur in historia hac Regum qualiter Iehu Dominus ordinauerit, ad exstirpandam domum Achab et sacerdotes Baal interficiendos. Qui et percussit Ioram regem Isrel, et Ochoziam regem Iuda, et Iezabel impiissimam reginam de palatio in Iezrahel precipitare fecit. Iehu enim typice potest designare gentium principatum, quem Dominus ac Redemptor noster destinauit, ut in sacrilega ciuitate que prophetas et ipsum Deum prophetarum occidit, et apostolos eius persecuta est, iudicia exerceret, et emulatione iusta perimeret, atque sacerdotium uanum,  quod post Christi aduentum inaniter habuerat, destrueret, templumque subuerteret, nec non et impiam Synagogam, que sanguinem sanctorum semper sitiebat, de regni culmine precipitaret, ac rectores ipsius interficeret.



CAPUT X. De tyrannide Athalie matris Ochozie regis.

 »Athalia uero, mater Ochazie, uidens mortuum filium suum, surrexit et interfecit omne semen regium.« Sequitur hic historia que Athalie matris Ochazie regis tyrannidem commemorat, que uidens mortuum filium suum, surrexit et interfecit omne semen regium.

»Sed Iosaba, filia regis Ioram, soror Ochozie,  Ioas filium Ochazie tollens, furata est de medio filiorum regis, qui interficiebantur, et nutricem eius de triclinio, et abscondit eum a facie Athalie, ut non interficeretur. Eratque cum ea in domo Domini clam sex annis,« quia Iosaba uxor erat Ioade pontificis. Athalia igitur hec, que semen Dauid exstinguere moliebatur, et regiam stirpem delere, bene impietatem exprimit Synagoge, que per nequitiam mentis seminis Dauid, hoc est, Christi insidiatrix erat, et odium contra eum semper in corde gerebat. Que aliquando regnare uidebatur cum legis ceremonias temporaliter obseruabat. Interpretatur autem Athalia temporalis Domini. Sed Iosabe strenuitas interpretatur saturitas Domini, id est, Ecclesie, in qua uere sunt delicie. Seruatur  Ioas, qui interpretatur memoria Domini, Christus uidelicet, in quo memoria est nominis Domini, ne per crudelitatem seruientis hostis interimatur in cordibus electorum: magisque nutritur in domo Ioade pontificis, qui dilectus Domini sonat, de quo Patris uox ait: »Hic est filius meus dilectus, in quo mihi bene complacui .« Cuius domus est sancta Ecclesia, ubi in fide electorum manens quotidie facit augmentum corporis sui , donec tempore iudicii sceptrum regni et potentiam aduersus eos extollat qui eum deprimere cogitabant, et interfectricem sanctorum eternis deputauerit penis .



CAPUT XI. De Ioiada pontifice; quomodo Ioas filium Ochozie regem constituit.


 »Anno autem septimo misit Ioiada, et assumens centuriones et milites, et introduxit ad se in templum Domini, pepigitque cum eis fedus, et adiurans eos in domo Domini, ostendit eis filium regis, et precepit illis dicens: Iste est sermo, quem facere debetis. Tertia pars uestrum intreat sabbato, et obseruet excubias domus regis; tertia autem pars sit ad portam Sur, et tertia pars sit ad portam que est post habitaculum scutariorum, et custodietis excubias domus Messa. Due uero partes e uobis omnes egredientes sabbato custodiant excubias domus Domini circa regem, et uallabitis eum habentes arma in manibus uestris. Si quis autem ingressus fuerit septa templi, interficiatur.  Eritisque cum rege intreunte et egrediente. Et fecerunt centuriones iuxta omnia, que preceperat eis Ioiada sacerdos. Et assumentes singuli uiros suos, qui ingrediebantur ad sabbatum cum his qui egrediebantur e sabbato, uenerunt ad Ioiadam sacerdotem. Qui dedit eis hastas et arma regis Dauid, que erant in domo Domini. Et steterunt singuli habentes arma in manu sua, a parte templi dextera, usque ad partem sinistram altaris et edis circum regem,« etc. Hec autem quomodo facta sint, et in quibus locis, si quis ea, que superius de atriis domus Domini dicta sunt, bene commemorauerit, ita intelligere potest. Sed ne fastidium faciamus sectori, his omissis, que iam exposita  sunt, ad illud quod de diuisione turbe dictum est ueniamus, cuius rei ratio talis est.  Erant autem sortes uiginti quatuor et sacerdotum et leuitarum et ianitorum, qui per totidem septimanas sibi ex ordine succederent, sabbato noua turma intrante ad officium, et post sabbatum ea que proxima septimana ministrauerat domum redeunte. Sed hic pontifex propter necessitatem augendi circa nouum regem exercitus, et eos qui intrandi septimanam ordinem habebant, suscepit, et illos qui iam suam septimanam ministrando impleuerant, ne abirent, retinuit. Qui alios quoque Leuitas de cunctis urbibus Iuda, simul et principes familiarum Isrel, missis in hoc centurionibus, Ierosolymam congregauerat, ut uerba Dierum narrant :  quos educturos filium regis tali ratione distinxit, ut omnes qui impleuerant sabbatum, et egressuri erant in duas diuisi partes, regem in interioribus atrii locis armati circumstarent; reliqua uero multitudo, id est, hi qui non erant de stirpe Leui, exteriores atriorum ianuas contra furorem regine, si quid forte aduersi moliretur, custodirent; porro hi qui nuper ad sabbatum uenerant, sacerdotes, Leuite et ianitores, in tres diuisi partes, domum regis, id est, palatium obseruarent, ne uel hoc regina, collecto exercitu, contra regem defenderet; seruarent et portam habitaculi scutariorum, per quam de templo ad palatium descendebatur, sicut infra dicitur. Duxeruntque regem de domo Domini, et uenerunt per uiam porte scutariorum in palatium,  et sedit super thronum regium. Ubi et porta Seireff, et domus Messa, que cum porta scutariorum nominantur, esse uidentur. Scutarios autem tutores regis appellat, testante libro Paralipomenon. Qui cum Roboam scuta erea pro aureis fecisse commemorasset, adiecit: »Et tradidit illos principibus scutariorum, qui custodiebant uestibulum palatii .« In quo uidelicet libro distinctius hec cuncta replicantur: »Tertia pars uestrum, qui ueniunt ad sabbatum, sacerdotum et Leuitarum et ianitorum, erit in portis. Tertia uero pars ad domum regis, et tertia in porta, que appellatur fundamenti. Omne uero reliquum uulgus sit in atriis domus Domini, nec quisquam alius ingrediatur domum Domini nisi sacerdotes, et qui ministrant de Leuitis. Ipsi tantummodo  ingrediantur, quia sanctificati sunt; et omne reliquum uulgus obseruet custodias Domini. Leuite autem circumdent regem, habentes singuli arma sua .« Quod sequitur de eodem: »Produxitque filium regis, et posuit super eum diadema et testimonium;« in diademate insigne capitis regium, in testimonio designat decreta legis Dei, quibus, quid agere rex debeat, qualiter uiuere, precipitur. Denique in libro uerborum Dierum apertius: »Et imposuerunt, inquit, ei diadema, dederuntque in manu eius tenendam legem .« Et magne utique erat salutarisque prudentie; et post tyrannice impieque necem regine, succedente in regnum filio regis legitimi, cum ipso regni habitu  simul disciplina legis Dei seruanda committeretur, ut qui se prelatum populo regendo uideret, ipse se regendum diuinis legibus subdi debere meminisset.



CAPUT XII. De studio Ioiade pontificis in restauratione templi.

 »Dixitque Ioas ad sacerdotes: Omnem pecuniam sanctorum, que allata fuerit in templum Domini a pretereuntibus, que offertur pro pretio anime, et quam sponte et arbitrio cordis sui inferunt in templum Domini, accipiant illam sacerdotes iuxta ordinem suum, et instaurent sarta tecta domus, si quid necessarium uiderint instauratione,« etc. Mandat rex noster de doctoribus suis, ut accipiant omnem pecuniam, que a pretereuntibus offertur in templum Domini pro pretio  anime et uoto cordis sui, cum quidquid a pretereuntibus iustis, scientie spiritalis uel bonorum exemplorum in thesaurum Domini collatum est, per sacerdotum, hoc est, predicatorum officia ad instaurationem templi spiritalis conferatur, quatenus ibi quodcunque scissum per errorem uel per uitia inuenerint restaurent, ne forte per negligentiam magistrorum depereat multitudo auditorum. Quod autem sequitur: »Igitur usque ad uicesimum tertium annum regis Ioas non instaurauerunt sacerdotes sarta tecta templi,« significat, quod ante aduentum Saluatoris licet doctrina legis in gente Iudaica fuerit, tamen per doctorum negligentiam in multis corrumpebatur, donec ueniret ipse qui legem dedit, et per sancte Trinitatis fidem Decalogum legis in  Moysi et prophetarum scriptis spiritaliter obseruandum doceret.

»uocauitque rex Ioas Ioiadam pontificem et sacerdotes, dicens eis: Quare sarta tecta non instaurastis templi? Nolite ergo amplius accipere pecuniam iuxta ordinem uestrum, sed ad instaurationem templi reddite eam, etc.« Sic et Dominus noster euangelicis doctoribus mandans ait: »Leuate oculos uestros, et uidete regiones, quia albe sunt iam ad messem. Rogate Dominum messis, ut mittat operarios in messem suam .« Et item: »Euntes, inquit, predicate Euangelium omni creature. Infirmos curate, mortuos suscitate, leprosos mundate. Gratis accepistis, gratis date .«

 »Et tulit Ioiada gazophylacium, aperuitque unum foramen desuper, et posuit illud iuxta altare ad dexteram ingredientium domum Domini, mittebantque in eo sacerdotes qui custodiebant ostia, omnem pecuniam, que deferebatur ad templum Domini.« Denique pontifex noster, qui semetipsum obtulit hostiam immaculatam Deo, gazophylacium unum posuit, hoc est unam Ecclesiam catholicam fecit. Cui foramen desuper posuit, quia transitum inde ad celos parauit. Posuitque illud iuxta altare ad dexteram ingredientium in domum Domini. Altare uidelicet corpus Domini est, iuxta quod gazophylacium positum est, cum Ecclesia coniuncta est; ad dexteram ingredientium domum Domini,  quia hec est intentio electorum, qui per fidem ingrediuntur Ecclesiam, ut ad eternam beatitudinem, quam dextra significat, perueniant. Istuc ergo mittunt sacerdotes, qui custodiunt ostium templi, omnem pecuniam que defertur ad templum Domini, cum predicatores sancti, qui seruant introitum fidei, offerunt uota fidelium in uerbis et in operibus, et in Ecclesia rite precibus commendant Deo.

»Ascendebat scriba regis et pontifex, effundebantque et numerabant pecuniam, que inueniebatur in domo Domini, et dabant eam iuxta numerum atque mensuram in manu eorum qui preerant cementariis domus Domini, qui impendebant ea in fabris lignorum, et in cementariis his qui operabantur in domo Domini.« Scribam  regis et pontificem appellat summos doctores, qui pecuniam collatam iuxta numerum atque mensuram illis tribuebant qui preerant fabris et cementariis, hoc est, dispensatoribus uerbi diuini, qui euangelici tritici mensuram conseruis suis his qui operantur in domo Domini, et uirtutum opera in edificio diuino componunt, tribuebant. Quid ergo aliud fecerunt apostoli, quos principes in Ecclesia electio diuina constituit, quando per subiectos sibi discipulos uerbi diuini semina per totum orbem sparserunt quatenus operarios uoluntati Dei idoneos in auditoribus suis perficerent. Quorum alii fabricabant ligna, cum semetipsos et eos qui sibi obediebant ligna fructifera in domo Domini parare studebant. Alii sarta tecta faciebant, quando illa que per  heresim et incredulos fortiter increpabant. »Ita ut impleretur instauratio domus Domini in uniuersis que indigebant expensa, ad muniendam domum Domini.« Iuxta illud utique Apostoli, quo ait: »Unicuique nostrum data est gratia secundum mensuram donationis Christi .« Et paulo post: »Et ipse, inquit, dedit quosdam quidem apostolos, quosdam autem prophetas, alios uero euangelistas, alios autem pastores et doctores ad consummationem sanctorum, in opus ministerii, in edificationem corporis Christi .« Quod autem sequitur.

»uerumtamen non fiebant ex eadem pecunia hydrie templi Domini, et fuscinule, et thuribula, et tube, et omne uas aureum, et argenteum, de  pecunia, que inferebatur in templum Domini.« significat quod alia debet esse ratio formandorum uasorum in ministerium Domini, alia parandorum lignorum et saxorum in edificium domus; quia alia debet esse doctrina, qua rudes imbuuntur ad fidem, et alia qua iam perfecti instruuntur ad scientie plenitudinem. Bene autem uasa domus Domini illi possunt intelligi qui iam apti sunt ad capienda munera diuina, et habiles fiunt ad ministerium Dei. Nam hydrie eos significare possunt qui aquam sapientie diuine in se continent; fuscinule quoque, doctores spiritales, quorum officium est corpus et sanguinem Domini credentibus distribuere, infidelibus abnegare, nec non et spiritalem alimoniam uerbi cuique, prout  conuenit, dispertiri. Quia sunt in uerbis Dei nonnulla que nostre humilitati reuelare, ad nostre epulas refectionis concedere dignatus est. Sunt item alia tante profunditatis, que sancti Spiritus solummodo scientie pateant, nostre uero capacitatis per omnia mensuram transcendant. Thuribula autem illos significare demonstrant qui mundam orationem ex conscientia pura et fide non ficta offerunt Deo, et cum Propheta dicere possunt: »Dirigatur oratio mea sicut incensum in conspectu tuo .« Tube autem quid aliud sunt, quam predicatores sancti, qui in toto orbe terrarum, uocem euangelice predicationis emittunt? Quorum persone per prophetam dictum est: »Clama, ne cesses, quasi tuba, exalta uocem tuam, et annuntia populo meo scelera  eorum, et domui Iacob peccata eorum .« Et Psalmista: »In omnem terram, ait, exiuit sonus eorum, et in fines orbis terre uerba eorum .« Sequitur:

»Et non fiebat ratio his hominibus, qui accipiebant pecuniam, ut distribuerent eam artificibus, sed in fide tractabant eam,« etc.  Deuotionem ostendit eorum de quibus sermo est, qui tantum studii in religione habuerint, ut nullus debitauerit quin pecuniam Domini sine alicuius fraudis suspicione tractarent, et hanc de erario sublatam fideliter artificibus ad muniendam domum, prout in singulis opus esset, offerrent. Unde necesse est ut considerent hi, qui spiritalem pecuniam uerbi Dei ad dispensandum conseruis suis, operariis scilicet diuinis,  accipiebant; quanta fide, quantaque discretione illis opus est, quibus ratio de eadem pecunia reddenda est, ut studeant non minus fideles in spiritalibus inueniri, quam isti in corporalibus fuerunt inuenti.

»Pecuniam uero pro delicto, et pecuniam pro peccatis non inferebant in templum Domini, quia sacerdotum erat.« Hec scientia ostendit, quod non quis proprio arbitrio facile se credere debet, sed sciat quod magis confessio peccatorum, et penitentia sacerdotum iudicio peragenda est; qui habent scientiam discernendi inter mundum et immundum, et lepre maculam diiudicare, et aut condemnare, aut mundum decernere .



CAPUT XIII. De egrotatione Elisei, in qua predixit regi Ioas, Domino iubente, gentem Syrie percutiendam. Obitus Elisei hominis Dei, cuius funus corpus alicuius mortuum cum tetigisset, statim reuixit.

 »Eliseus autem agrotabat in infirmitate, qua et mortuus est. Descenditque ad eum Ioas rex Isrel, et flebat coram eo; dicebatque: Pater mi, Pater mi, currus Isrel, et auriga eius. Et ait Eliseus: Affer arcum et sagittas. Cumque attulisset ad eum arcum et sagittas, dixit ad regem Isrel: Pone manum tuam super arcum. Et cum posuisset ille manum suam, superposuit Eliseus manus suas manibus regis, et ait: Aperi fenestram orientalem. Cumque aperuisset, dixit Eliseus:  Iace sagittam. Et iecit. Et ait Eliseus: Sagitta salutis Domini, et sagitta salutis contra Syriam. Percutiesque Syriam in Aphec, donec consumas eam,« etc. Quid est, quod propheta regem Isrel iubet arcum et sagittam afferre, nisi quod Redemptor noster rectoribus Ecclesie armis spiritalibus se indui et contra hostem antiquum precipit preliari? Arcus enim nonnunquam in sacro eloquio pro ipso sacro eloquio poni solet, quod ex utroque Testamento, uelut ex cornu et chorda, constat; per uetus quippe Testamentum figuratur cornu propter duritiam; per Nouum uero, quod incarnato Domino factum est, signatur chorda. Et dum chorda trahitur, cornu curuatur, quia cum Testamentum Nouum discutitur, a duritia littere uetus inclinatur, et ad intellectum spiritalem  flectitur, quia rigor eius duritie non tenetur. Sagitte enim sunt hec ipsa uerba que doctores proferunt. Unde bene etiam de sanctis doctoribus per prophetam gentilitatem ingredientibus dicitur: »Cum sagittis et arcu ingredientur illuc .« Nos ergo cum Scripture sacre dicta pensamus, arcum intendimus. Cum uerba doctrine damus, sagittas emittimus. »Ponitque Eliseus manus suas manus regis,« cum templis suis Dominus actiones doctorum dirigit et confortat. Orientalem fenestram aperire mandat, et iacere sagittam, quia lumine scientie et uere doctrine suos hortatur primum illustrari, et iacula uerborum mittere.

»Et ait Eliseus: Sagitta salutis Domini, et sagitta salutis contra Syriam. Percutiesque Syriam in  Aphec, donec consumas eam.« Sagitta ergo salutis Domini est predicatio sancta, cum decenter exhibetur, et spiritalium hostium certissima interfectio, si perseueranter agitur. Nec fas est ut aliquando dispensator uerbi Dei segniter torpeat, cui iussum est ut gregis Dominici curam gerat, quia multum obest deuotis auditoribus, si inertia preualet doctoribus. Dicit enim propheta: »Clama, ne cesses .« Et Apostolus ad Timotheum: »Testificor, inquit, coram Deo et Iesu Christo, qui iudicaturus est uiuos ac mortuos, et aduentum ipsius, et regnum eius. Predica uerbum, insta opportune, importune, argue, obsecra, increpa in omni patientia et doctrina .« Unde non debet doctor  propter auaritiam, negligere animarum curam, sed magis per pietatem ad eternam pertendere requiem, quod significat Apher, interpretatur enim continebit uel apprehendit. Unde idem Apostolus, enumeratis uitiis que auaritiam comitantur, ad predictum discipulum intulit, dicens: »Tu autem, homo Dei, hec fuge. Sectare uero iustitiam, pietatem, fidem, caritatem, patientiam, mansuetudinem. Certa bonum certamen fidei; apprehende uitam eternam in qua uocatus es .«

»Et ait Eliseus ad regem: Tolle sagittas. Qui cum tulisset, rursum dixit ei: Percute iaculo terram. Et cum percussisset tribus uicibus, et stetisset, iratus est contra eum uir Dei, et ait: Si percussisses quinquies aut sexies siue septies: percussisses  Syriam usque ad consummationem. Nunc autem tribus uicibus percutiens eam,« etc. Ecce propheta mandat regi iaculo percutere terram. Et cum percutit tribus uicibus, et stat, irascitur contra eum, quod non sepius terram percuteret; ita et doctoribus precipitur predicationis iaculo terram, hoc est carnales, percutere. Sed qui hoc minus studiose agunt, merito increpatione diuina arguuntur. Quid est enim tribus uicibus terram iaculo percutere, nisi Trinitatis fidem carnalibus per doctrinam insinuare? Sed cum hoc satis doctor agit, hominesque ad fidem perducit, necesse est ut adhuc instet uerbo, donec illos docet quinque sensibus corporis imperare bonisque operibus, que per senarium numerum exprimuntur, studium impendere, nec non  et scientiam spiritalem instanter meditari, quam sextiformis spiritus gratia in Scripturis sacris constituit, atque ad salutem humani generis gemino Testamento addidit. Qui autem solam fidem sine operibus bonis et meditatione legis Dei sibi sufficere credunt ad salutem, recte a propheta arguuntur, quia, secundum Iacobi apostoli sententiam , »sicut corpus sine spiritu mortuum est, ita fides sine operibus mortua est.« Et alibi scriptum est: »Qui ignorat, ignorabitur .«

»Mortuus est ergo Eliseus, et sepelierunt eum. Latrunculi quoque de Moab uenerunt in terram ipso anno. Quidam autem sepelientes hominem uidentes latrunculos, proiecerunt cadauer in sepulcro Elisei. Quod cum tetigisset ossa Elisei,  reuixit homo, et stetit super pedes suos,« etc. Quid significat hec resuscitatio cadaueris mortui per contactum ossium Elisei, nisi uitam fidelium, que in morte Christi ueraciter constat? Quicunque ergo firma fide tangit mortem Christi, et spem suam ueraciter in ipso collocat, sine dubio particeps erit resurrectionis eius. Dicit enim ipsa ueritas: »Ego sum resurrectio et uita. Qui credit in me, etiamsi mortuus fuerit, uiuet. Et omnis qui uiuit et credit in me, non morietur in eternum .« Et alibi: »Sicut Moyses, inquit, exaltauit serpentem in deserto, ita exaltari oportet Filium hominis, ut omnis qui credit in ipsum non pereat, sed habeat uitam eternam .«



CAPUT XIu.  De Amasia rege Iuda, qui percussit Edom in ualle Salinarum.

Quod dicitur de Amasia rege Iuda.  »Ipse percussit Edom in ualle Salinarum decem millia; et apprehendit Petram in prelio, uocauitque nomen eius Iezethel usque in presentem diem,« etc. uallis Salinarum erat, ubi sales faciebant, uel feno uidelicet salsuginis, ut multis in locis, deciso, exsiccato, et incenso, uel aquis puteorum salsis feruefactis, et usque ad salis firmitatem coquendo perductis, uel alio quolibet ordine, quo sal fieri consueuit, in quo etiam loco et Ioab duodecim millia Idumeorum percussisse legitur. Nec pretereundum quod pro ualle Salinarum uetus editio quasi nomen  regionis Gemela posuit. Petra autem ciuitas est Arabie nobilis in eadem terra Edom, que in libro Numerorum dicitur, et a Syris hodie quoque sic appellatur. Iezethel uero, quod Amasias uictor ei nomen imposuit, interpretatur cetus Dei, uel auxilium Dei, agente eo fideliter, ut perenni mandaretur memorie, quod hanc uel cetus populi Dei, uel Deo adiuuante ceperit.



CAPUT Xu. De Azaria rege Iuda, qui alio nomine Ozias est appellatus, nec non et de Ieroboam rege Isrel.

 »Anno uicesimo septimo Ieroboam, regis Isrel, regnauit Azarias filius Amasie regis Iuda. Sedecim annorum erat, cum regnare cepisset, et quinquaginta duobus annis regnauit in  Ierusalem,« etc. Azarias ipse est Ozias, qui propter contemptum Domini dum sacrificare in templo uellet contra legem Moysi, percussus est lepra a Domino iuxta altare astans, et holocausta nitens offerre . Potest quippe Ozias, rex leprosus, significare diabolum, cuius lepra iniquitatis insanabilis est. Qui cum suam mensuram non uellet cognoscere, et maiora tentasset appetere, feditate pessime lepre notabilis effectus de domo Dei eiectus est, et perseuerauit usque in finem leprosus, separatus a populo Dei. Sub hoc uidelicet rege regnante, et, quantum est in se, sacerdotium dissipante, Isaias propheta uisionem illam magnificam, qua uiderat Dominum sedentem super solium excelsum , uidere non potuit. Quandiu ille  regnum tenuit in Iudea, propheta oculos non leuauit ad celum, non sunt ei reserata celestia, non apparuit Dominus sabaoth, nec in ministerio fideliter sancti nomen auditum est. Quando uero ille mortuus est, uniuersa, que subsequens sermo monstrauit, aperto sese lumine prodiderant. Tale quiddam et in Exodo scriptum est, dum Pharao uixit, populus Isrel ex luti et lateris et palearum opere non suspirauit ad Dominum. Dum ille regnauit, nemo quesiuit Deum Patrem Abraham, Isaac et Iacob. Quando uero ille mortuus est, »suspirauerunt filii Isrel,« ut Scriptura dicit, »et ascendit clamor eorum ad Dominum ,« cum utique  tunc magis gaudere debuerint, et ante suspirarent, cum uincerent. Hiezechiele quoque  prophetante, Pheltias, filius Banaie, occubuit, et post pessimi ducis interitum: »Cecidi, inquit, super faciem meam, et clamaui uoce magna, dicens, et dixi: Heu mihi! heu mihi! Adonai Deus in consummationem tu facis reliquias Isrel .« Si ergo intelligas in Ozia, et Pharaone, et Pheltia et ceteris istiusmodi, contrarias fortitudines, uidebis quomodo, illis uiuentibus, nullus nostrorum uideat ac suspiret et in penitentiam corruat. »Non regnet, ait Apostolus, peccatum in mortali uestro corpore . Regnante peccato, Aegyptiis exstruimus ciuitates, in cinere uersamur et sordibus; pro frumento paleas, pro solida petra luti opera sectamur.  Quod dicitur de Ieroboam  rege Isrel: »Ipse restituit terminos Isrel ab introitu Emath, usque ad mare Solitudinis .« Emath, que nunc Epiphania dicitur, septentrionalis erat terminus Isrel. Mare autem Solitudinis, quod Hebraice dicitur Araba, mare Mortuum designat, quod in longitudine per stadia 580 usque ad Zoaros Arabie, in latitudine centum quinquaginta usque ad uicinia Sodomorum progreditur. Cuius loci Iosephus ita meminit, dicens: »Anno autem quintodecimo regni Amasie, undecimus regnauit in Isrel filius Ioas Ieroboam in Samaria annos quadraginta. Hic autem rex circa Deum quidem iniuriosus et iniquus exstitit uehementer idola colendo, et multa incongrua et opera extranea faciendo. Populo autem Isrelitarum multorum bonorum fuit occasio. Huic  quidem Ionas prophetauit, quia oporteret eum Syros uincere dimicando, et regnum proprium dilatare in partibus quidem Aquilonis usque ad Emach ciuitatem; a meridie uero usque ad Ispaltiten. Antiquitus enim termini Chananei isti fuerunt, sicut princeps iehsu ea loca determinauit. Igitur Ieroboam castra metatus contra Syrios, eorum omnem prouinciam, sicut Ionas prophetauerat, deuastauit.«



CAPUT XuI. De Achab rege Iuda, ob cuius peccata, Rasin rex Syrie, et Phacee filius Romelie, rex Isrel, ascenderunt in Ierusalem ad preliandum.

 »Anno septimo decimo Phacee filii Romelie regnauit Achaz, filius Ioatham, regis Iuda.  uiginti annorum erat Achaz, cum regnare cepisset; et sedecim annis regnauit in Ierusalem. Non fecit quod erat placitum in conspectu Domini Dei sui, sicut Dauid pater eius, sed ambulauit in uia regum Isrel. Insuper et filium suum consecrauit, transferens per ignem secundum idola gentium, que dissipauit Dominus coram filiis Isrel,« etc. Hinc Iosephus taliter narrat: »Porro Ioathan mutauit uitam, cum uixisset annos unum et quadraginta, ex quibus regnauit duodecim, sepultus est in regiis monumentis. uenitque regnum ad eius filium Achaz, qui impius circa Deum existens, et paterne preuaricator legis, reges Isrelitarum imitatus, in Ierosolymis idolorum aras constituit, et super eas sacrificauit,  in quibus etiam suum in holocaustum obtulit filium more Chananeorum, et super hec multa alia scelera perpetrauit. Musach quoque sabbati, quod edificauerat in templo, et ingressum regis exterius conuertit in templum Domini, propter regem Assyriorum, etc.«

Legi in cuiusdam libro musach sabbati expositum locum quemdam, uel edificium quoddam esse positum in uestibulo templi Domini, ubi reges, quando in sabbato orationis causa ad templum ibant, pecuniam pro eleemosyna immittebant; et ita musach sabbati gazophylacium esse regum, sicut corbonam est sacerdotum. uidetur enim Achaz ipsum edificium et ingressum regis exterius non ideo conuertisse in templum Domini, quod in eo cultui seruiretur  diuino, sed ut simul cum templo profanaretur, studens ut magis regi placeret Assyrio, quam Deo patrum suorum et Domino. Cui sensui uidetur liber Paralipomenon astipulari, ubi ita scriptum est: »Igitur Achaz spoliata domo Domini, et domo regum et principum, dedit regi Assyriorum munera, et tamen nichil ei profuit, insuper in tempore angustie sue auxit contemptum in Dominum. Ipse per se rex Achaz immolauit diis Damasci uictimas percussoribus suis, et dixit: Dii regum Syrie auxiliantur eis, quos ego placabo hostiis, et aderunt mihi, cum e contrario ipsi fuerint ruina ei et uniuerso Isrel .«

»Direptis itaque Achaz omnibus uasis domus Dei, atque confractis, clausit ianuas templi Domini, et  fecit sibi altaria in uniuersis angulis Ierusalem. In omnibus quoque urbibus Iuda exstruxit aras ad cremandum thus atque ad iracundiam prouocauit Dominum Deum patrum suorum.« Hec sicut scripta reperimus hoc in loco ponenda esse censuimus, parati, si qui aliquid inde certius expresserint, eorum sententiam auscultare.

»Tunc ascendit Rasin rex Syrie, et Phacee filius Romelie, rex Isrel, in Ierusalem ad preliandum. Cumque obsiderent Achaz, non ualuerunt superare eum.« Rex impius, qui Dominum Deum patrum suorum dereliquit, et secutus est idola gentium, iuste Domini auxilio derelictus est. Et consurrexerunt aduersus eum Rasin rex Syrie, id est, Aram et Phacee filius Romelie, rex Isrel in  Samaria; et uenerunt in Ierusalem, ut expugnarent eam. Legimus in Paralipomenon libro , Rasin, regem Damasci, uicto Achaz, multos de Iudea Damascum transtulisse, et Phacee, filium Romelie, regem decem tribuum que appellabantur Isrel, et regnabant in Samaria, una die centum uiginti millia percussisse de Iudea hominum bellatorum, et ducenta millia mulierum puerorumque et puellarum cum infinita preda in Samariam duxisse captiua. Rursum ueniunt ad Iudeam et Ierusalem cupiunt debellare, et non potuerunt, quia auxiliatus est ei Dominus, ut sub occasione misericordie, qua populum liberabat obsessum, filium suum nuntiaret de uirgine nasciturum, sicut Isaie prophete liber  commemorat. Huic non suo merito, sed Domini gratia ostendenda, egredi in occursum Isaias iubetur ad extremum aqueductus piscine superioris in uia agri fullonis, et dicere ad eum: »uide ut sileas, noli timere, et cor tuum ne formidet a duabus caudis titionum fumigantium istorum in ira furoris Rasin regis Syrie, et filii Romelie, dicentes: Ascendamus ad Iudam, et suscitemus eum, et euellamus eum ad nos, et ponamus regem in medio eius filium Thabehel. Hec dicit Dominus Deus: Non stabit, ut non erit istud; sed caput Syrie Damascus, et caput Damasci Rasin. Et adhuc sexaginta et quinque anni, et deficiet Ephraim esse populus . Duas autem caudas titionum, id est, torrium fumigantium uocat Rasin, regem Syrie, et Phacee  filium Romelie, regem Samarie, eo quod in illis finitum sit regnum Syrie, id est, Damasci, et regnum Samarie, id est, decem tribuum, que alio nomine appellabantur Ephraim. Sexaginta autem et quinque anni non a temporibus Achaz, sed ab Ozie enumerantur. Igitur Hebrei hunc locum ita edisserunt, ut Amos qui sub Ozia cepit prophetare, quando et Isaias prophetie sue habuit exordium, primus prophetauerit contra Isrel, dicens: »Isrel autem captiuus ducetur de terra sua ;« titulus quoque prophetie eius contra Samariam sit, et prophetare ceperit in diebus Ozie regis Iuda, ante duos annos terremotus. Quem uolunt eo tempore accidisse, quo ingressus Ozias in templum Dei sibi sacerdotium uindicabat, et terra percussa est, et cineres  altaris effusi sunt, et ipse rex percussus lepra . uolunt autem annum fuisse uigesimum quintum Ozie, quando hec acciderunt, cuius reliqui anni sunt uiginti septem. Omnes enim annos regnauit quinquaginta duos. Post eum regnauit Ioatham filius eius, annis sedecim; et huius filius Achaz aliis sedecim. Post quem regnauit Ezechias, cuius sexto imperii anno capta Samaria est, atque ita effici simul annos sexaginta quinque. Scriptum est enim quod Theglathphalasar rex Assyriorum sub rege Achaz ascenderit in Damascum et uastauerit eam, et transtulerit habitatores eius Cyrenen, et Rasin interfecerit, et quod tetenderit insidias Phacee, filio Romelie, Osee filius Hela, et percusserit  eum, et interfecerit et regnauerit pro illo in Isrel annis nouem; et quod uenerit Salmanasar rex Assur, et obsederit Samariam, que nunc Sebasten uocatur, tribus annis, et nono anno regni Osee ceperit eam; uictumque Osee in carcerem miserit, et transtulerit Isrel in Assyrios, posueritque eos in Ailam, et in Thabor, iuxta flumen Gozam, in ciuitatibus, siue  in montibus Medorum. Iuxta anagogen facilis interpretatio est, quod, regnante Achaz rege impio, rex Aram, qui interpretatur excelsus atque sublimis, ut indicet arrogantiam sapientie seculi, et Phacee filius Romelie  consentiat sibi, ut expugnent Ecclesiam. Quod cum audierit domus Dauid, quem in Ezechiele pastorem bonum legimus suscitatum, et populus eius simpliciter credens in Domino pertimescit, et ideo pertimescit, quia non arboribus frugiferis, sed infructuoso saltui comparatur. Eosdem autem hereticos atque gentiles contra domum Dauid argumentorum et dialectice artis gladiis dimicare nulli dubium est, ut qui inter se discrepant, in Ecclesie oppugnatione consentiant, iuxta illud, quod Herodes et Pilatus inter se discordantes, in Domini passione amicitia federantur . Impio regi Isaias iubetur occurrere exiens de loco suo non in principio aqueductus, sed in extremis finibus piscine  superioris, que erat in agro fullonis, ubi sordes et macule purgabantur . Quamuis enim Achaz regnaret super Iudam, tamen quia impius erat, in superioris piscine extremis finibus morabatur. Ergo Deus non tam regis miseretur, quem indignum estimabat salute, quam populi sui. Duas autem caudas torrium fumigantium, ut prius diximus, uocat sapientiam secularem, hereticumque sermonem, quorum finis exustio est. Qui frustra inierunt consilium, ut ascenderent contra Iudam, et quasi negligentem et dormientem caperent, et suis erroribus copularent, ponerentque super eum regem filium Tabehel, hoc est, bonum Deum. Uterque enim aduersarius, apud se ueritatem, apud se optimam estimat esse doctrinam. Denique Marcion hereticus  bonum Dei Filium, hoc est, alterius putat esse Christum, et non iusti, cuius prophete sunt, quem sanguinarium, crudelem et iudicem uocat. Hec illis dicentibus Dominus comminatur, quod non stet consilium eorum; sed interim nunquam diu mundus iste stat, et ea que mundi sunt in suis finibus et in suis urbibus dominentur. Cum autem consummationis tempus aduenerit, hocque sexaginta duo anni, etiam mundi res que in sex annis facte sunt, quam omnia, que ad quinque sensus pertinent, finem acceperint; tunc uniuersa esse soluenda, que gentiles et heretici futura non credunt, et propter infidelitatem non intelligunt que dicuntur.



CAPUT XuII.  De translatione decem tribuum que regnabant in Samaria, in Assyrios per Salmanasar regem Assyriorum, in quibus locis itidem ipse rex alios colonos adductos substituit qui deos proprios quos in terra sua coluerunt, ibi colebant, et nichilominus Deum Isrel.

 »Iratusque est Dominus uehementer Isreli, et abstulit eos a conspectu suo, et non remansit nisi tribus Iuda tantummodo. Sed nec ipse Iudas custodiuit mandata Domini Dei sui. uerumtamen ambulauit in erroribus Isrel, quos operatus fuerat. Proiecitque Dominus omne semen Isrel, et afflixit eos et tradidit eos in manu diripientium donec proiiceret eos a facie sua,« etc. Subuersio autem Isrelitarum, que ab Assyrie regibus  perpetrata est, quid significat, nisi mirabilem et nimis deflendam ruinam populi ecclesiastici? Quam rex Assyrius, hoc est diabolus, cum suo exercitu deuastando atque obsidendo quotidie efficit, cum eos propter peccata commissa de sedibus propriis euellens defert in terram alienam, quo magis lugere delectant, quam cantica letitie proferre. Unde et Psalmista mystico eloquio hoc idem commemorat, dicens: »Super flumina Babylonis illic sedimus et fleuimus, dum recordaremur tui, Sion. In salicibus in medio eius suspendimus organa nostra. Quia illic interrogauerunt nos, qui captiuos duxerunt nos, uerba cantionum. Et qui abduxerunt nos: Hymnum cantate nobis de canticis Sion. Quomodo cantabimus canticum Domini in terra aliena ?«  Quod dicitur de his que in Samaria a rege Assyriorum adducte sunt nationibus:

»Et unaqueque gens fabricata est Deum suum: posueruntque eos in fanis excelsis, que fecerant Samarite gens et gens, in urbibus suis, in quibus habitabant. uiri enim Babylonii fecerunt Socoth Benoth; uiri autem Cutheni fecerunt Nergel, et uiri de Hemath fecerunt Asyma. Porro Heuei fecerunt Nebaaz et Tharthac,« etc. In libro quidem locorum legitur quod Benoth et Nergel fuerint ciuitates, quas construxerint in regione Iudee Samaritani, qui de Babylonia transierant. Asyma quoque oppidum, quod edificauerunt, qui ad eam uenerant de Emath; Nabaaz et Tharthac ciuitates, quas Heuei in eadem Iudee terra condiderint. uidetur  autem iuxta consequentiam sermones et idolorum, quibus he gentes prius in terra sua seruierint hic posse uocabula intelligi. Quia cum dictum esset: »Et unaqueque gens fabricata est deum suum,« quasi ad expletionem sententie subiunctum sit: »uiri enim Babylonii fecerunt Socoth et Benoth,« id est, tabernacula Benoth. Et melius, ni fallor, faceret interpres, si Socoth Latine in tabernacula uerteret, et nomen idoli Benoth absolute poneret, et sicut in sequentibus manifeste dicitur.

»Hi autem, qui erant de Sepharuaim, comburebant filios suos igni Adramelech et Anamelech, diis Sepharuaim.« Ubi ostenditur Adramelech et Anamelech idola fuisse urbis Sepharuaim. Ita uidetur consequens ut et Nergel Cuthenorum, Asyma ematheorum,  Nebaaz et Tharthac idola fuerunt Heueorum. Post hec Scriptura refert de ipsis Samaritanis quod cum Dominum colerent, diis quoque suis seruirent, iuxta consuetudinem gentium, de quibus translati fuerant in Samariam. Et non multo post subsequitur, dicens: »Fuerunt igitur gentes iste timentes quidem Deum, sed nichilominus et idolis suis seruientes. Nam et filii eorum et nepotes, sicut fecerunt patres sui, ita faciunt usque in presentem diem.« Et quia in Samaritanorum persona heretici accipiuntur: in predicta sententia illorum nequitia conuenienter exprimitur. Habent enim heretici quedam sacramenta communia cum sancta Ecclesia, et quasdam sententias sanctarum Scripturarum rite intelligunt, sed tamen nichilominus idolis errorum  suorum seruire non cessant. uidetur enim eis timorem Dei rite se custodire, cum secundum sensum suum ueritati se putant fauere. Sed qui catholice fidei unitatem spernunt habere, malignorum spirituum uoluntatibus se ueraciter manifestant obtemperare. Et non solum inuentores primi errorum, quos patres Samaritanorum significant, hoc faciunt, sed et sequaces eorum, quos filiorum nomine et nepotum expressos recte possumus intelligere, similiter agunt.



CAPUT XuIII. De Ezechia rege, cuius temporibus rex Assyriorum Sennacherib misit nuntios in Ierusalem cum manu ualida ut blasphemarent Deum uiuentem.

 »Anno tertio Osee, filii Hela regis  Isrel, regnauit Ezechias, filius Achaz regis Iuda. uiginti quinque annorum erat cum regnare cepisset, et uiginti nouem annis regnauit in Ierusalem. Nomen matris eius Abia filia Zacarie. Fecitque quod erat bonum coram Domino iuxta omnia que fecerat Dauid pater eius. Ipse dissipauit excelsa, et contriuit statuas, et succidit lucos, confregit quoque serpentem ereum, quem fecerat Moyses. Siquidem usque ad tempus illud filii Isrel adolebant ei incensum, uocauitque eum Nohestan: Et in Domino Deo Isrel sperauit,« etc. Recte ergo Ezechias serpentem, cui adolebant filii Isrel incensum, et quem ipse confregit, Nohestan uocauit, quia in Domino Deo Isrel, non in eneo serpente, ipse sperauit. Siquidem Nohestan interpretatur Aes  eorum, ut quem illi pro numine colebant in dictis eius, metallum eum esse, non Deum, agnoscerent. Et quia Ezechias in hoc, quod excelsa dissipauit, et statuas contriuit, atque succidit lucos, nec non et omnia simulacra comminuit, Saluatoris typum tenet; interpretatur enim Ezechias apprehendens Dominum, uel fortitudo Domini, in eo ipso utique, quod illum serpentem eneum, quem Moyses fecit, comminuit, Redemptoris nostri figuram conuenienter tenet. Non solum enim Dominus noster ac Redemptor, de quo per Prophetam dicitur: »Dominus fortis, Dominus potens in prelio ,« idola gentium contriuit, et omnia simulacra eorum dissipauit, quatenus unius Dei omnipotentis notitiam haberent, eiusque cultui digne manciparentur: quin ipsam litteram  legis Mosaice, quam ille populus legalis assidua lectione resonabat, ac pro magno habebat, contriuit, ac sensum spiritalem in ea intelligere eos docuit.

»Anno quarto decimo regis Ezechie ascendit Sennacherib rex Assyriorum ad uniuersas ciuitates Iuda munitas, et cepit eas. Tunc misit Ezechias rex Iuda nuntios ad regem Assyriorum in Lachis, dicens: Peccaui, recede a me, et omne quod imposueris mihi, feram. Indixit itaque rex Assyriorum Ezechie regi inde trecenta talenta argenti, et triginta talenta auri. Deditque Ezechias omne argentum, quod repertum fuerat in domo Domini, et in thesauris regis,« etc. Clara est historia, que in libris Regum, nec non in Paralipomenon et in prophetia  Isaie pari modo describitur. »Ezechias uiginti quinque annorum erat, cum regnare cepisset. Regnauit autem uiginti nouem annis in Ierusalem, et rebellauit contra regem Assyriorum, et non seruiuit ei. Hinc Sennacherib ingressus Iudeam, obsedit urbes eius munitas. Et cum obsederet Lachis, misit ad eum Ezechias trecenta talenta argenti, et triginta auri, fractis ianuis templi, et laminis eius detractis, quas ipse adfixit. Misit autem rex Assyriorum Thartan et Rabsacen cum manu ualida Ierusalem. Egressus est autem ad eos Eliacim, filius Helcie, prepositus Domus, et Sobna scriba, et Ioahe filius Asaph, a commentariis,« etc. Iste est Eliacim, de quo Isaias in uisione uallis Sion dixit: »uocabo  seruum meum Eliacim, filium Helcie, etc. .« Qui fuit pontifex post Sobnam prepositum templi, quem tradunt Hebrei Rabsacis comminatione perterritum tradidisse manus Assyriis, et prodidisse Ierusalem, et excepta arce Sion et templo, Assyrios totam urbem cepisse. Quem etiam Sobnam cum Eliacim ad Rabsacen exisse quidam putant. Rabsacen autem, qui Hebraice locutus est, filium Isaie prophete autumant, qui et ipse proditor fuerat; relictumque filium Isaie alterum uocari Iasab, qui latine relictum sonat. Alii autem putant eum Samariten fuisse, ac ideo Hebraicam scisse linguam, et tam audaciter et impie Dominum blasphemasse. Qui quasi quadam contraria fortitudine sua et arrogantia imitabatur prophetas, qui dicebant: »Hec dicit Dominus.«  Iste dixit. »Hec dicit rex magnus, rex Assyriorum.« Ac primum quia dixit: »Confidis super Aegyptum,« falsum est. Nulla enim narrat historia, quod Ezechias Pharaonis auxilium postularet. Quodque infert: »Si responderis mihi, in Domino Deo confidimus,« uerum est. Sed iungit rursum mendacium ueritati, quod abstulit Ezechias excelsa eius, et altaria. Hec enim non contra Deum, sed pro Deo fecit, ut, destructa idololatria et ueteri errore, iuberet Deum adorari in Ierusalem, ubi fuit templum eius. Quique ut paucitatem obsessorum ostenderet, duo millia equorum pollicetur, quorum ascensores Ezechias non haberet. Non de imbecillitate populi uenit, quasi equitandi ignari, sed de obseruatione preceptorum Dei, qui Moysi precepit, ne rex Isrel  equos et uxores sibi multiplicaret . Sin autem, inquit, me minimum seruorum regis Sennacherib sustinere non uales, quomodo tantam illius potentiam sustinebis? Ad id autem, quod dixit: »Si responderis mihi, in Domino Deo confidimus,« callide respondit, se non sua uoluntate, sed Domini uenisse preceptis.

»Dixit Dominus ad me: Ascende super terram hanc, et disperde eam.« Et est argumentum: Certe sine Domini uoluntate huc uenire non poteram. Cum autem uenerim, et multas urbes ceperim, et pars Ierusalem maneat intacta, manifestum est me eius uoluntate uenisse.

»Dixit autem Eliacim filius Helcie, et Sobna  scriba, et Ioahe, Rabsaci: Precamur, ut loquaris nobis seruis tuis Syriace: si quidem intelligimus hanc linguam. Et non loquaris nobis Iudaice, audiente populo, qui est super murum. Responditque eis Rabsaces: Nunquid ad dominum tuum et ad te misit me dominus meus, ut loquerer sermones hos, et non potius ad uiros qui sedent super murum eius, ut comedant stercora sua, et bibant urinam suam uobiscum?« etc. Rabsacis accusatio Ezechie testimonium est, quia captis Iudee urbibus in Domino confisus sit, et confortauit populum, ut in Domino speraret. Unde Rabsaces destruere uult que ille construxit, et dicit ad populum:

»Non seducat uos Ezechias, et non uobis tribuat fiduciam super Domino Deo.« Quod autem Eliacim  et Sobna et Ioahe humiliter deprecantur Rabsacen, ut Syriace loqueretur, hunc sensum habet: Quid necesse est populum falsis terroribus commoueri, et uanam iactare uirtutem? Loquere linguam, quam populus non nouit, nam et nos lingue tue habemus scientiam. Ad quod ille arroganter:

»Num, ait, ad dominum tuum et ad te misit me Dominus meus,« etc., usque: »Et bibant urinam suam uobiscum.« Per quod ostendit fame eos et siti esse capiendos. Simulque et illecebram iungit timori, ut quos terrore non uincit, persuasione decipiat. Et dicit ex persona regis:

»Facite mecum benedictionem,« hoc est, facite quod in uestram benedictionem proficiat. Benedicite regi Assyrio, et eum dominum confitemini, ut premia  consequamini, donec reuertar de Aegypto, uel, capta Sobna, redeam. Habitate in urbe uestra, et rebus uestris fruimini, et postea ducam uos in similem terre uestre terram. Quam tamen non nominauit, quia similem ei inuenire non potuit, sed similitudinem non ponit; hoc enim unusquisque uult, in quo natus est.  Alii putant terram Medie eis repromitti, que terre Iudee similitudinem habeat, tam in situ quam in fructibus. Quod ait Rabsaces, inter alia, quibus Deum blasphemabat, clamans contra Ierusalem:

»Ubi est Deus Emath et Arphat? ubi est Deus sepharuaim, Ana et Aua? Nunquid liberauerunt Samariam de manu mea?« ostendit harum omnium ciuitatum siue gentium diis seruisse Samaritas. Quia  non erant dii, sed idola, merito cultores uanitatis, ut decebat, esse subuersos. Est autem Emath urbs Celesyrie, que nunc Epiphania dicitur, iuxta Emesam, ut supra monuimus. Arphat urbs Damasci, quam expugnatam a rege Assyriorum et Ieremias scribit . Sepharuaim, quod numero plurali libros uel litteras sonat, nomen est locorum de quibus Assyrii transmigrantes habitauerunt in Samaria, ut in locorum libris inuenimus. uerum in Isaia hoc quoque uocabulum esse ciuitatis apparet, ubi aperte dicitur: »Ubi est Deus urbis Sepharuaim ?« tametsi pluraliter dictum, ut Thebarum, Athenarum. Pro Ana et Aua uetus editio, quasi unius urbis nomen, Anengaua posuit. Et quidem  in Hebreo ita scriptum est. uerum quia syllaba quinta, que in medio nominis posita est, coniunctionem et apud eos significat, potest et ita distingui ut dicatur Ane et Gaue, ut Aquila transtulit: siue Ana et Aua, ut noster uertit interpres. Sin autem, ait, tantis diis presentibus decem tribus uicimus facile, quanto magis solam Ierusalem, uno Deo presule uincemus! uere iustus Ezechias omnia agens cum consilio, prohibuit ei responderi, ne eum ad maiores blasphemias prouocaret.

»uenit quoque Eliacim, filius Helcie, prepositus domus, et Sobna scriba, et Ioahe filius Asaph a commentariis ad Ezechiam scissis uestibus, et nuntiauerunt ei uerba Rabsacis.«



CAPUT XIX. Oratio Ezechie in templo Domini contra uerba regis Assyriorum. De eo quod angelus Domini octoginta quinque millia percussit in castris Assyriorum, et de interitu Sennacherib regis Assyriorum.

 »Que cum audisset Ezechias, scidit uestimenta sua, et opertus est sacco. Ingressusque domum Domini, et misit Eliacim prepositum domus, et Sobnam scribam et senes de sacerdotibus opertos saccis ad Isaiam prophetam, filium Amos. Qui dixerunt ei: Hec dicit Ezechias: Dies tribulationis et blasphemie dies iste. uenerunt filii usque ad partum, et uires non habet parturiens, etc.«  Scindunt uestimenta sua, quia Rabsacen audiunt blasphemantem; scidit et  rex uestem suam, quia pro populi et suis peccatis esse credebat, quod Rabsaces usque ad portam uenit Ierusalem, et contra Dominum talia locutus. Mira regis humilitas et prudentia. Dimisso regio cultu, obuolutus sacco ad templum pergit de palatio. Principes sacerdotum non stolis, sed ciliciis, mittit ad Isaiam coopertos saccis, et dixit: »Dies hec tribulationis nostre, et correptionis Dei blasphemie hostium.« Ponitque similitudinem parturientis femine, et dolentis, que ad partum usque peruenit, et generare non possit.

Si forte audiat Dominus Deus tuus. Non enim audemus Dominum omnium nostrum dicere dominum, quo irascente tanta perpetimur, sed tuum dicimus dominum. Et hanc habemus ultionis fiduciam, quoniam  uiuens Deus blasphematur a cultore idolorum mortuorum. Leua erga orationem nostram iacentem pro reliquiis populi, que obsidentur. Preuenit eos Isaias, quia eo spiritu, quo futura noscebat, etiam absentem regem audierat:

»Hec, inquit, dicite domino uestro, que dicit Dominus: Noli timere uerba, quibus non tu, sed ego sum blasphematus.« Nec dico omnia que regi Assyrio faciam, ne meam uidear iactare potentiam. Sed quia dandus sit ei spiritus non Dei, sed aduersarii, et audito nuntio reuertens ad terram suam corruat gladio, ut duo pariter, que optabat Ezechias, audiret se ab obsidione liberandum, et inimicum in sua terra esse moriturum.

 »Reuersus est igitur Rabsaces, et inuenit regem Assyriorum expugnantem Lobnam. Audierat enim quod recesserat de Lachis. Cumque audisset de Tharaca rege Aethiopie, dicentes: Ecce egressus est, ut pugnet aduersum te, et iret contra eum, misit nuntios ad Ezechiam, dicens: Hec dicite Ezechie regi Iuda: Non te seducat Deus tuus, in quo habes fiduciam, neque dicas: Non tradetur Ierusalem in manus regis Assyriorum,« etc. Iuxta uoluntatem Dei Rabsaces deseruit obsidionem Ierusalem, et perrexit ad dominum suum, quem uel capta, uel deserta Lachis, inuenit oppugnantem Lobnam. Sennacherib autem occurrens regi Aethiopum misit ad Ezechiam nuntios et epistolas, ut eos quos uiribus non cepit sermone terreret. Pugnasse autem  Sennacherib contra Aegyptios, et obsedisse Pellusium, iamque exstructis aggeribus, urbe capienda, uenisse Tharacam regem Aethiopiorum in auxilium, narrat Herodotus.

»Itaque cum accepisset Ezechias litteras de manu nuntiorum, et legisset eas, ascendit in domum Domini, et expandit eas coram Domino, et orauit in conspectu eius, dicens: Domine Deus Isrel, sedes cherubim, tu es Deus solus regum omnium terre, tu fecisti celum et terram, inclina aurem tuam et audi; aperi, Domine, oculos tuos et uide, et audi omnia uerba Sennacherib, qui misit ut exprobraret nobis Deum uiuentem,« etc.  Prius Ezechias, Domini timore perterritus, ora reserare in templo non audebat, uel liberas fundere  preces; nunc autem quia audit Isaiam dicentem:

»Ne timeas a facie uerborum, que audisti,« etc., audacter Dominum deprecatur:

»Misit autem Iosias filium Amos ad Ezechiam, dicens: Hec dicit Dominus Deus Isrel: Que deprecatus es me super Sennacherib rege Assyriorum, audiui. Iste est sermo quem locutus est Dominus de eo: Spreuit te et subsannauit te uirgo filia Sion, post tergum tuum caput mouit filia Ierusalem. Cui exprobrasti, et quem blasphemasti? Contra quem exaltasti uocem, et eleuasti in excelsum oculos tuos? Contra sanctum Isrel,« etc. Denique Ezechias audacter Dominum deprecatur; nec misit ad Isaiam, ut prius fecit, non ipse propheta pergit ad eum, sed nuntios mittit, qui Dei responsum  deferant ad eum. »uirgo Sion et filia Ierusalem,« que ideo uirgo dicitur et filia, quia, cunctis gentibus simulacra mortuorum adorantibus, hec sola conseruat castitatem religionis Dei, et unius diuinitatis cultum, et que, ne ad maiorem blasphemiam concitaret, presenti non respondit, post abeuntem mouit caput suum, certa de ultione, secura de pena. »In manu seruorum tuorum,« hoc est, nec ipse per te, sed per seruos tuos, ut maior esset arrogantia, Dominum blasphemasti.

»Altitudo montium, et iuga Libani, excelse cedri et electe abietes.« uel per metaphoram de cunctis gentibus accipiendum est, et principibus earum, uel de Ierusalem, que est Libanus, cedri et abietes,  potentes quique et optimates, altitudo summitatis et saltus Carmeli templum est. Quod infert: »Ego fodi et bibi aquam, et siccaui uestigio pedis mei omnes riuos aggerum,« uel ob hoc dixit, quia pro multitudine exercitus omnia fluenta siccauerit, ut puteos sibi fodere compulsus sit, uel quia omnes populos, quos aque significant, suo uastauit exercitu.

»Nunquid non audisti que olim fecerim? Ex diebus antiquis ego plasmaui illud, et nunc adduxi; et factum est in eradicationem collium compugnantium, et ciuitatum munitarum. Habitatores eorum breuiata manu contremuerunt et confusi sunt. Facti sunt sicut fenum agri, et gramen pascue, et uirens herba tectorum, que exaruit, antequam maturesceret. Habitationem tuam, et egressum  tuum, et introitum tuum cognoui, et insaniam tuam contra me cum fureres aduersum me. Superbia tua ascendit in aures meas. Ponam ergo circulum in naribus tuis, et frenum in labiis tuis, et reducam te in uiam per quam uenisti,« etc. Hec ex persona Dei contra uerba Assyrii sentienda sunt, quod ad blasphemiam eius sic responderit Dominus. Num ignoras quod hec que fecisti, mea feceris uoluntate, et hec ego futura predixerim, ac per te facienda mandauerim? Itaque quod olim decreui, hoc expletum est tempore, ut colles, id est, principes, qui inter se ante pugnabant, et ciuitates munitissime, me contrahente manum meam, nec solitum prebente auxilium, eradicarentur, et contremiscerent, ac perirent, et compararentur non oliue,  et uinee, fructuosisque arboribus, sed freno et gramini herbisque domatum, que frugibus impedimenta sunt, et marcescunt priusquam ad maturitatem perueniant. Itaque et sessionem, egressum et introitum tuum ante cognoui, et insaniam qua contra me debacchaturus eras prophetis uaticinantibus sum locutus. Per quos olim dicturum esse te noueram: »In celum ascendam, super sidera celi ponam thronum meum, ero similis Altissimo .« Itaque furor tuus et superbia peruenit in aures meas, et nequaquam te ultra portabo, ut intelligas quod potuisti, non tuis potuisse te uiribus, sed meo arbitrio. Merebantur enim impie gentes et fructuose arbores ut per te, quasi securim et serram meam, succiderentur et caderent. »Itaque ponam circulum siue  chamum in naribus tuis,« ut blasphemantia ora constringam, nequaquam ultra talia loqui audeas. »Frenum quoque iniiciam labiis tuis,« quod tuam ferociam domet, et te reducam in Assyriis.

»Tibi autem, Ezechia, hoc erit signum: Comede hoc anno que repereris; in secundo autem anno, que sponte nascuntur. Porro in anno tertio seminate, et metite,« etc. Notandum autem quod in libro Isaie, ubi uerba ipsius prophete ad regem Ezechiam descripta sunt, ita narrantur: »Comede hoc anno que sponte nascuntur, et in anno secundo pomis uescere. In anno autem tertio seminate, et metite, et plantate uineas, et comedite fructum earum. Et mittet id quod saluatum fuerit de domo Iuda, et quod reliquum est radicem deorsum, et faciet fructum  sursum, quia de Ierusalem exibunt reliquie, et saluatio de monte Sion: zelus Domini exercituum faciet hoc .« Nunc ad ipsum Ezechiam loquitur. Hoc erit, inquit, signum eorum que futura prenuntio, quod hoc anno ea comedes que sponte nascuntur; siue  »que prius seueras.« Anno autem secundo  pomis uescere, siue  que de preteritis segetibus et cadente in terram semine pullulauerint. In anno autem tertio, fugato iam Assyrio, et obsidione laxata, seminate, et metite. Siquidem parue urbis huius reliquie, que nunc hostili uallantur exercitu, et euasuras se esse non credunt, tantam recipient rerum omnium abundantiam ac felicitatem,  ut instar arboris alta radice fundate pomis densissimis impleantur. De Ierusalem enim et de monte Sion egredientur reliquie, et implebunt terram Iuda, non suo merito, sed Dei misericordia, imo zelo quo aduersus impios zelatus est populum suum.

»Propterea hec dicit Dominus de rege Assyriorum: Non intrabit ciuitatem hanc, et non iaciet ibi sagittam. Nec occupabit eam clypeus, et non mittet in circuitu eius aggerem. In uia qua uenit, per eam reuertetur, et urbem hanc non ingredietur, dicit Dominus. Protegamque ciuitatem istam, et saluabo eam propter me et propter Dauid seruum meum.« Propter futurorum spem presentem excutit metum. Dicit autem quia non suo merito, sed Dei clementia conseruentur; imo patris eorum Dauid  memoria, in quo monentur et sue negligentie, et illius fidei et iustitie, quia in tantum diligat Deus iustitiam, ut posteros maiorum uirtute tueatur.

»Factum est igitur in nocte illa uenit angelus Domini, et percussit in castris Assyriorum centum octoginta quinque millia. Cumque diluculo surrexisset, dedit omnia corpora mortuorum, et recedens abiit.« Centum octoginta quinque millia fortissimorum uirorum ab uno angelo una nocte ceduntur, et absque uulneribus occisorum mors seua discurrit, excludens corporibus animas, Domini uoluntate. Super quo, in Paralipomenon legitur: »Et misit Dominus angelum suum, qui percussit omnem uirum robustum, et bellatorem et principem exercitus regis Assyriorum, reuersusque est  cum ignominia in terram suam .« Qui idcirco seruatus est, ut sciret potentiam Dei, et blasphemantia ora comprimeret, fieretque testis illius maiestatis, quem paulo ante contempserat.

»Et reuersus est Sennacherib rex Assyriorum, et mansit in Niniue. Cumque adoraret in templo Nesroch deum suum, Adramelech et Sarasar filii eius percusserunt eum gladio fugeruntque in terram Armeniorum, et regnauit Asarhadon filius eius pro eo.« Pharao quoque in decem Aegypti seruatur plagis, ut nouissimus pereat, quod et iste passurus est. Cum enim reuersus esset in Niniuem, urbem primam regni sui, et adoraret in templo Nesroch deum suum, quasi uictoriam de hostibus reportaret, et delubrum idoli sui triumphans et gratulabundus  incederet, contemptor ueri Dei, in fano falsi numinis trucidatur, nec angelico perit gladio, quod erat commune cum pluribus, sed parricidio filiorum. Qui cum fugissent in terram Ararath, quod intelligitur Armenie, successit in patris locum Asarhaddon, quem Scriptura testatur misisse habitatores Samarie, ne terra maneret inculta. Ararath autem regio in Armenia campestris est, per quam Araxases fluit, incredibilis ubertatis ad radices Tauri montis, qui usque illuc extenditur. Ergo et arca in qua liberatus est Ne cum liberis suis, cessante diluuio, non ad montes generaliter Armenie delata est, qui appellantur Ararath, sed ad montes Tauri altissimos, qui Ararath imminent campis .



CAPUT XX. De egrotatione Ezechie et de sermone Domini ad eum prolato per Isaiam prophetam.---De signo quod postulauit Ezechias in reductione cursus solaris.--- De nuntiis Berodah regis Babyloniorum ad Ezechiam missis, et sermone Domini quem Isaias pro ipsis nuntiis Ezechie retulit.

 »In diebus illis egrotauit Ezechias usque ad mortem, et uenit ad eum Isaias, filius Amos, propheta, dixitque ei: Hec dicit Dominus Deus: Precipe domui tue; morieris enim, et non unus,« etc. Ne eleuaretur cor Ezechie post incredibiles triumphos et media captiuitate uictoriam, infirmitate corporis uisitatur, et audit se esse moriturum, ut conuersus ad Dominum, flectat sententiam eius. Quod quidem et in Iona propheta legimus ,  et in comminationibus contra Dauid, que dicuntur futura, nec facta sunt . Non Deo mutante sententiam, sed prouocante humanum genus ad notitiam sui, Dominus penitens est super malitiis. Nulla que in hoc mundo hominibus fiunt absque omnipotentis Dei occulto consilio ueniunt. Nam cuncta Deus secutura presciens, ante secula decreuit qualiter per secula disponantur. Statutum quippe iam hominibus, uel quantum huius mundi prosperitas sequatur, quantumue aduersitatis feritas feriat, ne electos eius ut immoderata prosperitas eleuet, aut nimia aduersitas grauet. Statutum quoque est, quantum in ipsa uita mortali temporaliter uiuatur. Nam etsi annos quindecim Ezechie regi ad uitam addidit omnipotens Deus, cum eum mori permisit,  tunc presciuit esse moriturum. Qua in re questio oritur: quomodo ei a propheta dicitur: »Dispone domui tue, quia morieris tu, et non uiues.« Cui cum mortis sententia dicta est, protinus ad eius lacrymas est uita addita. Sed per prophetam Dominus dixit quo tempore mori ipse merebatur: nec Dominica instituta conuulsa sunt, quia ut ex largitate Dei anni uite crescerent, hoc quoque ante secula prefixum fuit, atque spatium uite, quod inopinate foris est additum, sine augmento prescientie fuit intus statutum.

»Qui conuertit faciem suam ad parietem, et orauit Dominum, dicens:« Conuertitque Ezechias faciem suam ad parietem, quia ad templum ire non poterat, etc. Ad parietem autem templi, iuxta quod  Salomon palatium exstruxerat, uel absolute ad parietem, ne lacrymas suas assidentibus ostentare uideretur. Aut recte, iuxta Ieremiam, ad cor suum, qui circum, id est, parietem, cor appellat, ut tota mente Dominum precaretur.

»Obsecro, Domine, memento, quomodo ambulauerim coram te in ueritate et in corde perfecto, et quod placitum est coram te fecerim,« etc. Felix conscientia, que afflictionis tempore bonorum operum recordatur. »Beati enim mundo corde, quoniam ipsi Deum uidebunt .« Et quomodo alibi scribitur: »Quis gloriabitur paruum habere se cor ?« Quod ita soluitur: perfectionem cordis in eo nunc dici, quo idola destruxerit, templi ualuas  aperuerit, serpentem eneum comminuerit, et cetera fecerit que Scriptura commemorat.  Plerumque aliquibus iusti necessitatibus afflicti, sua opera coguntur fateri. Sed cum eorum dicta iniusti audiunt, hec per elationem potius quam per ueritatem existimant prolata. Ex suis enim cordibus uerba iustorum pensant, et dici humiliter posse uera bona non estimant. Sicut grauis culpa est sibi hoc hominem arrogare quod non est, sic plerumque culpa nulla est, si humiliter bonum dicat quod est. Unde sepe contingit ut iusti et iniusti habeant uerisimilia, sed tamen cor semper longe dissimile. Et in quibus dictis Dominus ab iniustis offenditur, in eisdem quoque a iustis placatur. Nam Phariseus ingressus templum dicebat:  »Ieiuno bis in sabbato, decimas do omnium que possideo. Sed iustificatus magis publicanus, quam ille exiit .« Ezechias quoque rex cum molestia corporis afflictus ad extremitatem peruenisset, in oratione compunctus dixit: »Obsecro, Domine, memento quomodo ambulauerim coram te in ueritate et in corde perfecto;« nec tamen Dominus hanc confessionem perfectionis eius despexit aut renuit, quem mox in suis precibus exaudiuit. Ecce Phariseus se iustificauit in opere. Ezechias iustum se asseruit etiam in cogitatione, atque unde ille offendit, inde iste Dominum placauit. Cur itaque hoc, nisi quia omnipotens Deus singulorum uerba ac cogitationes pensat; et in eius auribus superba non sunt, que humili corde proferuntur?

 »Fleuit itaque Ezechias fletu magno, et antequam egrederetur Isaias mediam partem atrii, factus est sermo Domini ad eum dicens: Reuertere et dic Ezechie duci populi mei: Hec dicit Dominus Deus patris tui Dauid: Audiui orationem tuam, et uidi lacrymam tuam; et ecce sanaui te. Die tertio ascendes templum Domini, et addam diebus tuis quindecim annos. Sed et de manu regis Assyriorum liberabo te et ciuitatem hanc, et protegam urbem istam propter me et propter Dauid seruum meum.«  Fleuit autem fletu magno propter promissionem Domini ad Dauid, quam uidebat in sua morte perituram. Eo enim tempore Ezechias filios non habebat. Nam post mortem eius Manasses, cum duodecim annorum esset, regnare  cepit in Iudea. Ex quo perspicuum est, post tertium annum concesse uite Manassem esse generatum. Ergo iste omnis fletus est, quod desperabat Christum de suo semine nasciturum. Alii asserunt, quosuis sanctos uiros morte terreri, propter incertum iudicium et ignorationem sententie Dei, quam sedem habituri sint. Simulque facti questio soluitur, ac necessitatis uincula atque causarum, quod nequaquam dies mortis singulis prestituta sit, sed uoluntate Dei, et ignotis mortalibus causis uel uiuat aliquis, uel moriatur. Presertim cum et statuta nunc mortis necessitas differatur, et post mortem resuscitatos plurimos legerimus. Reuertitur autem ad regem propheta, Domini iussione, ut ipse sanaret  qui percussit. Et uocatur Ezechias dux populi eius, et filius Dauid, cuius opera sectabatur. Fecerat enim certum iuxta omnia que fecit Dauid pater eius, et auditur eius oratio, uidenturque lacryme, quoniam ambulauerat coram Domino in ueritate, et in corde perfecto, et fleuerat fletu magno, et quod placitum erat in oculis eius fecerat. Adiiciunturque quindecim anni ad uitam, quos ille non postulauerat, et insuper, uiuente eo, regni securitas repromittitur. Sin autem  in corpore uiuere condemnatio est, et iuxta illud quod dicitur: »Reuertere, anima mea, in requiem tuam;« et in alio loco: »Educ de carcere animam meam;« optanda est mors, ut de carcere liberemur, quomodo nunc Dominus donat pro beneficio, ut qui liberandus erat  adhuc quindecim annis uiuat in carcere?

»Dixitque Isaias, Afferte massam ficorum. Quam cum attulissent et posuissent super ulcus eius, curatus est.« Aiunt Hebrei uerbum Sim, quod pretermisere Septuaginta, ulcus sonare, non uulnus. Nam et Aquila, Symmachusque, et Theodotio Laroc interpretati sunt, per quod morbum regium intelligi uolunt. Cum contraria putantur uel sumpta in cibo, uel opposita corpori, quecunque sunt dulcia. Ergo ut Dei potentia monstraretur, per res noxias et aduersas sanitas restituta est. Alii Sim non ulcus, sed apostema suspicantur, quando tumens corpus cocto et putrescente pure completur. Et iuxta artem medicorum omnis sanies, siccioribus ficis atque contusis, in cutis superficiem prouocatur; ac per hoc non  spernendam esse medicinam, que usu constet et experimento, quia et hanc fecerit Deus.

»Dixerat autem Ezechias ad Isaiam: Quod erit signum, quia Dominus me sanabit, et quia ascensurus sim die tertio templum Domini? Cui ait Isaias: Hoc erit signum a Domino, quod facturus sit Dominus sermonem quem locutus est. uis ut ascendat umbra decem lineis? an ut reuertatur totidem gradibus?« etc. Datur autem signum, ut sol decem gradibus reuertatur, quos nos, iuxta Symmachum, in lineas et horologium uertimus. Qui gradus intelligit in lineis, ut manifestiorem sensum legentibus faceret. Siue ita erant exstructi gradus arte mechanica, ut per singulos umbra descendens, horarum spatia terminaret.  Erat autem  hora diei decima, quando hec regi propheta loquebatur: »uis ergo, inquit, ut ascendat umbra decem lineis,« procedente sole super terram per Boreales plagas usque ad Orientem, quod subtus terram quotidiana consuetudine sui cursus erat facturus; »an ut reuertatur umbra totidem gradibus,« conuersa retrorsum facie solis, ipsoque per Australem plagam ad Orientem regresso?

»At rex, Facile est, inquit, umbram crescere decem lineis. Nec hoc uolo, ut fiat, sed ut reuertatur retrorsum decem gradibus,« etc. uidit namque quia maioris miraculi esse poterat, si sol contrarium suo more cursum ageret, quam si consueto processu incedens tametsi multo altius, id est,  supra terras elatus ad Orientem quasi secundi diei mane, nulla interueniente nocte, facturus aduolaret. Nam et hoc qui in insula Thule, que ultra Britanniam est, uel in ultimis Scytharum finibus degunt, omni estate aliquot diebus fieri uident, quia sol cetero orbi in occasu et sub terra positus, ipsis nichilominus tota die super terram appareat; et quomodo a parte Occidentis ad Orientem humilis redeat, manifeste uideatur, donec tempore opportuno denuo toto orbi communi exortu reddatur, sicut et ueterum historie, et nostri homines eui, qui illis de partibus adueniunt, abundantissime produnt. Nunquam autem hi qui interiora Austri incolunt, uidere solem per Meridianas plagas ad Orientem ab Occasu redire.  Quod signum et presentis  temporis et futuri typus erat, ut quomodo sol reuerteretur ad exordium sui, ita et Ezechie uita ad detextos annos rediret, nobisque in hebdomade et ogdoade uiuentibus per resurrectionem Christi uite spatia protelentur. Solent sanctorum locorum in hac prouincia monstratores intra conseptum templi ostendere gradus domus Ezechie, uel Achaz, quod sol per eos descenderit. Sed nunquam ego credam, non dico Achaz, qui rex impius fuit, sed cuiuslibet regis iusti domum fuisse in templo Dei, cum Salomon idcirco Deum inter cetera offendisse dicatur, quod in sublime edificauerit Mello, unde atrium templi deambulans in turre palatii despicere solitus sit. Solent quidam post decem gradus linearum ad mysterium Christi transferre, et umbras figurarum  in descensionem Christi interpretentur per quos iterum sol iustitie, Christus, post resurrectionem, ascendit.  Primus itaque gradus descensionis de Deo in angelo fuit, quia magni consilii nuntius erat. Denique et Iacob sic alloquitur: Et dixit, inquit, angelus Dei: »Ego sum Deus, cui unxisti titulum, et uouisti uotum.« Ut et angelum et Deum ostenderet, secundus gradus descensionis, de angelo in patriarchis fuit, quia »in omnibus  ipse est operatus .« Tertius in legis datione, quia et in lege ipse locutus est . Quartus gradus in Iesu Naue, ut populum in terram repromissionis induceret . Quintus in iudicibus, quia eumdem populum per eos ipse regebat. Sextus in regibus Iudeorum, quia in  eis regnabat. Septimus in prophetis, quia per eos annuntiatur. Octauus in pontificibus, quia ipse summus sacerdos est . Nonus in homine. Decimus in passione. Per hos enim decem gradus, quasi per umbram legis prisce, Christus descendit, rursus post resurrectionem suam Sol iustitie, Christus, per eosdem gradus sursum in celum ascendit, et omnem illam umbram legis, ueritatis radiis illustrauit , obscura reuelans, clausa reserans, et omnia tecta denudans.

»In tempore illo misit Merodach Baladam, filius Baladam, rex Babyloniorum, litteras et munera ad Ezechiam. Audierat enim, quod egrotasset Ezechias. Letatus est autem in aduentu eorum Ezechias,  et ostendit eis domum aromatum, et aurum et argentum, et pigmenta uaria. Unguenta quoque et domum uasorum suorum, et omnia, que habere poterat in thesauris suis. Non fuit, quod non monstraret eis Ezechias in domo sua, et in omni potestate sua .« Supra legimus , decimo quarto anno regis Ezechie ascendisse Sennacherib, regem Assyriorum, super omnes ciuitates Iuda munitas, et cepisse eas, et postea obsedisse Lachis, transisse Lobnam, misisse Ierusalem partem exercitus sui, cesaque per angelum centum octoginta quinque millia exercitus eius, et ipsum fugisse Niniuen, interfectumque a filiis in fano Dei sui, et regnasse pro eo Asarhadon filium eius; egrotasse Ezechiam, et recepisse, propheta  nuntio, sospitatem; factum signum incredibile, ut sol decem horarum spatiis reuerteretur ad ortum suum, et pene duplex dies fieret ; nunc legimus quod in tempore illo, hoc est, in eodem anno, quo hec gesta sunt omnia, misit Merodach Baladam, filius Baladam, rex Babylonis, litteras et numera ad Ezechiam, Asarhaddon, qui Sennacherib patri apud Assyrios in regnum successerat, de cuius seu morte seu uita Scriptura conticuit. Ex quo perspicuum est aliud fuisse tunc regnum Assyriorum, et aliud Babyloniorum. Denique Samariam, id est, decem tribus cepere Assyrii. Iudam autem et Ierusalem postea legimus cepisse Chaldeos, quorum rex Nabuchodonosor fuit. Et quia, apud eos astrorum obseruantia est, stellarumque cursus longo  usu et exercitatione cognitus, quod et in Domini natiuitate monstratur, intellexerunt solem reuersum, diei spatia duplicata, seruire ei quem solum Deum, id est, solem putabant. Cumque causas huius miraculi rationemque perquirerent, fama per omnes gentes uolitante, didicerunt propter egrotationem regis Iudee etiam cursum signi clarissimi commutatum. Quam non esse opinationem meam, sed Scripture sancte, Dierum uerba testantur, que dixere post alia: »Ipse est Ezechias, qui obturauit superiorem fontem aquarum Gion, et auertit eas subtus ad occidentem urbis Dauid. In omnibus operibus suis fecit prospere que uoluit; attamen in legatione principum Babylonis, qui missi fuerant ad eum, et interrogarent de portento, quod acciderat super terram,  reliquit eum Deus, ut tentaretur, et nota fierent omnia que erant in corde eius .« Idcirco autem tentationi relictus est, quia post tantam uictoriam, et solis regressum, et congratulationem regni potentissimi: cor illius eleuatum est. Denique in eodem uolumine scribitur: »Multi deferebant hostias et sacrificia Domino in Ierusalem, et munera Ezechie regi Iude; et exaltatus est coram cunctis gentibus. In diebus illis egrotauit usque ad mortem, et orauit Dominum, et exaudiuit eum, et dedit ei signum . Sed non iuxta beneficia que acceperat retribuit: quia exaltatum est cor eius, et facta est contra eum ira, et contra Iudam et Ierusalem .« Rursumque  Scriptura sancta elationem cordis eius dicit penitentia mitigatam, inferens: »Et humiliatus est postea, eo quod exaltatum fuisset cor eius, tam ipse, quam habitatores Ierusalem; et idcirco non uenit ira Domini super eos in diebus Ezechie .« Letatus est ergo in aduentu legatorum Merodach, quem patrem fuisse Nabuchodonosor Hebrei autumant, et in oblatione munerum et congratulatione sanitatis sue. »Ostenditque eis  domum Nechotha« pro qua Symmachus transtulit, »aromatum suorum, et thesauros argenti et auri et odoramentorum et unguenti optimi , et omnes thesauros uasorum Gaze,« siue  »uasorum suorum.« Gaza autem, lingua Persarum, diuitie nuncupantur;  nec est Hebreus sermo, sed barbarus. »Non fuit, inquit, uerbum  quod non estenderet eis in domo sua et omni potestate sua.« Unde Dei ira iustissima, quod non solum thesauros suos atque palatii, sed et templi ostenderit; quod certe fuit potestatis eius, de cuius ualuis auri laminas iam tulerat.

»Introiuit autem Isaias propheta ad regem Ezechiam, et dixit ei: Quid dixerunt uiri isti, et unde uenerunt ad te? Et dixit Ezechias: De terra longinqua uenerunt, ad me, de Babylone. Et dixit: Quid uiderunt in domo tua? Et dixit Ezechias: Omnia que in domo mea sunt uiderunt, non fuit uerbum siue res quam non ostenderim eis in thesauris  meis. Et dixit Isaias ad Ezechiam: Audi uerba Domini exercituum. Ecce dies uenient, et auferentur omnia que in domo tua sunt, et que thesaurizauerunt patres tui, usque ad diem hanc in Babylonem. Non relinquetur quidquam, dicit Dominus. Et de filiis tuis, qui egredientur ex te, quos genueris, tollentur; et erunt eunuchi in palatio regis Babylonis. Et dixit Ezechias ad Isaiam: Bonum uerbum Domini, quod locutus est. Et ait: Fiat tantum pax et ueritas in diebus meis,« etc. Tradunt Hebrei ideo egrotasse Ezechiam quoniam, post inauditam uictoriam Iudeorum, et Assyrii regis interitum, non cecinerit laudes Domino, quas cecinit Moyses, Pharaone submerso , et Debora, interfecto Sisara , et Anna, genito Samuele  ; unde commonitum esse fragilitatis sue. Rursumque post corporis sanitatem, et signi magnitudinem, offerri aliam occasionem superbie, quam, ut prudens et Dei cultor, uitare debuerat, nec monstrare alienigenis diuitias suas, quas, Deo tribuente, possederat. Ex quo iuxta leges quoque tropologie discimus, »non mittendas margaritas ante porcos, nec dandum sanctum canibus .« Qui enim fidelis est, spiritu abscondit negotia. Et quicunque fecerit, omnis uirtus illius eneruatur, peritque posteritas, et amisso uirili robore, in muliebrem redigitur mollitudinem. Ingreditur ergo Isaias ad regem, et, quasi nescius sciscitatur:

»Quid dixerunt uiri isti, et unde uenerunt?« Duo  interrogat, »quid locuti sunt,« et »unde uenerunt? « Ille ad unum respondit, altero pretermisso, quod cum emphasi et supercilio legendum est: »De terra longinqua uenerunt ad me de Babylone;« quod quanto terra longior sit unde uenerunt, tanto iste gloriosior, propter quem uenerint. Et »uenerunt, inquit, ad me,« qui debuerat dicere: uenerunt ad glorificandum Deum pro signi magnitudine, »de Babylone,« que urbs in toto orbe potentissima est. Rursumque Isaias: »Quid, inquit, uiderunt in domo tua?« Et ille respondit ex parte uerum, quod omnia uiderint in domo illius, nec fuerit res, quam non ostenderit eis in thesauris suis. Sed alterum tacet, de quo uerebatur offensam, quod ostenderit eis cuncta que haberet in potestate sua: haud  dubium quin et templi supellectilem, propter que Isaias Dei sermone profert sententiam: »Audi uerbum Domini exercituum: ueniet tempus, quando omnia hec, que in domo tua sunt, et non tuo, sed patrum tuorum labore quesita, in Babylonem transferantur, et de semine tuo fiant eunuchi in aula regia.« Ex quo Hebrei uolunt Danielem, Ananiam, Miselem, Azariam, qui fuere de regio semine, factos esse eunuchos, quos in ministerio Nabuchodonosor fuisse, non dubium est .

»Dixitque Ezechias: Bonum uerbum Domini, quod locutus est.« In quo ab Hebreis reprehenditur, cur non sit imitatus bonitatem Moysi qui locutus ad Dominum est: »Aut dimitte eis hanc noxam, aut, si non facis, dele me de libro tuo, quem scripsisti  .« Unde et apostolus Paulus anathema uult esse a Christo pro fratribus suis, qui sunt Isrelite .  Hec itaque sententia prophete ad Ezechiam mystice contra hypocritas prolata accipi potest. Qui postquam magnis uirtutibus excrescunt, quia cauere malignorum spirituum insidias negligunt, et celare in eisdem uirtutibus nolunt bona sua, ostendendo, hostium faciunt, et prodentes subito amittunt, quidquid diutius studentes operantur. Hinc per Psalmistam dicitur: »Tradidit in captiuitatem uirtutem eorum, et pulchritudinem eorum in manus inimici .« uirtus quippe et pulchritudo arrogantium inimici manibus traditur, quia omne bonum, quod per concupiscentiam laudis ostenditur, occulte aduersarii iuri mancipatur.  Hostes namque ad rapinam prouocant, qui suas eorum notitie diuitias denudant. Quo usque enim ab externe patrie securitate disiungitur, in latronum insidiantium iter ambulamus. Qui ergo in itinere depredari formidat, abscondat necesse est bona que portat. O miseri! quia affectantes laudes hominum, in semetipsis dissipant fructus laborum. Cumque se ostendere alienis oculis appetunt, damnant quod agunt. Quos nimirum maligni spiritus dum ad iactantiam prouocant, eorum  opera captiuantes denudant. Hinc est enim quod per Euangelium ueritas dixit: »Nesciat sinistra tua quid faciat dextera tua, ut sit eleemosyna tua in abscondito, et Pater tuus, qui uidet in abscondito,  reddet tibi .« Hinc est quod de electorum Ecclesia per Psalmistam dicitur: »Omnis gloria eius filie regum ab intus .« Hinc Paulus ait: »Gloria nostra hec est, testimonium conscientie nostre .« Filia quippe regum Ecclesia, que in bono est opere spiritalium principum predicatione generata, gloriam intus habet, quia hoc quod agit in ostentatione iactantiam non habet. Gloriam suam Paulus testimonium conscientie memorat, quia fauorem oris alieni non appetit, uite sue gaudia extra semetipsum ponere ignorat. Occultanda sunt ergo que agimus, ne hec in huius uite itinere incaute portantes, latrocinantium spirituum incursione perdamus.



CAPUT XXI.  De Manasse filio Ezechie, quando post peccatum penitentiam gessit, et ob hoc de carcere meruit liberari.

 »Dormiuitque Ezechias cum patribus suis, et regnauit Manasses filius eius pro eo. Duodecim annorum erat Manasses, cum regnare cepisset, et quinquaginta quinque annis regnauit in Ierusalem,« etc. Post mortem quoque Ezechie narrat Scriptura Manassen filium eius regnasse in Ierusalem. Qui cum ad idola colenda et abominationes faciendas se conuerteret, relinquens Deum patrum suorum, et bona exempla, que in genitore suo Ezechia conspexerat, locutus est Dominus ad eum et ad populum eius, et attendere noluerunt. »Idcirco superinduxit eis principes exercitus regis Assyriorum,  ceperuntque Manassen, et uinctum catenis atque compedibus duxerunt in Babylonem. Qui postquam coangustatus est, orauit Dominum Deum suum, et penitentiam egit ualde coram Deo patrum suorum. Deprecatusque est eum, et obsecrauit orationem eius, reduxitque eum Ierusalem in regnum suum, et cognouit Manasses quod Dominus ipse est Deus .« Exemplar autem est hec penitentia Manasse, quod post commissa scelera nullus debet de Dei misericordia desperare, sed magis per penitentiam congruam spem habere uenie, si eam rite perfecerit.



CAPUT XXII. De Iosia rege, qui terram omnem Iuda ab idolorum spurcitia emundauit.

 Post hunc regnauit filius eius Ammon idololatra. Post quem Iosias, filius eius, rex iustissimus regnauit, qui omnem spurcitiam idolorum, quam patres sui fabricauerunt, emundauit; et se in Dei cultu strenue exercuit. Et merito. Quia longe ante hoc de illo predictum est per prophetam. Interpretatur autem Iosias, cuius est sacrificium Domino, uel salus Domini, uel fortitudo Domini.  Quod autem sequitur de eodem rege, quod audito libro legis Domini, quem Helcias sacerdos inuenit in domo Domini, scidisset uestimenta sua, et misisset Helciam sacerdotem et ceteros qui subsequenter adnumerantur, ad Holdam prophetam, uxorem Sellum, »que habitabat in Ierusalem in secunda,« etc.

 Quid significet illud, quod dicitur, »in secunda,« in libro Paralipomenon declaratur, ubi scriptum est de prefato rege Ezechia: »Aedificauit quoque, agens industrie, omnem murum, qui fuerat dissipatus, et exstruxit turres, desuper et forinsecus alterum murum .« Meminit huius loci et Sophonias, dicens: »uox clamoris a porta piscium, et ululatus a secunda .« Pro quo uetus editio quasi proprium nomen loco transtulit in Maseua. Maseua quippe interpretatur secunda. Quod ergo dicitur prophetissa habitasse »in secunda,« in secundi muri parte intellige. Quod dicitur de Iosia rege: »Contaminauit quoque Tophet, quod est in conualle filii Ennon, ut nemo consecraret filium suum aut filiam per ignem Moloch ,«  frequens est in Scripturis horum mentio locorum, maxime in libro Regum et Ieremia propheta. Est autem uallis Ennon, siue filii Ennon iuxta murum Ierusalem contra Orientem, in qua nemus pulcherrimum Sile fontibus irrigatur. Tapheth autem, siue Topheth  erat locus in eadem conualle iuxta piscinam Fullonis; cuius meminit Scriptura; et iuxta agrum Haceldama, qui usque hodie monstratur ad Australem plagam montis Sion. Solebant autem in Tapheth  posita ara sacrificare demonibus, nefandoque igne suos consecrare liberos, siue holocaustum offerre, sicut in libro uerborum dierum de Achaz rege scriptum est: »Ipse est qui adoleuit incensum  in ualle Benennon, et lustrauit filios in igne .« Benennon siquidem filium Ennon significat. uallis autem Ennon dicitur Hebraice Gehennon. Cuius nomine in Nouo Testamento pena inferorum gehenna cognominatur, quia nimirum sicut in conualle Ennon qui idolis seruierunt, in ea  perierunt, ita peccatores, qui peccauerunt, eterna damnatione puniuntur. Denique Ieremias cum referret precepisse sibi Dominum, ac dixisse: »Egredere ad uallem filii Ennon, que est iuxta introitum porte fictilis ;« paulo post dicit: »Et non uocabitur locus iste amplius Topheth, et uallis filii Ennon, sed uallis occisionis. Et dissipabo consilium Iuda et Ierusalem in loco isto, et subuertam eos gladio.« Isaias quoque manifestissime  Topheth infernum appellat. Qui cum perpetuum diaboli interitum sub nomine Assur describeret, dicens: »A uoce enim Domini pauebit Assur uirga percussus, et erit transitus uirge fundatus, quam requiescere faciet Dominus super eum ;« statim, quomodo et ibi esset periturus, subdidit, dicens: »Preparata est enim ab heri Topheth, a rege preparata, profunda et dilatata.« Pulchre ait »et dilatata,« quia Topheth dicitur latitudo. »Nutrimenta, inquit, eius ignis et ligna multa; status Domini sicut torrens sulphuris succendens eam.«



CAPUT XXIII. Quod Iosias contaminauit Topheth, quod est in conualle filii Ennon, abstulit equos quos dederant reges Iuda Soli in introitu templi Domini, excelsa polluit, et sepulcra mortuorum effodiens combussit. ---De Phase celeberrimo quod fecit Iosias in octauo decimo anno regni sui Domino.---De morte Iosie et substitutione Achaz filii eius in regno Iude, post quem Ioachim regnauit in loco fratris captiuati.---De Ioachim rege, qui et Iechonias alio nomine est appellatus.

 Contaminauit autem Iosias Topheth, uel ossa mortuorum ibi, sicut in sequentibus de aliis idolorum locis fecisse legitur, uel alia quelibet immunda dispergens, quatenus abominationi potius quam delectationi aptus omnibus qui aspicerent locus appareret. Quod sequitur de eodem  rege Iosia: »Abstulit quoque equos, quos dederant reges Iuda Soli in introitu templi Domini.« Et paulo post: »Currus autem Solis combussit igni,« ostendit, omnium gentium idololatrarum superstitioni Iudeos eo tempore fuisse mancipatos, ita ut in uenerationem solis quem more gentilium deum esse credebant, simulacro eius, quem fecerant, currus equosque subdiderint, et hoc in atriis templi Domini. Sic enim solent gentiles pingere uel facere simulacrum solis, ut puerum imberbem in curru ponentes, equos eidem, quasi cursu celum petentes, subiungant. Cum propterea puerum aptant, quia sol, uelut quotidie nouo ortu natus, in nullum per secula senium incidit. Ut autem eidem currus et equos tribuant, de miraculo sumptum Elie prophete,  quia curru igneo et equis igneis raptus ad celum, Ioannes Constantinopolis episcopus estimat. Quia enim Grece helios dicitur sol, sicut et Sedulius cum de Elie ascensu caneret ostendit, dicens:

Quam bene fulminei prelucet semita celi,
Conuenit Elie, meritoque et nomine fulgens.
Hac ope dignus erat nam si sermonis Achiui,
Una per accentum mutetur littera, sol est;
audientes Greci ab Isrelitis  predicari quod Elias curru igneo, et equis sit igneis ad celestia translatus, uel certe hoc ipsum inter alia depictum in pariete uidentes, crediderunt, uicinia decepti nominis solis, qui Grece helios  dicitur, hic transitum per celos esse designatum, et miraculum diuinitus  factum commutarunt in argumentum erroris humana stultitia commentatum: quos imitati ipsi Iudei satagerunt ne in aliquo gentilium stultissimis minus stulti apparerent. Quod paulo post de eodem rege dicitur:

»Excelsa quoque, que erant in Ierusalem ad dextram partem montis offensionis, que edificauerat Salomon rex Isrel, et Astaroth idolo Sidoniorum, et Chamos offensioni Moab, et Melchom abominationi filiorum Ammon, polluit rex, et contriuit statuas,« luce clarius est, quod excelsa nominare solet Scriptura loca in collibus posita frondentibus, in quibus uel demonibus immolabant, uel Domino, locorum amenitate allecti, contra interdictum relicto  altari quod erat in templo, hostias offerebant, unde sepius in hoc libro de regibus qui minus perfecte iusti fuere dicitur: »uerumtamen excelsa non abstulit.«

Montem autem offensionis montem idoli dicit, quia nimirum consuetudinis est Scripturarum, offensionem idola nuncupare, quia uel in illis offenditur Deus, uel offensionem et ruinam suis offerunt cultoribus, sicut in hac ipsa sententia subsequenter intimatur, dum dicitur: »Que edificauerat Salomon rex Isrel, Astaroth idolo Sidoniorum, et Chamos offensioni Moab, et Melchom abominationi filiorum Ammon.« Ubi hoc quoque  palam ostenditur, quod utinam non ostenderetur, quia uidelicet Salomon de amisso idololatrie scelere nunquam perfecte  penituit. Nam si fructus penitentie dignos faceret, satageret ante omnia ut idola que edificauerat, de ciuitate sancta tollerentur, et non in scandalum stultorum, que ipse, cum fuisset sapientissimus, erronea fecerat, quasi sapienter ac recte facta, relinqueret. Meminit supra et huius loci Scriptura, dicens: »Tunc edificauit Salomon fanum Chamos idolo Moab, in monte qui est contra Ierusalem, et Moloch idolo filiorum Ammon .« Nec uideri contrarium debet, quod ibi mons, in quo facta sunt hec idola, contra Ierusalem, hic in Ierusalem esse positus asseritur, quia nimirum in tanta erat urbis uicinia positus, ut ad ipsam pertinere, et ipsam quoque sordibus, que in eo congerebantur, contaminare uideretur.

 »Et conuersus Iosias uidit ibi sepulcra, que erant in monte, misitque et tulit ossa de sepulcris, et combussit ea super altare, et polluit illud.« Cur autem Iosias ossa mortuorum concremare iussit super altare, nisi ut ostenderet quod profana fuerunt eorum sacrificia? Et non solum pecudum hostias demoniis offerebant, sed etiam semetipsos per errorem idololatrie in potestatem demonum tradiderunt, qui iusto Dei iudicio simul cum altare, quod idolis fabricauerant, dissipandi erant. Mystice autem significat omnes, qui diaboli seruitio mancipati uitam sacrilegam temporaliter finierant, eternis cruciatibus consumendos, Deo illis retribuente secundum propria merita operum illorum.

»Reuersusque est Iosias Ierusalem, et precepit  omni populo, dicens: Facite phase Domino Deo uestro, secundum quod scriptum est in libro federis huius,« etc. Quod autem predictus rex eiectis idolis de terra, necnon pythonibus et ariolis et omnibus immunditiis atque abominationibus ablatis, in octauo decimo anno regni sui Domino phase celeberrimum fecisse legitur, moraliter docet nos, ut purgemus primum terram cordis nostri ab omnibus uitiis et mundemus actus nostros ab omni inquinamento peccatorum, et ab operibus mortuis, ut seruire possimus Deo uiuenti. Sicque gratum Domino celebramus pascha »non utique in fermento malitie et nequitie, sed in azymis sinceritatis et ueritatis .« Secundum allegoriam autem Iosias  iste typum tenet Domini Saluatoris qui salus et fortitudo Domini merito dicitur, quia ipse est de quo Scriptura dicit: »Dominus fortis, Dominus potens in prelio .« Et alibi: »Ipse enim saluum faciet populum suum a peccatis eorum .« Ipse quidem zelo Dei mundat terram Iuda et Ierusalem ab omnibus immunditiis et abominationibus, qui per prophetam dixit: »Zelus domus tue comedit me .« De quo et Ioannes ait: »Cuius uentilabrum in manu sua, et purgabit aream suam .« De quo et Malachias dicit: »Ecce uenit, dicit Dominus exercituum, quis poterit cogitare diem aduentus eius, et quis stabit ad uidendum eum? Ipse enim quasi ignis conflans, et quasi herba fullonum. Et sedebit conflans et emundans  argentum, et purgabit filios Leui. Et colabit eos, quasi aurum, et quasi argentum, et erunt Domino offerentes sacrificia in iustitia. Et placebit Deo sacrificium Iuda et Ierusalem, sicut dies seculi, et sicut anni antiqui. Et accedam ad uos in iudicio, et ero testis uelox maleficis, et adulteris, et periuris, et qui calumniantur mercedem mercenarii, et humiliant uiduas et pupillos, et opprimunt peregrinum, nec timuerunt me, dicit Dominus exercituum .« Celebrat ergo Iosias noster uerum phase in octauo decimo anno regni sui, quando in octaua etate, generali resurrectione perpetrata, sanctos suos cum perfectione bonorum operum perducet ad eterne beatitudinis denarium accipiendum, eiectis prius omnibus scandalis de regno eius .« De quo predictus propheta ait: »Ecce enim dies ueniet succensa, quasi caminus, et erunt omnes superbi, et omnes facientes impietatem stipula, et inflammabit eos dies ueniens, dicit Dominus exercituum. Que non relinquet eis radicem et germen. Et orietur uobis timentibus nomen meum Sol Iustitie. Et sanitas in pennis eius. Et egrediemini, et salietis, sicut uituli de armento, et calcabitis impios, cum fuerint cinis sub planta pedum uestrorum .« Et recte dictum est quod non factum fuerit phase tale a diebus Iudicum, qui iudicauerunt Isrel, et omnium dierum regum Isrel, et regum Iuda, sicut in octauo decimo anno regis Iosie in Ierusalem, quia, ablatis figuris, ueraciter in die iudicii transibunt sancti de morte ad uitam, de corruptione  ad gloriam: sicque in conspectu conditoris sui in celesti Ierusalem in eternum gaudebunt, quia »uidebitur Deus deorum in Sion . Et ciuitas illa non eget sole, neque luna, ut luceant in ea. Nam claritas Dei illuminabit eam, et lucerna eius Agnus est, et ambulabunt gentes in lumine eius, et reges terre afferent gloriam suam et honorem in illam, et porte eius non claudentur per diem. Nox enim non erit illic. Et afferent gloriam et honorem gentium in illam, nec intrabit in eam aliquid coinquinatum, et faciens abominationem et mendacium, nisi qui scripti sunt in libro uite Agni . Et nomen ciuitatis ex illa die, Dominus ibidem . Benedictus Dominus quoniam mirificauit misericordiam  suam in ciuitate circumstantie .«

»Occiso itaque Iosia rege in Magedo, tulit populus terre Ioachaz filium Iosie, et unxerunt eum; et constituerunt eum regem pro patre suo, quem Pharao Necho uinxit in Rebla, et duxit in Aegyptum, et imposuit multam terre centum talentis argenti, et talento auri; regemque constituit Eliacim, filium Iosie pro Iosia patre eius; uertitque nomen eius Ioachim,« etc. Quid autem interfectio Iosie significat, qui a Pharaone Necho interemptus est in Magedo, nisi persecutionem an tiqui hostis aduersus sanctos predicatores, quos per inuidiam neci tradere molitur, et auferre de terra Ecclesie conatur, quatenus facilius totam plebem  dissipare et inuadere possit? Interpretatur autem Pharao dissipans, Necho percussio, Magedo de tentatione. Permissus quippe diabolus consurgere aduersus sanctos, hoc solummodo agit, hoc totis uiribus certat, quatenus tentando gregem Domini percutiens dissipet, eosque primum auferat, quorum solatio adiuti, contra hostem dimicare debuerant.

»Tulit populus terre Ioachaz, filium Iosie, et constituerunt eum regem pro patre suo.« Ioachaz, qui interpretatur retentus, significat malos doctores, quos populus terre carnales, uidelicet terrene cupiditati dediti, secundum mores suos consentientes uitiis suis, personas eligunt: quos Pharao in Rebla uinxit et in Aegyptum duxit, cum diabolus per multitudinem adulatorum eneruans decipit corda prelatorum.  Rebla enim multitudo interpretatur. Sicque spiritualis Aegypti uinctos catenis peccatorum tenebrosum mergit in abyssum.

»Pro Ioachaz quoque Necho Ioachim regem constituens imposuit multam terre centum talentis argenti, et talento auri.« Cum malignus spiritus pensum seruitii sui in populo perditorum expetit, ut tam sensu quam eloquio eius per omnia parati sint obsequio. Unde Ioachim iuxta preceptum Pharaonis unumquemque secundum uires suas exegit, ut daret tam argentum quam aurum, quatenus hoc redderet Pharaoni, quia diabolus per sibi deditos uiros ab unoquoque exigit secundum uires suas peccati censum soluere, sicque in nequiter prelatis quotidie preparat  perditionem subiectis.



CAPUT XXIu. Quod regem Ioachim cum matre et uxoribus, cum eunuchis ac cetera turba, et parte uasorum Dei, Nabuchodonosor transtulit Babylonem.---De Sedechia rege, qui ob scelerum magnitudinem traditus est cum filiis et omni populo.

 »In diebus eius ascendit Nabuchodonosor, rex Babylonis, et factus est ei Ioachim seruus tribus annis; et rursum rebellauit contra eum,« etc. Cum semel quis cuilibet se manciparit uitio, non uni, sed multis dominis obnoxius erit. Unde Ioachim, quem Pharao ante censum sibi soluere cegit, nunc Nabuchodonosor rex Babylonis sibi tribus annis seruire compellit. Sed quem Nabuchodonosor  alium intelligimus, nisi eumdem quem Pharaonem esse diximus, principem uidelicet confusionis, et rectorem tenebrarum harum ? Ergo cum antiquus hostis aliquem sibi censum peccati soluere persuadet, mox totum in dominium suum redigere et plenum seruitium expendere admonet. Quid est ergo aliud tribus annis regi Babylonis seruum esse, quam persuasione, delectatione atque consensu antiquo hosti subditum fore, et totum uitiis deditum quasi libere ab eo possideri? Sed sepe contingit quod tales, per Dei misericordiam admoniti, rebellare contra nequam Spiritum meditentur. Hinc est quod subditur: »rursus rebellauit contra eum.« Nec tamen sufficit rebellare, si non perseuerarit in certamine. Qui enim antiqui hostis potestate se  exuere desiderat, necesse est ut fortiter contra eum dimicet, et adiutorium a summa potentia assiduis precibus imploret, quatenus diuina gratia adiutus, hostem fortissimum superare et iugum durissimum euadere queat.

»Post Ioachim autem regnauit Ioachim, filius eius, pro eo; et fecit malum coram Domino iuxta omnia que fecerat pater eius. In tempore illo ascenderunt serui Nabuchodonosor, regis Babylonis, in Ierusalem, et circumdata est urbs munitionibus, uenitque Nabuchodonosor, rex Babylonis, ad ciuitatem cum seruis suis, ut oppugnarent eam. Egressusque est Ioachim, rex Iuda, ad regem Babylonis, ipse et mater eius, et serui eius, et principes eius, et eunuchi eius; et suscepit eum rex Babylonis  anno octauo regni sui; et protulit inde omnes thesauros domus Domini, et thesauros domus regie, et concidit uniuersa uasa aurea, que fecerat Salomon rex Isrel in templo Domini, iuxta uerbum Domini, et transtulit omnem Ierusalem, et uniuersos principes et omnes fortes exercitus decem millia, in captiuitatem, et omnem artificem et inclusorem; nichilque relictum est, exceptis pauperibus populi terre. Transtulit quoque Ioachim in Babylonem et matrem regis, et uxores regis, et eunuchos eius, et iudices terre duxit in captiuitatem de Ierusalem in Babylonem. Et omnes uiros robustos, septem millia, et artifices et inclusores mille omnes uiros fortes et bellatores, duxitque  eos rex Babylonis captiuos in Babylonem,« etc.  Quod refertur de Nabuchodonosor, quia transtulerit omnem Ierusalem, et uniuersos principes, et omnes fortes exercitus, decem millia in captiuitatem, addiditque Scriptura dicens: »Et omnem artificem et inclusorem,« hoc est quod supra eidem populo Isrel Philisthiim, regnantes fecisse narrantur, cum dicitur: »Porro faber ferrarius non inueniebatur in omni terra Isrel. Cauerant enim Philisthiim, ne forte facerent Hebrei gladium aut lanceam .« Sicut enim tunc cauerant ne habentes fabros ferrarios Hebrei arma ad repugnandum facerent, ita nunc Chaldei, destructa Ierusalem, et uastata omni terra repromissionis, satagunt ut nullus in ea remaneat artifex, nullus inclusor, qui uel fedata  urbis menia componere, uel possit resarcire diruta. Quin potius quidquid apud gentem exterminatam artis inuenerant, totumque Babyloniam transtulerant, uel ad nichilum ualeat ultra, uel illius ciuitatis utilitatibus proficiat. Cuius tam deflende historie, quia multum negligentie nostri temporis congruit, non opinor allegoriam esse reticendam. Constat namque, quia Ierusalem et terra Isrel ciuitatem Christi, id est, Ecclesiam sanctam, Babylon autem et Chaldei siue Philisthei ciuitatem diaboli, id est, omne malignorum siue hominum seu angelorum multitudinem designant. Seruitque Isrel Philistheis siue Chaldeis, cum fideles quique nomine tenus in Ecclesia consistentes, ab immundis uel spiritibus uel hominibus decepti, aut auaritie aut luxurie,  aut alteri cuilibet peccato mentis colla submittunt. Abducit autem Nabuchodonosor Ierusalem et uniuersos principes fortes exercitus, decem millia, in captiuitatem, cum et magistros populorum et eos qui inuincibili animo Domino seruire, ac decalogum legis fideliter uidebantur in Dei ac proximi amore conseruare, subito siue illecebris mundi seu aduersitatibus subacti, aut maioribus se facinoribus polluunt, aut certe in heresim declinando aperte apostasie notam incidunt. Arma uero quibus, contra diabolum repugnantes, libertatem a Deo nobis donatam defendamus, que sunt alia, nisi eloquia Scripturarum? In quibus et ipsius Domini et sanctorum eius exemplis, quo ordine bella uitiorum superari debeant, luce clarius discimus. Sed Philisthei filios  Isrel fabris armorum priuant, cum maligni spiritus animos fidelium a meditatione sacre lectionis, secularia illis negotia inserendo, retardant, ne uel ipsi per huius exercitium resistendi fiduciam sumant, uel alios forte, qui legere nesciunt, ad resistendum uitiis exhortando aut corripiendo accendant. Tollunt fabros armorum, cum eos qui sacra eloquia norunt in tantum sceleribus obruunt, ut dicere bona que didicerant, prorsus erubescant. Transferunt omnem artificem et inclusorem in Babyloniam de Ierusalem, cum eos qui multifaria uirtutum operatione pluribus prodesse et ciuitatem Dei contra irruptiones tentationum munire solebant, a proposito deflectunt atque ingenium quod tuitioni Ecclesie sancte impendere  debuerant ad uoluntatem potius regis uitiorum dispensare compellunt. Quod si inclusorem hoc loco non ostiorum siue murorum, sed auri potius gemmarumque intelligere uoluerimus, ad unum profecto eumdemque spiritualis expositionis finem respicit. Dictumque quippe est de sapientia, quia est aurum et multitudo gemmarum, atque ideo inclusores horum, non alios aptius quam doctores intelligere ualemus, qui quandiu recte uiuunt ac docent, in ornatum sancte ciuitatis industriam sue artis impendunt. At si forte errauerint, quid nisi a rege Chaldeorum captiui Babyloniam transferuntur? Et quoniam artificem et inclusorem ab Ierosolymis Babyloniam transmigrari, hoc est, talentum uerbi celitus acceptum in terra defodiri, id est, scientiam spiritualem  ad peccatorum opera conuerti intelligendum est, omnesque uiros fortes et bellatores simul in captiuitatem ductos, hoc est, eos qui uidebantur uiri fortes esse, et bellatores, astutia malignorum spirituum deceptos, atque in carcerem spiritualis Babylonie captiuatos; necesse est ut operam demus, quatenus seuissimi regis potestatem euadamus; uigilemus et sobrii simus, timorem Dei ante oculos semper ponamus, et mandatorum eius obliuionem omnino fugiamus. Construamus nobis turrim bonorum operum, et per profectum uite in illam conscendamus, »induti lorica iustitie, et galea salutis, habentes scutum fidei, et gladium Spiritus, quod est uerbum Dei .« Custodiamus portas sensuum nostrorum, ne mors intret per fenetras nostras .  Omni custodia seruemus cor nostrum, quia ex ipso uita procedit. Et ante omnia spem nostram in Regis celestis bonitate ponamus, petentes ut eius gratia a malis omnibus liberemur. Sicque erimus semper immunes ab hostibus spiritualibus, quia »Dominus fortitudo plebis sue, et protector salutarium Christi sui est, qui saluat omnes sperantes in se .«

»Igitur, Ioachim captiuato, constituit Nabuchodonosor Matthaniam, patruum eius pro eo, imposuitque nomen ei Sedeciam. uicesimum et primum annum etatis Sedecias habebat, cum regnare cepisset; et undecim annis regnauit in Ierusalem, fecitque malum coram Domino iuxta omnia que fecerat Ioachim,« etc. Quid in Sedecia aliud intelligere  possumus, nisi quod in Ioachim ante prediximus, hoc est malos rectores in Ecclesia, qui munere et dono diuino abutuntur, et falso sibi nomen iustitie usurpant. Mathania enim interpretatur munus siue donum, Sedecias iustus Domini. Qui undecim annis regnasse dicitur, quod significat eum transgressorem legis fuisse; undenarius enim numerus, qui denarium supergreditur, excessionem Decalogi significat. Nec rite rex dici potest, qui secundum mandata Domini semetipsum et sibi subditos regere noluerit.



CAPUT XXu. De Nabuzardan principe exercitus regis Babylonis, qui terram Iudeorum deuastauit, ciuitates destruxit,  templum concremauit et domos regias incendio consumpsit, et omnem predam in Babylonem secum transtulit.

 »Factum est autem anno nono regni eius, mense decimo, decima die mensis, uenit Nabuchodonosor, rex Babylonis ipse et omnis exercitus eius in Ierusalem, et circumdederunt eam, et exstruxerunt in circuitu eius munitiones, et clausa est ciuitas atque uallata usque ad undecimum annum regis Sedecie, nona die mensis. Preualuitque fames in ciuitate, nec erat panis populo terre,« etc. Nouenarius numerus, qui minus habet denario, imperfectionem legis significat, sicut undenarius transgressionem. Et recte dictum est quod Nabuchodonosor in nono anno regni Sedecie obsederit  ciuitatem mense decimo, et decima die mensis, quia mali pastores cum Decalogi mandata, que scientia tenent, opere et doctrina perficere negligunt, necesse est ut plebem sibi commissam antiquus hostis cum suo exercitu obsidione circumdet, et, munitione erroris ac uitiorum constructa, claudat uallando ciuitatem, sicque fames in ciuitate preualeat: fames utique uerbi Dei, cum non expenditur libere panis doctrine populo terre.

»Et interrupta est ciuitas, omnesque uiri bellatores nocte fugerunt.« Interrupta quidem per tentationes uarias malignorum spirituum custodia populorum, hi qui debuerant armis ciuitatem defendere, nocte ignorantie et tenebris uallati peccatorum, fugiunt, quia secundum ueritatis uocem: »Mercenarius,  et qui non est pastor, uidet lupum uenientem, et dimittit oues, et fugit, et lupus rapit et dispergit oues .« Et Apostolus: »Qui dormiunt, inquit, nocte dormiunt; et qui ebrii sunt, nocte ebrii sunt .«

Quod autem sequitur, quod »per uiam porte que est inter duplicem murum ad hortum regis fugerint,« latenter arguit inertiam doctorum, qui inter duplicem murum duorum testamentorum constituti, non belligerare, sed effugere querunt; et in deliciis magis diffluere, quod hortus significat, quam scuto fidei hostibus obsistere.

»Porro Chaldei obsidebant ciuitatem in circuitu. Fugit itaque Sedecias per uiam que ducit ad campestria solitudinis; et persecutus est exercitus  Chaldeorum regem, comprehenditque eum in planitie Iericho, et omnes bellatores, qui erant cum eo, dispersi sunt, et reliquerunt eum,« etc. Malignis spiritibus populum circumdantibus, rector fugit, non ad montes, de quibus scriptum est: »Montes in circuitu eius, et Dominus in circuitu populi sui ,« sed ad campestria solitudinis, hoc est, ad dilatationem luxurie. Unde scriptum est: »Angusta et arcta uia est, que ducit ad uitam, lata et spatiosa que ad mortem .«

»Comprehenditque eum in planitie Iericho, et omnes bellatores qui erant cum eo, dispersi sunt, et reliquerunt eum.« Recte ergo cum uirtutes hominem deserunt, que eum defendere debuerant, in planitie Iericho capitur, hoc est, in defectione carnalis  sensus. Iericho enim interpretatur luna, et significat defectum carnis. Unde ille homo, qui de Ierusalem descendebat in Iericho, in latrones incidisse describitur .

»Apprehensum ergo regem adduxerunt ad regem Babylonis in Reblatha, qui locutus est cum eo iudicium.« Hoc est, iustum in eo exercuit iudicium.

»Filios autem Sedecie occidit coram eo, et oculos eius effodit, unxitque eum catenis, et adduxit in Babylonem.«  Occidit rex Babylonis filios Sedecie in Reblatha coram eo, oculos quoque illius eruit. Dum sacra Scriptura Sedecie captiuitatem narrat, ordinem captiuitatis interne denuntiat. Rex quippe Babylonis est antiquus hostis,  possessor intime confusionis: qui prius filios ante intuentis oculos trucidat, quia sepe sic bona opera interficit, ut hec se amittere ipse qui captus est animus dolens cernat. Nam genuit plerumque animus, et tamen carnis sue delectationibus uictus, bona que genuit amans perdidit. Ea que patitur damna considerat, nec tamen uirtutis brachium contra regem Babylonis leuat. Sed dum uidens nequitie perpetrationem percutitur, ad hoc quandoque peccati usu perducitur, ut ipso quoque rationis lumine priuetur. Unde Babylonis rex, exstinctis prius filiis, Sedecie oculos eruit, quia malignus spiritus, subductis prius bonis operibus, post et intelligentie lumen tollit. Quod recte Sedecias in Reblatha patitur. Reblatha quippe, mulcta hec interpretatur. Etenim  ei quandoque et lumen rationis clauditur, qui prauo usu et iniquitatis sue multitudine grauatur.

»Mense quinto, septima die mensis  uenit Nabuzardan, princeps exercitus, seruus regis Babylonis in Ierusalem, et succendit domum Domini, et domum regis, et domos Ierusalem. Omnemque domum combussit igni. Muros Ierusalem in circuitu destruxit omnis exercitus Chaldeorum, qui erat cum principe militum. Reliquam autem populi partem, que remanserat in ciuitate, et perfugas, qui transfugerant ad regem Babylonis, et reliquum uulgus transtulit Nabuzardan princeps militie,« etc. Congruit ergo temporis ordo cum ratione uindicte. Mense quinto legitur uastata esse ciuitas,  que Pentateuchum legis seruare despexit. Et septima die mensis, quia Sabbati requiem non custodiuit, et omnia contraria preceptis diuinis egit, frustra sibi blandiens de securitate pro sanctorum locorum habitatione. Unde per Ieremiam Dominus dicit: »Nolite confidere in uerbis mendacii dicentes: Templum Domini, templum Domini, templum Domini est. Quoniam si bene direxeritis uias uestras, et studia uestra, si feceritis iudicium inter uirum et proximum eius, aduene et uidue et pupillo non feceritis alumniam, nec sanguinem innocentem effuderitis in loco hoc; et post deos alienos non ambulaueritis in malum uobismetipsis: habitabo uobiscum in loco isto in terra quam dedi patribus uestris, a seculo et usque in seculum. Ecce uos confiditis in sermonibus  mendacii, qui non proderunt uobis, furari, occidere, adulterari, iurare mendaciter, libare Baalim, et ire post deos alienos, quos ignoratis, et uenistis et stetistis coram me in domo hac, in qua inuocatum est nomen meum, et dixistis: Liberati sumus eo quod fecerimus omnes abominationes istas. Et nunc quia fecistis omnia opera hec, dicit Dominus: Et locutus sum ad uos mane consurgens et loquens, et non audistis: faciam domui huic, in qua inuocatum est nomen meum, et in qua uos habetis fiduciam, et in loco, quem dedi uobis et patribus uestris, sicut feci Silo, et proiiciam uos a facie mea, sicut proieci omnes fratres uestros, uniuersum semen Ephraim .« uenit Nabuzardan, qui interpretatur uentilabrum  siue prophetia alieni iudicii, iusto Dei iudicio super peccatores; princeps utique exercitus regis Babylonis Ierusalem intelligibilem succendit domum Domini, cum antiquus hostis, qui et rex confusionis et princeps omnium iniquorum est, tam malignorum spirituum, quam etiam impiorum hominum, plebem inuadit fidelium, et domum regis, et domos Ierusalem, id est, rectores et eos qui uidebantur in uisione pacis manere inflammatos cupiditate subuertit.

»Omnemque domum combussit igni,« cum uniuscuiusque conscientiam per flammam illiciti amoris perturbauit.

»Et muros Ierusalem in circuitu destruxit,« cum intentionem orationis et uirtutum studia, que contra se ualere nouit, in desperantibus dissoluit, ne per  spem uenie ad diuina currant auxilia, et correctioris uite apprehendant munimina. »Populumque in captiuitatem ducens, de pauperibus terre reliquit uinitores et agricolas,« quia eos qui utiles uerbo et exemplo esse poterant per uitia captiuat, et hebetibus commendat agriculturam, quatenus non uinum gratie spiritualis et frumentum sane doctrine in uineis et agris populorum fructificet, sed spine magis et tribuli uitiorum excrescant.

»Columnas autem ereas que erant in templo Domini, et bases, et mare eneum, quod erat in domo Domini, confregerunt Chaldei, et transtulerunt es omne in Babylonem.« Columnas ereas et bases doctores possumus accipere, qui sonoritate predicationis et fidei firmitate debuerunt alios sustentare.  Mare eneum baptismi lauacrum, uel compunctionem lacrymarum, uel quidem omnia Chaldei spirituales per inertiam magistrorum de domo Domini auferre nituntur et confringere, ita ut non remaneat testa, qua possit igniculus ferri de incendio.

»Ollas quoque ereas, et trullas, et tridentes, et scyphos et mortariola, et omnia uasa enea, in quibus ministrabant, tulerunt.« Quia diuersa officia in ecclesiasticis ordinibus de Dei seruitio auferentes, in suum usum nequissimum conuerterunt.

»Necnon thuribula et phialas.« Cum orationem, qua diuinitas placari potuit, et poculum uerbi, quibus lassi refocillari debuerant, impediendo subuertunt.

»Que aurea, aurea, et que argentea, argentea,  tulit princeps militie.« Quia tam sensum pretiosum quam etiam eloquii uenustatem hostis nequam de domo Domini auferre molitur, et secum in confusionem ducere.

»Tulit quoque princeps militie Sarariam sacerdotem primum, et Sophoniam sacerdotem secundum et tres ianitores, et de ciuitate eunuchum unum qui erat prefectus super uiros bellatores, et quinque uiros de his qui steterant coram rege, quos reperit in ciuitate, et Sophar principem exercitus, qui probabat tirones de populo terre et sex uiros e uulgo, qui inuenti fuerant in ciuitate. Quos tollens Nabuzardan princeps militum duxit ad regem Babylonis in Reblatha: percussitque eos rex Babylonis, et interfecit eos in Reblatha in terra  Emath, et translatus est Iuda de terra sua.« Non solum enim populares, sed et fortes et principes in Ecclesia diabolus decipere et peccatis captiuare satagit. Unde de ipso in Iob scriptum est: »Esce eius electe sunt .« Tulit quoque Saraiam, qui interpretatur uinctus, sacerdotem primum, cum primum Ecclesie ordinem, qui in episcopis est amore uoluptatis terrene, in uitiorum catena constringit. »Tulit quoque similiter et Sophoniam,« qui interpretatur absconditus, sacerdotem secundum, cum secundi ordinis, hoc est, presbyteros, qui talentum uerbi Dei in terra fodientes absconderant, in suum Dominum subigit. »Et tres ianitores:« illos uidelicet ianitores qui ostium fidei aperire debuerant, et tenentes clauem scientie, nec ipsi introierunt, nec  alios introire permiserunt .

»Et de ciuitate eunuchum unum, qui prefectus erat super uiros bellatores.« Eunuchus iste significat eos quos alibi Scriptura sacra stultas uirgines appellat . Qui uasa oleo uacua in manibus tenebant, continentes uidelicet se a coitu corporali, nec tamen oleum gratie et misericordie in pectore suo habere uolebant, qui frustra super uiros bellatores constituuntur, cum arrogantiam precauere non meditantur. »Tulit et quinque uiros de his qui steterant coram rege,« illis profecto, qui quinque sensibus corporis uoluptati seruientes regi uitiorum semper assistebant.

»Et Sophar principem exercitus, qui probabat tirones de populo terre.« Sophar interpretatur dissipans  uel diuidens, significans eos qui rudes in Ecclesia, quos ad militiam Christi nutrire debuerant, prauis exemplis dissipantes, in cetu fidelium per errorem sequestrant. »Et sex uiros et uulgo,« qui inuenti fuerant in ciuitate, hoc est, stultos operatores qui merito uulgi nomine nuncupantur, quia utilitatem consiliorum diuinorum discere et factis implere neglexerant. Hos scilicet omnes tollens Nabuzardan princeps militum duxit ad regem Babylonis in Reblatha.

»Percussitque eos rex Babylonis, et interfecit in Reblatha in terra Emath,« quia antiquus hostis cum per nequitiam suam talem predam ab Ecclesia euellens tollit, hoc uoto ambit, hoc toto studio agit, ut  ad perpetue mortis interfectionem eos perducat, quos percutit rex confusionis in Reblatha, hoc est in multitudine scelerum et amore uoluptatum, unde Scriptura dicit: Lata et spatiosa est uia, que ducit ad mortem, et multi sunt qui intrant per eam .

»Et translatus est Iuda de terra sua,« cum illi, qui confessionem nominis Dei in Ecclesia uidebantur habere, per scelera et peccata multiplicia de terra uirtutum translati in regnum confusionis et erroris abducuntur, sub quo imperio quicunque nequiter seruientes perseuerauerint, nec merebuntur per Iesu ducatum regredi in terram Iuda, templumque Domini ibidem reedificare: hi post erumnam presentis uite tradentur in carcerem mortis perpetue, ubi »uermis eorum nunquam morietur, et ignis non  exstinguetur .« Implebiturque in eis illa beati Petri apostoli sententia qua dicit: »Melius quippe erat eis non cognoscere uiam iustitie, quam post agnitionem retrorsum conuerti ab eo quod illis  traditum est sancto mandato .« Quia et testante ueritate: »Seruus qui scit uoluntatem domini sui, et non facit, uapulabit multis; qui autem nescit, et non facit, uapulabit paucis .«







BEATI RABANI MAURI FULDENSIS ABBATIS ET MOGUNTINI ARCHIEPISCOPI COMMENTARIA IN LIBROS II PARALIPOMENON.



PROLOGUS RABANI SUPER LIBRUM PARALIPOMENON AD LUDOuICUM IMPERATOREM.


 Domino serenissimo et gloriosissimo atque plenissimo, in ueraque religione excellentissimo, LUDOuICO regi, RABANUS uilissimus seruorum Dei seruus, flexis genibus eternam optat in Christo salutem.

Cum sepius iam dudum per alios audirem in cultu pietatis uos esse deuotissimum atque strenuissimum Dei famulum, et postmodum ipse presentialiter uiderem atque probarem id uerum esse, quod antea solum auditu perceperam, cogitaui aliquod seruitium, ut amantissimo decet domino, uobis exhibere: quod etiam uestre nobilitatis in diuinis legibus potuisset nostro labore aliquo modo florens exercere ingenium diuinaque sacrorum librorum testimonia rimando, regni gubernacula secundum  Patrum precedentium exempla legitime tenenda instruere. Idcirco decreui Expositiunculam nostram in librum Paralipomenon, quem Hebrei Dabre imin nuncupant, hoc est, uerba dierum, uestre dilectioni offerre, licet non condignam tante excellentie, tamen non ingratam uestre beneuolentie, ut haberetis quoddam obsequium ex nostra paruitate, uestro ordini decentissimum. Fas enim erat ut regi Christianissimo et in diuinis preceptis studiosissimo historia regum Iuda, hoc est, confitentium spirituali sensu aliquantulum explanata offerretur. Nam quia populum ecclesiasticum filii Dei pretioso sanguine redemptum , et in confessione nominis Dei assuetissimum, uestra nobilis ad seruitium Dei regit prudentia, ideo bene conuenit piissimo principi, hoc  est, rectori membrorum ueri Regis Christi unigeniti uidelicet Dei, ritum regiminis secundum diuinam Scripturam habere et agere, maxime cum Sapientia, que in ipsis litteris manifestissime elucet, admonens dicat: Per me reges regnant, et conditores legum iusta decernunt . Et item: Concupiscentia, inquit, sapientie deducet ad regnum perpetuum . Si ergo delectamini sedibus et stemmatibus,  reges populi, diligite sapientiam, ut in perpetuum regnetis. Accipite ergo regum priorum historiam, et sensum spiritualem ad gratiam Christi pertinentem super omnia in illa amate. Lex enim Dei spiritualis est , et reuelatione opus est ut intelligatur, ac reuelata facie gloriam Dei contemplemur . Unde in Apocalypsi liber septem signaculis signatus ostenditur , quem nemo aperit, nisi ille reseret, qui habet clauem Dauid, qui aperit, et nemo claudit; claudit, et nemo aperit . Quapropter sciendum est, quod inter Scripturas ueteris Testamenti presens historia Paralipomenon non ignobilem locum tenet: de qua diuinorum librorum peritissimus interpres beatus Hieronymus ita ait: »Paralipomenon itaque liber idem Instrumenti  epitoma tantus ac talis est, ut absque illo si quis scientiam Scripturarum sibi uoluerit arrogare, se ipsum irrideat. Per singula quippe nomina iuncturasque uerborum et pretermisse in Regum libris tanguntur historie, et innumerabiles explicantur Euangelii questiones.« Hec ergo ideo commemoraui, ut sciat lector quam utilis est ipse liber ad scrutandum et ad intelligendum. Nam quid ego, quasi doctus magister, per omnia ipsius mysteria indagare aut explanare potuissem? sed Patrum uestigia sequens, ea que explanata ab eis inueni, et ad similitudinem sensus eorum  per me inuestigare potui, in ordinem disposui, atque in unum opusculum colligere curaui. Non enim longos florentesque tractus, in quibus plausibilis ludit  oratio, sed commentarios in diuinas historias scribere decreui, quorum officium est preterire manifesta, obscura disserere. Ante annos enim aliquot rogatu Hildonii abbatis in Regum libros, secundum sensum catholicorum Patrum, quatuor commentariorum libros edidi, quos et sacratissimo genitori uestro, Ludouico imperatori, presentialiter in nostro monasterio tradidi: in quibus, sicut et in presenti  opere feci, Iosephi, Iudeorum historici, narrationem, necnon et Hebrei cuiusdam, modernis temporibus in legis scientia florentis opiniones plerisque in locis interposui; sed non ita, ut quasi lectorem inuitum ad ipsorum traditionis assensum pertraherem, sed magis iudicio ac probationi ipsius illa derelinquens. Ceterum si hec aliquos offenderint, non nostre est culpe, sed forsitan ipsorum peruersi iudicii, qui magis uolunt aliena opuscula carpere, quam sua condere; qui odio nominis notri non res, sed personas considerant, magisque  aliorum silentium quam nostrum studium probant. Nos enim simpliciter ea que inuenimus posuimus. Nostrum est citare testes, ipsorum de fide testium udicare. Tu autem, rex nobilissime, contra inuidorum morsus nos defende, et fidei scuto atque framea diuini zeli nos protege, quia qualescunque sumus, uestri deuoti famuli sumus et adiutores in gratia Dei. Diuina potestas, et eterna Christi maiestas, hic et ubique nunc et in perpetuum uos feliciter regnantes conseruare dignetur.



INCIPIT EXPOSITIO IN PARALIPOMENA. LIBER PRIMUS.



CAPUT PRIMUM. Catalogus generationum ab Adam usque ad Abraham. Item ab Abraham usque ad Isrel.

 Adam, Seht, Enos, Cainan, Malaleel, Iared, Henoch, Mathusale, Lamech, Ne, Sem, Cham, et Iapheth. Decimus ab Adam Ne fuit, sicut in libro Geneseos manifeste ostensum est, et in capite Paralipomenon similiter emicat. Hic etiam tres filios habuit, hoc est, Sem, Cham et Iapheth, per quos post diluuium rediuiua hominum dilatatur progenies. Et apte dicitur Ne in catalogo patrum esse decimus, quia perfectus. Nam primum de eo scriptum est: Ne uir iustus erat et perfectus in generationibus suis. Cum Deo ambulauit, et genuit tres filios, Sem, Cham et Iapheth .

 Filii autem Iapheth, Gomer, Magog, Madai et Iauan, Thubal, Mosoch, Tiras. Iapheth, filio Ne, nati sunt septem filii, qui possederunt terram Masia, ab Amano et Tauro Celesyrie et Cilicie montibus usque ad fluuium Nathanain; in Europa uero usque ad Gadera nomina locis et gentibus relinquentes: e quibus postea immutata sunt plurima, cetera permanent ut fuerunt. Sunt autem Gomer Galate; Magog Scythe; Madai Medi; Iauan Iones, qui et Greci, unde et mare Ionium; Thubal Biberes, qui et Hispani, a quibus Celtiberia, licet quidam Italos suspicentur; Mosoch Cappadoces, unde et urbs apud eos usque hodie Marecha dicitur. Porro LXX Interpretes Capturini Cappadoces arbitrantur. Thiras Thraces quorum non satis immutatum uocabulum  est. He itaque septem gentes, quas de Iapheth uenire stirpe memoraui, Aquilonis partem inhabitant.

Porro filii Gomer Ascenez, et Riphath, et Thogorma. Ascenez Greci Regmos uocant, Riphath Paphlagonas, Thogorma Phrigas.

Filii Iauan Elisa et Tharsis, Cethim et Dodanim. Ab his diuise sunt insule nationum in terris suis,  uir secundum linguam suam, cognationem suam, et gentem suam . De Ionibus, id est, Grecis nascuntur Elisei, qui uocantur Eolides. Unde et quinta lingua Grecie Acolis appellatur, neutyawackton uocant. Tharsis Iosephus Cilicias arbitratur, et aspirationis litteram uitiose a posteris in tay dicens fuisse corruptam. Unde et Metropolis eorum ciuitas Tharsis appellatur Paulo apostolo gloriosa . Cethim citu, a quibus hodie per urbes Cipricitin nominatur. Dodamin Herodii, ita enim Septuaginta Interpretes transtulerunt. Legamus uarronis de antiquitatibus libros, et Smirnii Capitonis, et Grecum Phlegonta, ceterosque eruditissimos, omnes pene insulas, et totius orbis littora, terrasque mari uicinas Grecis accolis occupatas, qui  ab Amano et Tauro montibus omnia maritima loca usque ad Oceanum possedere Britannicum.

Filii Cham, Chus et Mesraim, Phut et Chanaan . Chus hodieque ab Hebreis Aethiopia nuncupatur. Mesraim Aegyptus. Phut Libya, a quo et Mauritanie fluuius usque in presens Phur dicitur, omnisque circa eum regio Phutensis. Multi scriptores, tam Greci, quam Latinii, huius rei testes sunt. Quare in una tantum climatis parte antiquum Libye nomen resederit, et reliqua terra uocata sit Africa, non huius loci nec temporis est. Porro Chanaan obtinuit terram quam Iudei deinceps possederunt, eiectis Chananeis.

Filii autem Chus, Saba et Heuila, Sabatha et  Regma et Sabathacha . Saba, a quo Sabei, de quibus uirgilius:

. . . . Solis est turea uirga Sabeis.
Et alibi:

    . . . . Centumque Sabeo,
Thure calent are.
Heuila Getuli, in parte remotioris Africe eremo coherentes. Sabatha, a quo Sabathei, qui nunc Astarobi  nominantur. Regma uero et Sabatacha paulatim antiqua nomina uocabula perdidere, et que nunc pro ueteribus habeant, ignoratur.

Porro filii Regma Saba et Dadan . Hic Saba per sin litteram scribitur; supra uero per samech, a quo diximus appellatos Sabeos. Interpretatur ergo nunc Saba Arabia. Nam in septuagesimo primo psalmo, ubi nos habemus: Reges Arabum et Saba munera offerent , in Hebreo scriptum est: Reges Saba et Saba: primum nomen per sin, secundum per samech. Dadan gens est Aethiopie in Occidentali plaga.

Chus autem genuit Nemrod: iste cepit esse potens in terra . Potentem dicit Nemrod propterea, quia insuetam tyrannidem primus in populis arripuit.  De quo in Geneseos scriptum est: quod robustus uenator esset coram Deo , quia homines a Dei cultura auertit. Unde Iosephus de eo narrat, dicens: »Fecit autem eos esse elatos ad iniuriam Dei atque contemptum Nemrod filius Cham filii Ne. Qui cum esset audacior et manu fortissimus, suadebat eis, ut non Deo ascriberent quia hominibus per illum felicitas eueniret, sed quod hoc eis propria uirtute preberetur; et cognatos generis sui ad causam tyrannidis adduxit, solus ipse presumens homines a Dei timore reuocare, et spem suam in propria uirtute reponere, ulciscique esse dementes in Deo putabant interminantem fere diluuium terre. Ob quam causam turrim edificandam altiorem suadebant, ubi aqua non posset ascendere.  Multitudo autem prona erat, ut Nemrod preceptionibus obedirent, graue putantes seruitium, obsequi Deo: turrim edificabant in nullo sua studia deserentes.« Regnauit autem Nemrod in Babylone et Marech, hoc est, et in Ederam et Machad, que nunc dicitur Nisibis, et in Chalamie, que postea uerso nomine a Seleuco rege est dicta Seleucia, uel certe que nunc Ktycium appellatur.

Mesraim uero genuit Ludim, et Anamim, et Laabim, et Nephthuim, Phetrusim quoque et Casluim. De quibus egressi sunt Philisthiim et Caphtorim . Exceptis Laabim, a quibus Libyi postea nominati sunt, qui prius Phutei uocabantur; et Casluim, qui deinceps Philisthiim appellati sunt, quos nos corrupte Palestinos dicimus, cetere sex gentes  ignote nobis sunt, que a bello Aethiopico subuerse, usque ad obliuionem preteritorum nominum peruenere. Possederunt autem terram Agaza usque ad extremos fines Aegypti.

Chanaan uero genuit Sidonem primogenitum suum, et Hetheum, Iebuseum quoque, et Amorrheum, et Gergeseum, Heueumque et Araceum, et Sineum, Aradium quoque, et Samareum et Hamatheum . De Chanaan primus natus est Sidon, a quo urbs in Phenice Sidon uocatur. Dein Aracheus, qui Archas, condidit oppidum contra Tripolim in radicibus Libani situm, a quo haud procul alia ciuitas fuit, nomine Siui, que postea uario euentu subuersa bellorum, nomen tantummodo loco pristinum  reseruauit. Aradii sunt, qui Arabum insulam possederunt angusto fretu a Phenicis littore separata Samaria. Emissa nobilis Celesyrie ciuitas; Amathusque ad nostrum tempus tam a Syris quam ab Hebreis, ita ut apud ueteres dicta fuerat, appellatur. Hanc Macedones, qui post Alexandrum in Oriente regnarunt, Epiphaniam nuncupauerunt. Nonnulli Antiochiam ita appellatam putant. Alii, licet non uere, tamen opinionem suam quasi uerisimili uocabulo confirmantes, Emaus primam ab Antiochia mansionem Aedissam pergentibus appellari putant et eamdem esse que apud ueteres dicta sit Aemath.

Filii Sem, Aelam et Assur et Arphaxad et Lud et Aram . Hi ab Euphrate fluuio partem Asie,  usque ad Indicium Oceanum tenent. Est autem Elam a quo Elamite pricipes Persidis. De Assur ante iam dictum est, quod Niniuen urbem condiderit. Arphaxad, a quo Chaldei. Lud, a quo Lydia, Aram, a quo Syri, quorum metropolis est Damascus.

Fili Aram Hus et Hul et Gether et Mes . Hus Draconitidis et Damasci conditor inter Palestinam et Celesyriam tenuit principatum, a quo Septuaginta Interpretes in lib. Iob, ubi in Hebreo scribitur, Terra Us, regionem Ausitidem, quasi Usitidem, transtulerunt Hul, a quo Armenii. Gether, a quo Acarnani siue Carii. Porro pro Mes LXX Interpretes Mosoch dixerunt, qui nunc uocantur Meones.

 Arphaxad autem genuit Sale, qui et ipse genuit Heber. Porro Heber nati sunt duo filii: nomen Uni Phaleg quia in diebus eius diuisa est terra; et nomen fratris eius Iectan . Heber, a quo Hebrei uocati sunt, uaticinio quodam filio suo Phaleg nomen imposuit, qui interpretatur diuisio, ab eo quod in diebus eius lingue in Babylone diuise sunt. Narrat autem Philo, in libro Questionum suarum super Genesim, quod ex tribus filiis Ne, adhuc ipso uiuente nati sint nongenta quatuordecim millia uirorum et centum, extra mulieres et paruulos, habentes super se duces constitutos, hoc est, filii Sem Iectan ducem; filii Cham Nemrod; filii autem Iapheth sub Phenet duce fuerunt constituti. Porro post obitum Ne conuenerunt undique omnes hi duces cum agminibus  suis subiectis in campum Sennaar, ibi denique turrim construere conati sunt . Cum autem initiassent edificare turrim, diuisit Deus linguas eorum, et mutauit eorum effigies, et non cognouit unusquisque fratrem suum, nec audiebant singuli quique linguam proximi sui. Sicque factum est, ut dum edificatores ministris suis iuberent afferre lapides, illi afferrent aquam; et si deposcerent aquam, illi afferrent stipulam; et sic, intercisa cogitatione eorum, cessauerunt edificare ciuitatem: dispersit eos Dominus in superficiem totius terre.

Iectan autem genuit Elmodad et Saleph, et Asarmoth et iare Adoram quoque et Huzal, et Decla, Hebal  etiam et Abimel et Saba, necnon et Ophir, et Heuila, et Iobab. Omnes isti filii Iectan . Harum gentium posteriora nomina inuenire non potui; sed usque in presens quia procul a nobis sunt, uel ita uocantur. Possederunt autem a Cophene fluuio omnem Indie regionem que uocatur Hieria.

Sem, Arphaxad, Sala, Heber, Phaleg, Ragau, Serug, Nachor, Thare, Abram: iste est Abraham. Prudens lector, nota quod sicut in principio ab Adam usque ad Ne decem generationes posuit, ita et Sem usque ad Abraham denarii summam seruauit, non sine ipsius utique numeri mysterio sanctissimo.

Filii autem Abraham, Isaac et Ismahel: et he generationes eorum. Primogenitus Ismahelis Nabaioth,  et Cedar, et Adbeel, et Mabsam, et Masma, et Duma, Massa, Hadad et Thema, Iethur, Naphis, Cedma: hi sunt filii Ismahelis. Duodecim filii nascuntur Ismaheli, e quibus primogenitus fuit Nabaioth, a quo omnis regio ab Euphrate usque ad mare Rubrum Nabathena usque hodie dicitur, et que pars Arabie est. Nam et familie ipsorum, oppidaque et pagi, ac minuta castella et tribus, horum appellatione celebrantur. Ab uno ex his Cedar in deserto, et Duma alia regio, et Theman ad Austrum, et Cedema ad Orientalem plagam dicitur.

Filii autem Ceture concubine Abraham, quos genuit: Zamram, Iecsan, Madan, Madian, Iesboch et Sue Porro filii Iecsan, Saba et Dadan. Filii autem Dadan Assurim et Latussim et Laomim. Fili autem  Madian, Epha et Epher, et Enoch et Eldaa. Omnes hi filii Ceture. Cetura Hebreo sermone copulata interpretatur, aut uincta. Quam ob causam suspicantur Hebrei immutato nomine eamdem esse Agar, que Sara mortua de concubina transierit in uxorem. Et uidetur depositi iam Abrahe excusari etas, ne senex post mortem uxoris uetule nouis arguatur nuptiis lasciuisse. Nos, quod incertum est, relinquentes, hoc dicimus, quod de Cetura nati filii Abraham iuxta historicos Hebreorum occupauerunt . . . . . . . . et Arabiam, que nunc . . . . . . . . usque ad maris Rubri terminos. Dicitur autem unus de posteris Abrahe, qui appellatur Epher, duxisse aduersum Libyam exercitum et ibi uictis hostibus consedisse, eiusque posteros ex nomine ataui Africam nuncupasse. Huius  rei testis est Alexander, qui dicitur . . . . . et Deo demus cognomento Machus, Greco sermone barbaram historiam retexentes. Quod autem ait: Et filii Dadan fuerunt Assurim et Latussim et Laomim, Assurim in negotiatores transferri putant: Latussim eris metallis cudentes, Laomim uero phylarchus, id est, princeps multarum tribuum atque populorum. Alii ab hoc Assurim uocatos Syros esse contendunt, et a plerisque filiis Abrahe et Ceture occupatas Indie regiones.

Generauit autem Abraham Isaac cuius fuerunt filii Esau et Isrel. Abraham ergo licet plures filios habuerit, tamen solum Isaac Sara habuit ex repromissione, cuius fuerunt filii Esau et Isrel gemini,  nati de uno concubitu Rebecce uxoris Isaac .

Filii Esau, Eliphaz, Rahuel, Iehus, Illelom, Core. In libro Genesis narratur , quod Esau acceperit uxores de filiabus Chanaan, Cada, filiam Elon Hethei, et Oolibama, filiam Ane filie Sebeon Heuei, Basemath quoque filiam Ismel, sororem Nabaioth. Peperit autem Ada Eliphaz. Basemath genuit Rahuel. Oolibama edidit Iehus et Ihelon et Core.

Filii Eliphas. Theman, Omar, Sephi, Catham, Cenez, Thamna. Cuius Scriptura in Iob uolumine recordatur . Queritur autem, cum Thamna in Genesi  legatur concubina esse Eliphaz de genere Horreorum, qui apud Idumeos  habitauerunt in terra Seir, que peperit ei Amelech, quomodo hic inter filios numeretur? maxime, cum in sequentibus legatur ipsa Thamna soror esse Lotam. Filii Seir, qui etiam est Edom. Sed Seir Hebraice pilosus dicitur, eo quod fuerit totus in modum pellis pilosus. Edom autem dicitur rubens siue fuluus, lingua Hebrea. Ab eo ergo, quod rubeo cibo uendiderit primogenita sua , fului, id est, Edom sortitus est nomen. Porro Hebrei hanc questionem ita soluunt, dicentes Thamna fuisse concubinam Esau, et generasse ei filium Amalech, sed tamen eum ut filium inter filios ipsos esse educatum.

Filii Sobal, Alian et Manahath et Ebal, et Sephi, et Onam. Alian ergo, qui de genere Horreorum est,  in Genesi  scribitur Aluan, id est, exaltatus. In Paralipomenon uero Alian, id est, eiectus: significans, quia Horrei exaltati fuerunt, antequam Edom terram illam caperet: eiecti, postquam ab eo triumphanti patriam amiserunt. Sephi autem filius Sobal in Paralipomenon legitur unipes; in Genesi quoque Sepho , hoc est, bipes: utrumque tamen per sin litteram. Bipes quoque inde dicitur, quia processu temporis in multitudine sobolis maiorem efficaciam habuit quam in parente primo.

Filii Sebeon Aia et Ana. De quo in Genesi ita scriptum est: Iste est Ana qui inuenit aquas calidas in solitudine, cum pasceret asinos Sebeon patris sui . Pro quo alia editio habet: Ipse est Ana qui inuenit aiamim in deserto, cum pasceret asinos Sebeon  patris sui. Multa et uaria apud Hebreos de hoc capitulo disputantur. Apud Grecos quippe et nostros super hoc silentium est. Alii putant iamim maria appellata; iisdem enim scribuntur litteris maria quibus et nunc hic sermo descriptus est; et uolunt illum, dum pasceret asinos in deserto patris sui, aquarum congregationes reperisse, que, iuxta idioma lingue Hebraice, maria nuncupantur; quod scilicet stagnum repererit, cuius rei inuentio in eremo difficilis est. Nonnulli putant aquas calidas, iuxta Punice lingue uiciniam, que Hebraice conterminata est hoc uocabulo significari. Sunt qui arbitrantur onagros ab hoc admissos esse ad asinas, et ipsum istiusmodi reperisse concubitum, ut uelocissime ex his  asine nascerentur, qui uocantur iamim. Plerique putant quod equarum greges ab asinis in deserto ipse fecerit primus ascendi, ut mulorum inde noua contra naturam animalia nascerentur.

Filius Ana, Dison, Filii Dison, Amaran [Hamram] et Eseban, et Iethran, et Charan. Amaran filius Dison, filii Ana, in Paralipomenon Hamaran ; in Genesi Amadan concupiscibilis; Amaran uero et Amadan unius hominis nomina sunt.

Filii Eser, Balaan, et Zauan, et Iachan, etc. Iachan filius Eser, de genere Horreorum, in Genesi Achan nominatur, hoc est, tribulator. In Paralipomenon uero Iachan, hoc est, tribulatus. Per uarios enim euentus rerum nomina commutata sunt antiquorum  ad significandum mysterium in commutatione uocabulorum. Cui aduersitati prudens lector si diligentiam inuestigationis adhibuerit, facile sobrium intellectum inuenire poterit.

Isti sunt reges qui imperauerunt in terra Edom, antequam esset rex super filios Isrel: Bale filius Beoz, et nomen ciuitatis eius Denaba. Denaba ciuitas fuit Balac filii regis Edom. Post quem regnauit Iobab, licet mihi longe aliter uideatur: Et est usque hodie uilla Denaia in octauo milliaro Arsopoleos pergentibus Arnonem: et altera Dannaba super montem Fogor, in septimo lapide Iesbus.

Mortuus est autem Balac, et regnauit pro eo Iobab Zare filius de Bosra, etc. Hinc quidam suspicantur esse Iob, ut in fine uoluminis ipsius additum est.  Contra Hebrei asserunt de Nachot eum stirpe generatum. Philo autem in libro supradicto Questionum suarum in Genesi narrat, his temporibus eum fuisse, et accepisse in uxorem Dinan filiam Iacob, quam Sichem, filius Emor, ante stuprauit : et ante passionem ipsius Iob, quando eum Satan ad tentandum expetiuit , dicit eum septem filios et tres filias illi generasse, qui exstincti sunt in ipsa tentatione; sed postquam Dominus plagam sanauerat Iob, et reddidit ei omnia duplicia, tunc septem filios alios predicta uxor sua ei iterum genuerit et tres filias, quorum nomina essent eadem que priorum, hoc est, Eliphaz, Ermol, Diasat, Philaas, Diphaz, Cellud, Thedom; et filiarum eius, Meruli, Iaz, Zeli. Bosra siue Bosor ciuitas est in deserto trans Iordanem,  que cecidit in sortem tribus Ruben, ad orientalem partem Iericho, ciuitas sacerdotalis et fugitiuorum. Hec est Bosra metropolis Arabie. Appellatur autem et alia Bosor, ciuitas Esau, in montibus Idumee, cuius Isaias recordatur, dicens: Quis est iste qui uenit de Edom, fuluida uestimenta eius ex Bosra ?

Cumque Iobab fuisset mortuus, regnauit pro eo Husam de terra Themanorum. Theman regio principum est Edom, in terra Gebalitica, a Theman, filio Eliphaz, filii Esau, sortita uocabulum. Sed et usque hodie est uilla, Theman nomine, distans ab urbe Petra quinque millibus: ubi et Romanorum militum presidium sedit, de quo loco fuit Eliphas rex Themanorum.  Unus quoque filiorum Ismel appellabatur Theman. Sciendum autem quod omnis australis regio Hebraice Theman dicitur.

Obiit quoque et Husam, et regnauit pro eo Adad filius Badad, qui percussit Madian in terra Moab, et nomen ciuitatis eius Auith. Madian urbs est ab uno filiorum Abraham ex Cethura sic uocata. Est autem trans Arabiam Eudemonem in deserto Saracenorum, contra orientem maris Rubri unde uocantur Madiani et Madianea regio. Legimus et filias Ioab, soceri Moysi, filias Madian dictas. Sed hec alia ciuitas est homonymos eius, iuxta Arnonem et Arcopolim: cuius nunc ruine tantummodo demonstrantur. Quod autem subiungitur: Nomen ciuitatis eius Auith, uicum demonstrat in terra Basan, iuxta montem Galaad,  qui in sortem cecidit tribus Manasse.

Cumque et Adad fuisset mortuus, regnauit pro eo Semla de Masreca. Masreca ciuitas est regni Edom circa Gabelenen.

Sed et Semla mortuus est, et regnauit pro eo Saul de Robohoth, que iuxta amnem sita est. Robooth urbs est iuxta fluuium, ubi erat rex Edom, et usque hodie est presidium in regione Gebalena, et uicus grandis, qui hoc uocabulo nuncupatur.

Mortuo quoque Saul, regnauit pro eo Balanan, filius Achobor. Sed et hic mortuus est, et regnauit pro eo Adad, cuius urbis nomen fuit Phau: et appellata est uxor Meetabel, filia Matred, filie Mezaab. Cuius nomen interpretatur precipuus: condidit urbem Phau in regione Gabalitica, et appellata est uxor Meetabet,  que interpretatur benignitas Domini: hec fuit filia Matred, hoc est, dispensatricis, filie Mezaab, que interpretatur aurificis. Due matres ergo hic annumerantur, ad significandum mysterium sub diuersa interpretatione nominum, hoc est, ut aurifex genuerit dispensatricem, et dispensatrix genuerit benignitatem Dei: quia ex profunditate sensus nascitur facunda locutio, que fidem, unde gratia Dei promeretur, gignit in cordibus auditorum.

Adad autem mortuo, duces pro regibus in Edom esse ceperunt: dux Thamna, dux Alicha [Alua], dux Iethet, dux Oolibama, et reliqua. Notandum, quod primum reges dixerit de Edom, postea duces cum primum duces fuerint et postea reges, quorum ducum quasdam matres uxores Esau hic nominat: ut  est uxor Esau Oolibama, et Thamna concubina Eliphaz. Alua autem in Genesi legitur , cuius interpretatio est eleuatio. In Paralipomenon quoque legitur, Alicha, et significat, super eam.



CAPUT II. De generatione duodecim patriarcharum ab Isrel patre eorum. De genealogia Iude patriarche per diuersos filios producte.

 Filii autem Isrel: Ruben, Simeon, Leui, Iuda, Issachar, Zabulon, Dan, Ioseph, Beniamin, Nephthalim, Gad, Aser. Duodecim filii Isrel fuerunt: sed horum octo ex liberis, ac quatuor ex ancillis: hoc est, Ruben, Simeon, Leui, Iuda, Issachar,  Zabulon, ex Lia uxore Iacob fuerunt geniti; Ioseph quoque et Beniamin ex Rachel: Dan et Nephthalim ex Bala, ancilla Rachel; Gad et Aser ex Zelpha, ancilla Lie . Ex his duodecim filiis Isrel harum genus totum propagatum est, et terra repromissionis  possessa. Nunc autem consideremus quid rerum significauerint quatuor uxores Iacob; quarum due libere et due ancille fuerunt. uidimus enim Apostolum  in libera et ancilla, quas habebat Abraham, duo Testamenta intelligere; sed ibi in una et una facilius apparet quod dicitur: hic autem due sunt et due. Deinde ibi ancille filius exhereditabatur, hic uero ancillarum filii simul cum filiis liberarum terram promissionis accipiunt. Unde hic procul dubio aliquid  significatur. Quanquam enim due libere uxores Iacob ad Nouum Testamentum, quo in libertatem uocati sumus, existimentur pertinere; non tamen frustra due sunt, nisi quia due uite nobis in Christi corpore predicantur: una temporalis, in qua laboramus; alia eterna, in qua dilectionem Dei contemplamur. Lia namque interpretatur, laborans; Rachel autem risus principium siue uerbum. Actio ergo huius uite, in qua uiuimus ex fide, laboriosa est in operibus, et incerta quo exitu perueniat ad utilitatem eorum quibus consulere uolumus. Ipsa est Lia, prior uxor Iacob; et per hoc et infirmis oculis fuisse commemoratur . Cogitationes enim mortalium timide et incerte prouidentie nostre . Spes uero eterne contemplationis Dei habens certam intelligentiam  ueritatis, ipsa est Rachel: unde etiam dicitur bona facie et pulchra specie . Hanc enim amat omnis pie studiosus, et propter hanc seruit gratie Dei: qua peccata nostra etsi fuerint sicut phenicium, tanquam nix dealbabuntur . Laban quippe interpretatur, dealbatio, cui seruiuit Iacob propter Rachel. Neque enim se quisque conuertit sub gratia remissionis peccatorum seruire iustitie, nisi ut quiete uiuat in uerbo ex quo uidetur principium quod est Deus.

Filii Iuda: Her, Onan, Sela. Hi tres nati sunt ei de filia Sue Chananitidis. Fuit autem Her, primogenitus Iuda, malus coram Domino, et occidit eum. De filiis Iuda in libro Genesis plenius scriptum est , quia duos priores occisos esse a Domino  ibidem narratur; hoc est, Her et Onan, ostenditurque ob quam causam. Dicit enim: Quia dedit Iudas uxorem primogenito suo Her nequam in conspectu Domini, et ab eo occisus est. Dixit ergo Iudas ad Onam filium suum: Ingredere ad uxorem fratris tui, et sociare illi, ut suscites semen fratri tuo. Ille autem sciens non sibi nasci filios, introiens ad uxorem fratris sui semen fundebat in terram, ne liberi fratris nomine nascerentur: et idcirco percussit eum Dominus, quod rem detestabilem faceret.

Thaman autem nurus eius peperit ei Phares et Zara. Omnes ergo filii Iuda quinque. In Thamar ergo nuru Iude intelligitur plebs Iudea, cui de tribu Iuda reges, tanquam mariti, deligebantur. Merito nomen  eius amaritudo interpretatur. Ipsa enim Domino fellis poculum dedit. Duo autem genera principum qui non recte operantur in plebe  significantur in duobus filiis Iude: quorum unus erat malignus, licet reus ante Dominum; alter in terram fundebat, ne semen daret ad fecundandam Thamar. Nec sunt amplius quam duo genera hominum inutilia generi humano: unum nocentium, alterum prestare nolentium; et si quid boni habent, in hac terrena uita perdentium, tanquam in terra fundentium. Et quia in malo prior ille qui nocet, quam ille qui non prodest, idcirco maior dicitur malignus; et sequens, qui fundebat semen in terram, detestabilis. Nomen maioris, qui uocatur Her, interpretatur  pelliceus: qualibus tunicis induti sunt primi homines, in pena damnationis sue dimissi ex paradiso. Sequentis autem nomen Onan interpretatur meror eorum. Quorum? nisi quibus nichil prodest, cum habeat unde prodesse possit, atque id perdat in terra. Maius porro malum est ablatio uite, quod significat pellis, quam non ad [negatio] uite, quod significat meror eorum. Deus tamen ambos occidisse dictus est: ubi figuratur regnum talibus hominibus abstulisse. Tertius uero filius Iude, qui illi mulieri non iungitur, significat tempus ex quo reges plebi Iudeorum ceperunt de tribu Iude non fieri; et ideo erat quidem filius Iude, sed eum Thamar maritum non acceperat, quia de tribu Iude scilicet in populo Iudeorum nemo regnabat. Unde et nomen eius idem  Sela interpretatur dimissio eius. Non pertinent sane ad hanc significationem uiri sancti et iusti, qui licet illo tempore fuerint, ad nouum tamen pertinent Testamentum, qui prophetando scienter utiles fuerunt, qualis Dauid fuit eo sane tempore, quo iam Iudea ceperat reges non habere. Non est computandus Herodes maior in regibus eius, tanquam maritus Thamar. Erat enim alienigena, nec ei sacramento illo iustitie unctionis, tanquam coniugali federe, coherebat, sed, tanquam extraneus, dominabatur, quam potestatem a Romanis et a Cesare acceperat. Sic et eius filii tetrarche, quorum erat unus Herodes patris nomine appellatus, qui cum Pilato in passione Domini concordauit . Isti ergo alienigene usque adeo non deputabantur in regno mystico Iudeorum,  ut ipsi Iudei publice clamarent frendentes aduersus Christum: Nos non habemus regem, nisi Cesarem . Neque hoc uerum, nisi illa uniuersali damnatione: Romanorum quippe etiam Cesar rex erat, non proprie Iudeorum, sed ut Christum negarent, et hunc adhuc adorarent, ideo tali uoce clamauerunt. Illo enim tempore quo iam de tribu Iuda regnum defecerat, ueniendum erat Christo uero Saluatori Domino nostro, qui non obesset multumque prodesset. Hinc enim fuerat prophetatum: Non deficiet princeps ex Iuda, neque dux de femoribus eius, donec ueniat qui mittendus est: et ipse erit exspectatio gentium . Hic quoque coniunctus Thamar speciali, hoc est, plebi Iudeorum, duos  ex ea suscepit: quorum scilicet primus qui dicitur Zara, cum essent ambo gemini in utero matris, misit manum suam: cui obstetrix ligauit coccinum: dehinc illo manum intrinsecus retrahente, posterior, qui uocatur Phares, nascendo processit ; figuraliter innuens quod extenderet Isrel in legis opera manum suam, et eam prophetarum, necnon et ipsius Saluatoris pollutam cruore contraxerit: postea uero proruperit populus gentium, scilicet, ut futuri essent nouissimi, qui erant primi; et primi futuri essent qui erant nouissimi .

Filii autem Phares, Hesron et Hamul. Filii quoque Zare, Zamri, et Ethan, et Eman, Calchal quoque et Dara, simul quinque. Filii Charmi, Achar, qui turbauit Isrel et peccauit in furto anathematis. Iste Achar,  qui Achan appellatur in libro Iesu Naue , filius fuit Charmi, qui fuit filius Zapti siue Zamri, qui fuit filius Zare de tribu Iuda. Achan autem coluber insidians interpretatur; Achar, turbatus; hoc demonstrante ueritate nominum quod is qui per auaritiam insidiabatur de anathemate aliquid rapere, captus in scelere, turbatus est in sceleris ultione: mystice nobis innuens quod ille qui post fidei indumentum conuersationis secularis cultum inducit, quasi pallium de anathemate tollit. Sed et ille de anathemate Iericho fraudat, qui in ecclesiam hereticorum infert dogmata, uel superstitiosa secularium litterarum studia. Hec enim est regula aurea, luculento sermone aptata. Hanc fraudati sunt Arius, Marcion et Basilides; furati sunt enim isti regulas  aureas de Iericho, et philosophorum sectam non rectam in Ecclesiam conati sunt introducere, et maculare omnem Ecclesiam Domini, ita ut perderentur multi per eos. Ideoque abiecti pro anathemate, quasi aceruo lapidum, ita multitudine peccatorum suorum oppressi atque exstincti sunt.

Filii autem Hesron qui nati sunt ei, Ierameel, et Ram, et Calubi. Calubi ipse est Caleb, unus est duodecim exploratoribus qui missi fuerunt a Moyse ex deserto in terram Chanaan ad uidendam terram repromissionis ; idemque cum Iosue, filio Nun, solus ex omnibus uiris qui de Aegypto exierunt, in terram repromissionis intrauit, et suburbana Hebron in possessionem recepit. Nam Calubi, quod in Paralipomenon legitur, canis meus interpretatur.  Nomen uero Caleb, quod ineptatio  inuenitur, absolute canis dicitur. Nec non et illud hic intimandum est, quod Hesron et Iephone unius hominis nomina sunt. Unde aliquando Caleb filius Hesron, aliquando autem filius Iephone esse legitur.

Porro Ram genuit Aminadab. Aminadab autem genuit Nahasson principem filiorum Iuda. Nahasson quoque genuit Salma, de quo ortus est Booz. Notandum autem quod in Paralipomenon Salma par, scribitur; in Ruth uero Salmon , pacificus, demonstratur.

Booz uero genuit Obed, qui et ipse genuit Isai. Isai autem genuit primogenitum Eliab, secundum Aminadab, tertium Simmea, quartum Nathanel, quintum  Raddai, sextum Asom, septimum Dauid: quorum sorores fuerunt Saruia et Abigail. Queritur, cur in libro Regum scriptum sit octo filios habere Isai, cum in Paralipomenon non amplius quam septem legantur. Sic enim ibi scriptum est: Dauid autem erat filius Ephrathei de Bethleem Iuda, cui nomen erat Isai, qui habebat octo filios . Sed hec questio scilicet apud Hebreos ita soluitur, ut dicant Nathan prophetam filium Semmaa filii sui, quem in loco filii sui educauerat et nutrierat, inter filios ibi annumeratum. Nam et coram Samuele septem eius filii leguntur adducti fuisse , et octauus esse in pascuis; inter quos Nathan adiectum fuisse manifestum est, qui Ionathan uocatur, de quo in extrema parte Samuelis dicitur, cum de interfectione  gigantis narratur: Percussit autem eum Ionathan, filius Semmaa fratris Dauid . Et notandum, quod ubicunque propheta uocatur. Nathan scribitur, non, Ionathan.

Filii Saruie: Abisai, Ioab et Asel, tres. Abigail autem genuit Amasa, cuius pater fuit Iether Ismahelites. Quod in Paralip. legitur Amasa filius esse Iether Ismahelitis, et in Regum, Iethra Isrelitis ; propter meritorum qualitatem hec diuersitas nominum nata est. Nam Iethra, residuum, interpretatur, Iether uero, modicum residuum; et residue iungitur Isrelitis; modicoque residuo Ismelitis.

Caleb uero, filius Hesron, accepit uxorem, nomine Azuba, de qua genuit Ierioth; fuerunt quoque filii  eius Iaser et Sobab et Ardon. Cumque mortua fuisset Azuba, accepit uxorem Caleb Ephrata, que peperit ei Hur, et reliq. Ephrata ipsa est Maria soror Moysi; que, postquam mortua fuit Azuba, nupsit Caleb, que peperit ei Hur, patrem Uri, auum Bezeleel, qui magister artificum fuit in constructione tabernaculi in deserto sicut in Exodo legitur .

Porro Hur. Ipse est de quo Scriptura narrat, quod, quando Iosue, filius Nun, minister Moysi pugnauerit cum filiis Isrel contra Amalech; sustentarent manus Moysi Aaron et Hur, sedente eo super lapidem; et factum est, ut manus ipsius non lassarentur usque ad occasum solis .

Post hec ingressus est Hesron ad filiam Machir patris  Galaad, et accepit eam, cum esset annorum sexaginta, que peperit ei Segub. Sed et Segub genuit Iair, et possedit uiginti tres ciuitates in terra Galaad, et reliq. Post hec, dicit, hoc est, postquam ex Azuba et Ephrata suscepit filios, ingressus est Hesron ad filiam Machir patris Galaad. Machir uero filius fuit Manasse filii Ioseph: qui ultra Iordanem suscepit hereditatem, Moyse tribuente in terra Galaad. Unde in libro Numerorum scriptum est: Dedit ergo Moyses terram Galaad Machir filio Manasse, qui habitauit in ea. Iair autem filius Manasse abiit et occupauit uicos eius, quos appellauit Hauoth Iair [uillas Iair] . Ex nominibus ergo maiorum possessio filiorum nomen accepit. Sed et hoc notandum, quod  iste Iair iudex fuit post Thola, et iudicauit Isrel per 22 annos, habens 30 filios sedentes super 30 pullos asinarum, et princeps 30 ciuitatum, que ex nomine eius appellate sunt, sicut in libro Iudicum legitur .

Cum autem mortuus esset Hesron, ingressus est Caleb ad Ephrata. Habuit quoque Hesron uxorem Abia, que peperit ei Ashur, patrem Thecue. Post mortem patris coniugio Caleb sibi associauit Ephrata, sed utrum in Aegypto, an in deserto, non apparet. Hesron autem quartam habuit uxorem Abia, que peperit ei Ashur, patrem Thecue . Sed utrum in ceteras, an post ceteras uxores, non euidenter ostenditur. Thecue ciuitas est de qua sumpsit Ioab mulierem sapientem, que cum rege Dauid per  similitudinem filii sui pacificare studuit Absalonem, sicut in libro Regum legitur.

Nati sunt autem filii Ieramiel primogeniti Hesron: Ram, primogenitus eius, et Buna et Aran et Asum et Achia. Hactenus ergo scriptor historie texuit generationem duorum filiorum Hesron posteriorum, hoc est Ram et Caleb. De quibus ideo prius narrauit, quia regiam et sacerdotalem aliquo modo innotescere uoluit dignitatem. Nunc autem ad primogeniti, hoc est, Ierameel genealogiam, quam antea tacuit, redit exprimendam.

Duxit quoque uxorem alteram Ierameel, nomine Athara, que fuit mater Onam. Onam filius Ierameel, filii Hesron, nomen accepit ab Onan filio Iude, qui mortuus est; sed in eo differunt, quod filius Iude in  Hebreo per Nun, filius uero Ierameel per Onem scribuntur.

Nam autem habuit filios Semei et Iada. Filii autem Seme i, Nadab et Abisur. Nomen uero uxoris Abisur, Abigail que peperit ei Ahobban et Molid. Filii autem Nadab fuerunt Saled et Apphaim. Mortuus est autem Saled absque liberis. Filius uero Apphaim, Iesi, qui Iesi genuit Sesan. Porro Sesan genuit Oholai, et reliq. Denique istum Oholai filium Esau Sesan, qui fuit filius Iesi, filii Apphaim, filii Nadab, filii Semei, filii Onam, filii Ierameel primogeniti Hesron, filii Phares, filii Iuda, dicunt Hebrei esse Elimelech, uirum Nemi, patrem Maalon et Celion; et ideo scriptum in sequentibus, quod Sesan non habuit filium, sed filios, quoniam duo memorati  sui filii absque liberis mortui sunt.

Filii autem Caleb fratris Ierameel: Mesa primogenitus eius: ipse est pater Ziph, et filii Maresa et patris Hebron, et reliq. Ziph nomen loci est a quo fuerunt Ziphei, qui uenerunt ad Saul . Similiter et Hebron locus ubi regnauit Dauid septem annis, antequam regnaret in Ierusalem . Namque dicit de Mesa primogenito Ierameel: Ipse est pater Ziph et filiis Maresa patris Hebron: significat predicta loca postmodum nomina accepisse a posteris Caleb, quia, sicut in Iesu Naue legitur , idem Caleb Hebron et suburbana eius in sortem recepit; et filius Enacim inde eiecit.

 Epha autem, concubina Caleb, peperit Haran et Mosa et Gezez. Porro Haran genuit Gezez, etc. Gezez interpretatur tonsor. Unde a Iudeis putatur ipse esse Nabal Carmelus, qui quando tondebat oues suas, nuntios Dauid ad se missos ingrate suscepit .

Hi erant filii Caleb. Tunc recapitulat iterum generationem Caleb de Ephrata, quam ante dimisit, quando Hur de se genitum de Ephrata, hoc est, Maria sorore Moysi, narrauit.

Filii Hur primogeniti Ephrata, Sobal pater Cariathiarim, Salma pater Bethlehem, Ariph pater Bethgader. Cariathiarim et Bethlehem et Bethgader nomina locorum atque ciuitatum sunt, ab auctoribus suis ac possessoribus nuncupata. Nam Cariathiarim,  que et Cariadbal dicitur, hoc est ciuitas saltuum, una est de urbibus Gabaonitarum, pertinens ad tribum Iuda, euntibus ab Elia Diospolim in milliario nono. Sic et Bethlehem ciuitas est Dauid in sorte tribus Iude, in qua Dominus noster et Saluator natus est , in sexto ab Elia milliario contra Meriadianam plagam, iuxta uiam que ducit Hebron, ubi et sepulcrum Iesse et Dauid ostenditur, et mille circiter passibus procul turris Adar, que interpretatur turris gregis: quondam uaticinio pastores natiuitatis Dominice conscios ante significans.

Fuerunt autem filii Sobal patris Cariathiarim, qui uidebat dimidium requietionum, et de cognatione Cariathiarim Iethrei et Aphutei et Semathei et Masarei. Ex his egressi sunt Saraite et Esthaolite. Huius loci  geminam legi expositionem. Alii quidem dicunt quod Sobal pater Cariathiarim uiderit dimidium requietionum, hoc est, sortem mediam iuxta sepulcra patriarcharum, que fuerunt in Cariatharbe, acceperit: et huius filii fuerunt Iethrei et Aphutei et Semathei, et Marserei: ex hisque egressi sint Saraite et Esthaolite, qui nomina locorum sortiti sunt, id est, Saraa et Esthaol, ubi sepultus est Samson; requietionem enim sepulcrum intelligi uoluerunt. Alii autem asserunt dimidium requietionum tempus dimidium intelligi debere, quo filii Isrel ceperunt terram repromissionis possidere, hoc est, ab eo tempore quo Moyses dedit terram Galaad ultra Iordanem Ruben et Gad, et dimidie tribui Manasse , usque ad illud tempus quo cetere tribus  sortes suas, Iosue diuidente, acceperunt. In huius ergo temporis medietate Sobal dicunt esse mortuum, et ita dimidium requietionum uidisse, hoc est ad medietatem illius temporis peruenisse. Mystice autem Sobal iste, qui interpretatur uana uetustas, uel uestes ad portandum, Iudeos significat, qui antiquitus nomine populum uocitabantur, et primi legem littere tabulis lapideis conscriptam ab ipso acceperunt. Hi etiam libros legis et prophetarum uoluminibus conscriptos ferebant, sed mysterium incarnationis Christi, quod in eis resonabat, nullo modo intelligere ualebant. Unde dimidium requietionum uiderunt, quia historiam tantummodo legerunt, sed mysterium ipsius agnoscere non meruerunt. Ille enim  dimidium requietionum uidet, qui sabbatum legis carnaliter tenet. Sed ille plenitudinem requietionum se possidere gaudet, qui post bonorum operum laborem eterne beatitudinis mercedem in celesti regno percipiet. Unde Paulus apostolus scribens ad Hebreos ab illa antiquorum requie, introducto uersiculo Psalmographi ., hanc spiritalem requiem, quam credimus in Christo uos percepturos, secernit, dicens: Nam si eis iehsu requiem prestitisset, nunquam de alia loqueretur, post hac die. Itaque relinquitur sabbatismus populi Dei. Qui enim ingressus est in requiem eius, et ipse requieuit ab operibus suis sicut a suis Deus . Aliter dimidium requietionum uidet, qui post presentis  uite laborem tantummodo in anima quietem sentiet. Tunc autem perfectionem requietionum contemplatur, quando corporis incorruptione simul cum anime immortalitate eterne uite perfruetur. Nunc enim ante diem iudicii, secundum scientiam Ioannis Apostoli , anime sanctorum singulas stolas accipiunt, tunc autem binis stolis omnes electi Dei honorabuntur, qui tam anima, quam etiam corpore perfecti in eterna Dei contemplatione sine fine gaudere merentur.

Filii Salma Bethlehem et Netophati, corone domus Ioab et dimidium requietionis Sarai. Filii itaque Salma, filii Hur, fuerunt et Netophati. De quibus in Regnorum libro, ubi enumerat fortes uiros qui adiuuerunt Dauid, ut regnaret super Isrel, ita scriptum  est: Asel, frater Ioab, erat inter triginta et Elehanan, filius patrui eius de Bethlehem. Et paulo post: Heled, filius Baana Netophatites . Qui idcirco scribuntur corone esse domus Ioab, propter societatem, qua mutuo in preliis utebantur. Quod autem subditur de Bethlehem et Netophati, quod fuerunt dimidium requietionis Sarai, significat eos in loco qui dicitur sepulcrum Sarai, possessiones habere. De quo loco supra commemoratum est, quia Saraite et Esthaolite nomina locorum sortiti sunt.

Cognationes quoque scribarum habitantium Iabes, canentes atque resonantes, et in tabernaculis commorantes. Hi sunt Cinei, qui uenerunt de calore patris domus Rechab. Iabes, filium Zobeda, de quo in sequentibus Scriptura refert, tradunt Hebrei doctorem  esse legis Dei peritissimum, in cuius conspectu sedebant filii Cinei, qui et Obab dicitur, cognati Moysi. Hi ergo in libro scribe uocantur, ideoque canentes et resonantes scribuntur, quia assidue in lege Dei, et in prophetarum lectione uersabantur. In tabernaculis eos commemorasse, et Regum historia narrat. Isti de calore patris domus Rechab uenisse dicuntur, quia de stirpe Rechab fuerunt geniti; de quibus et Ieremias propheta in libro suo narrat. Mystice autem Iabes iste magister scribarum atque cantorum quem melius significare potest quam Redemptorem nostrum, qui est uerus magister sanctorum doctorum, et rite Deo laudes canentium? Interpretatur autem Iabes exsiccans. Et quis melius  exsiccans dici potest quam idem Mediator Dei et hominum, qui per Euangelium suum et Spiritus sancti gratiam fluxum carnalium cupiditatum in fidelibus suis exsiccauit atque restinxit? Cuius ope inspirati sunt prophete, edocti sunt apostoli, eruditi sunt euangeliste, et omnes qui aliquid de Deo rite sentiunt, atque salubriter proferre possunt, eius scholastici dicuntur. Cinei, hoc est, possessio siue possidentes, omnes uidelicet electi, qui sunt in Ecclesia catholica per totum orbem diffusa, de qua ipse Dominus per Isaiam prophetam ait: Hereditas mea Isrel . Et ad quem alius propheta ex persona ipsius Ecclesie ait. Pars mea Dominus, dixit anima mea . Et Psalmista: Portio, inquit, mea, Domine, dixi, custodire legem tuam  . Possidet quippe ille Ecclesiam, quia eius sponsa et hereditas est; possidetur ab ipsa, quia eius futura in celis sanctorum remuneratio erit perpetua. Isti quoque uenisse dicuntur de calore domus patris Rechab. Rechab enim interpretatur quadriga, siue ascendentes, quia a Patre luminum gratia Spiritus sancti flammati atque illustrati, per quadrigam uirtutum in celos ascendere nituntur, quatenus ibi adunetur capiti suo, cuius sanguine se redemptos esse agnoscunt. Unde ipsa ueritas ait: Nemo uenit ad me, nisi Pater meus, qui misit me, traxerit eum . Et Apostolus: Quicunque, inquit, Spiritu Dei aguntur, hi filii sunt Dei . Quod autem dicit, Cineos in tabernaculis commemoratos esse, significat fideles quosque in hac  peregrinatione presentis uite, quasi in tabernaculis, manere; at si presens uita finita fuerit, tunc gaudebunt se plene in celesti percepisse patria, quod instar se meminerunt in peregrinatione terrestri quesisse.



CAPUT III. Dei Dauid rege et sua progenie per regum successiones usque ad transmigrationem Babylonis et ultra.

 Dauid uero hos habuit filios, qui ei nati sunt in Hebron: primogenitum Amnon ex Achinoam Iezrahelitide, et reliq. Nunc redit ad explicandam progeniem, quam ante dimisit, quando sobolem Ram, filii Hesron, filii Phares, filii Iuda, enumerauit; et peruenit usque ad Isai, et eius filios septem,  quorum nouissimus fuit Dauid, qui primogenitum habuit Amnon ex Achinoam Iezrahelitide. Iezrahel enim locus est, in quo habitabat Naboth, quem occidere iussit impia Iezabel, uxor Achab regis Isrel .

Secundum Daniel de Abigail Carmelitide, que fuit uxor Nabal Carmeli. Hunc enim Daniel in libro Regum appellat Cheleab , qui interpretatur iudicans patrem. Quem Hebrei ideo ita nuncupatum autumant, eo quod disceptans cum Miphiboseth de questionibus legis uictor appareret, et patrem in eo ulcisci uidebatur, ne irrideretur in disputando ab homine debili uir bellicosus.

Tertius filius Dauid fuit Absalom, quem habuit de  Maacha filia Tholomai regis Gessur, quartum Adoniam filium Aggith; quintum Saphatiam filium Abital, sextum quoque Iethraham, quem genuit ei Egla uxor sua . Queritur, cum alie uxores Dauid supra notate sint, et non dicantur uxores Dauid, cur hic sola Egla uxor dicatur Dauid? Egla enim ipsa est Michol. Que ideo uxor eius hic sola uocatur, eo quod in adolescentia primum ipsam sortitus fuerit in uxorem, que etiam partu occubuisse dicitur. Egla itaque interpretatur uitula. Si quis mysterium hoc nominis scire uoluerit, agnoscat uitule nomen bene conuenire Synagoge Iudeorum propter iugum legis, quod portandum susceperat, sed lasciuiendo corruperat. De qua per Osee dicitur: Ephraim uitula docta diligere trituram, et ego transiui super pulchritudinem  colli eius . Hec ideo Dauid nostro nupsit, quando eam testamento dato sibi copulauit, sed ipsa in partu occubuit, quia apparente uerbi Dei incarnatione et Euangelium in mundo predicante, quando per fidem rectam bonorum operum sobolem gignere debuit, scandalizata in passione eius, eterne damnationis mortem asciuit.

Sex ergo nati sunt ei in Hebron, ubi regnauit septem annis et sex mensibus. Triginta tribus annis regnauit in Ierusalem. Scriptum est in sequentibus, ubi omne tempus quod Dauid regnauerit super Isrel enumeratur: Igitur Dauid, filius Isai, regnauit super uniuersum Isrel, et dies, quibus regnauit super Isrel, fuerunt quadraginta anni. In Hebron regnauit septem annis, in Ierusalem annis triginta tribus . Hinc questio oritur: cur nam in summa quadraginta anni regni illius exclusis sex mensibus annumerentur? Quod ab Hebreis duobus soluitur modis. Dicunt enim quia Dauid sex mensibus Absalom filium suum fugeret: merito eosdem sex menses a summa regni illius esse exclusos. Dicunt etiam aliter, quod sex mensibus in Hebron Dauid quadam infirmitate temporis laborauerit, et idcirco eosdem sex menses non supputari in regno eius. Ex eo namque tempore illum regnasse in Hebron, ex quo deuictis Amalecitis, de spoliis eorum misit dona senioribus Iuda, his qui erant in Hebron, et his, qui erant in Bethel, et reliquis, qui erant in his locis, in quibus commoratus fuerat Dauid ipse et uiri eius .

 Porro in Ierusalem nati sunt ei filii: Simmaa et Sobab et Nathan et Salomon, quatuor de Bethsabee filia Ammiel, Iebaar quoque et Elisama et Eliphalet et Noge et Nepheg et Iaphia: necnon Elisama et Eliada, et Eliphaleth, nouem. Isti filii Dauid, exceptis duabus, similiter in libro Regum numerantur . Noge uero et Eliphaleth ibi non inueniuntur annumerati. uerum quod de regno Dauid in singulis locis supra distinctum narratum est, non frustra arbitrandum est sacram Scripturam tempus regni Dauid numerando seorsum colligere annos quo in Hebron regnauit, et seorsum illos quo in Ierusalem super totum Isrel imperauerat; sed mysterium uenerandum nobis innuit. Sex ergo filii Dauid  nati sunt Hebron, ubi regnauit septem annis et sex mensibus. Quid ergo per Dauid regnum in Hebron, nisi Christi regnum in sanctis, qui fuerunt ab initio mundi usque ad aduentum eius in carne, insinuatur? Dauid ergo, qui manufortis, uel desiderabilis, interpretatur Christum significare liquido omnibus patet, quia in passione sua mundi principem uicit, et in resurrectionis gloria discipulis suis desiderabilis apparuit. Hebron autem interpretatur coniugium, uel ut  participatio tristitie, siue fortitudinis. Bene coniugii nomine patres ueteris Testamenti censeri possunt nuncupati, qui partim circumcisione, partim mandato, partim hostiarum oblatione illi copulari meruerunt. Quibus licet in typo atque in figura, tamen fidei sue notitiam quantum  sibi opportunum uidebatur, tribuit. Sed quamuis credulitate fuissent fortes, tamen participatione tristitie, qua se post mortem ad inferos descensuros non ambigebant, carere nullo modo poterant. Ibi ergo Dauid nostro regnante septem annis et sex mensibus propter sabbatum et sex dierum operationem, que illis temporibus tam lectione quam etiam obseruatione celerrima [celeberrima?] fuerunt, sex filii nati sunt ei, hoc est, illi qui bonis operibus ac custodia mandatorum Dei perfectam uitam ducere pro uiribus certabant. An non ad illius consortium pertinebat qui ait: Mihi autem adherere Deo bonum est . Et item: Adhesit anima mea post te, me suscepit dextera tua . Similiter et alius propheta ad ipsum Dominum ait: Ecce Dominus  noster iste. Exspectauimus eum, et saluabit nos; iste Dominus, sustinuimus eum, exsultabimus et letabimur in salutari eius . Domine, sustinuimus te; nomen tuum et memorabile tuum in desiderio anime. Animam ea desiderauit te in nocte, sed et spiritu meo in precordiis meis, etc.  Hinc et per Ieremiam ad Iudam ipse Dominus ait: Recordatus sum tui, miserans adolescentiam tuam, et caritatem desponsationis tue, quando secuta es me in deserto, in terra que non seminatur. Sanctus Isrel Domino, primitie frugum eius. Omnes, qui deuorant eum, delinquunt; mala uenient super eos, dicit Dominus . Porro regnum Dauid in Ierusalem, ubi super totum Isrel regnauit, significat tempus post incarnationem  Domini, passionem et ascensionem in celos, quando gentium Ecclesia ad fidem Christi uentura erat, de qua ipse in Euangelio ait: Et alias oues habeo, que non sunt ex hoc ouili; et illas oportet me adducere, et uocem meam audient; et fiet unum ouile, et unus pastor ; quando ipse, qui est pax nostra, fecit utraque unum, et eos qui longe erant fecit prope in sanguine suo, mediumque parietem macerie diruit, soluens inimicitias in carne sua, legem mandatorum decretis euacuans, ut duos conderet in semetipso in unum nouum hominem, faciens pacem, et reconciliaret ambos in uno corpore Deo per Crucem, interficiens inimicitias in semetipso . Numerus ergo annorum regni Dauid in Ierusalem fuerunt triginta tres anni. Et quid per tricenarium  numerum atque ternarium significatur, nisi sancte Trinitatis fides cum adimpletione mandatorum. Hi ergo rite ad regnum Dauid nostri pertinent, in quibus fides non ficta, sed uera inuenitur: ipsa uidelicet que per dilectionem operatur . Et merito ipsi in Ierusalem habitare dicuntur, hoc est, in uisione pacis, quia illi in pacis uisione morantur, qui quidquid sapiunt, quidquid dicunt, quidquid agunt, omnia in gloria Dei , et pro eterne beatitudinis adeptu faciunt. Unde per Psalmistam dicitur: Pax multa diligentibus legem tuam, Domine, et non est illis scandalum . Summa ergo filiorum Dauid, qui in Ierusalem ei nati sunt, decem et tres fiunt: in quo predictum mysterium fidei ac preceptorum accipi potest. Sed quid uult, quod iidem  filii in quatuor et nouem diuiduntur? Nam ita scriptum est: Porro in Ierusalem nati sunt ei filii: Simmaa et Sobab et Nathan et Salomon, quatuor de Bethsabee filia Ammiel, Iebaar quoque et Elisama et Eliphaleth et Noge et Napheg et Iaphia; nec non Elisama et Eliada et Elipheleth, nouem. Quatuor ergo de Bethsabee genitos et preterea alios consequenter enumerat. Et quid per quaternarium numerum in euangelica doctrina, nisi quadriga principalium uirtutum insinuatur, hoc est, prudentie, iustitie, fortitudinis et temperantie? Hec ergo ex Bethsabee, que fuit filia Ammiel, genita esse narratur, quia ex speciali Dei gratia in populo credentium edita esse noscuntur. Nam Bethsabee interpretatur filia uII, uel societatis, siue etiam filia iuramenti; Ammiel, populus meus  Dei. Secundum iuramentum ergo, quod iurauit Dominus patribus nostris, suscitauit de Dauid semen omnium uirtutum copia plenissimum: In quo benedicerentur omnes nationes terre . Illi ergo filii nouem, qui consequenter annumerati sunt, ad idem sacramentum pertinent: quia in nouenario numero ternarius in semetipso multiplicatus constat. Et omnes, qui filii Dei fieri uolunt, sancte Trinitatis confessionem in fide, spe, caritate, in presenti uita seruantes cum perfectione bonorum operum ad eternam uisionem, et sanctorum angelorum societatem peruenire contendunt. Potest et secundum regulam tropologie hec distinctio locorum atque temporum regni Dauid ad mortalitatem transferri, ut idem mysterium quod in duabus uxoribus Iacob,  hoc est, Lia et Rachel, atque in duabus sororibus Lazari, Martha uidelicet et Maria, que, Domino apud se conuiuante, ministrauerunt , sanctorum patrum traditione expressum est, et hic intelligatur. Quid enim per Hebron, nisi actualis uite labor exprimitur, ubi regni exordium preparatur, sed non sine grandi curarum molestia transigitur? Ibi quippe sex filii Dauid spirituali in septem annis nascuntur, quia perfectio bonorum operum in presentis uite cursu per fidelium operationem Deo exhibetur. Et merito hec participatio tristitie nominatur, quia seruitus que indigentibus proximis nostris a nobis per compassionem extenditur, non sine doloris admistione ad integrum implebitur. Unde Marthe  circa frequens ministerium satagenti Dominus respondit, dicens: Martha, Martha, sollicita es, turbaris circa plurima. Porro unum est necessarium. Maria ergo optimam partem elegit, que non auferetur ab ea . Porro in Ierusalem habitatio Dauid et regnum ipsius satis congrue decori contemplatiue uite potest per mysterium aptari, ubi super totum Isrel regnatur, et populorum maxima concordia describitur, quia uniuersis contradictionibus illicitarum uoluptatum oppressis, mens pura cum totis affectibus cordis in diuina contemplatione commoratur. In qua uisione pacis anima fruitur, quia in eterna suauitate futuri gaudii delectabiliter paciscitur. Ibi quippe Dauid tredecim filii gignuntur, quia custodia omnia mandatorum per sancte Trinitatis fidem, in  sola caritate Conditoris, ab animabus Christi gratia fecunditatis partu saluberrimo editur.

Omnes hi filii Dauid, absque filiis concubinarum, habueruntque sororem Thamar. Omnes filii Dauid nostri, qui illi ex partu sancte Ecclesie catholice nati sunt, habent sororem Thamar, que interpretatur palma, quia eternam exspectant remunerationem. Sed inde excipiuntur filii concubinarum, qui nominati inter ceteros filios numerari non meruerunt, quia Iudei, siue heretici, siue schismatici huius societatis consortium habere nullo modo potuerunt: ubi solos gratia regni celestis filios Dauid nobiles de nobili coniugio editos exspectat. Non enim heres erit  filius ancille cum filio libere . Sed feri homines in deserto manentes, et incertis  sedibus semper uagantes. Manus eorum contra omnes, et manus omnium contra eos.

Filius autem Salomonis Roboam, cuius Abia genuit Asa. De hoc quoque natus est Iosaphat pater Ioram, etc. Generationem Dauid numerat per regum successiones usque ad captiuitatem Babylonie, sicut in libro Regum idem ordo descriptus testatur.

Filii autem Iosie fuerunt: primogenitus Iohanan, secundus Ioachim, tertius Sedecias, quartus Sellum. De Ioachim natus est Iechonias et Sedecias. Quatuor filii hic leguntur Iosie; sed in fine istius libri , nec non et in libro Regum , ubi successio regum post Iosiam enumeratur, non inueniuntur magis quam tres, hoc est, primus Ioachas, secundus Eliachim, quem Nechao rex  Aegypti, mutato nomine, uocauit Ioachim; tertius Sedecias. Iohanan autem et Sellum non inueniuntur ibi ascripti. Unde Hebreorum opinio est, quod primogenitus filiorum Iosie Iohanan duo nomina alia habuerit, hoc est, Ioachas et Sellum. Hinc et in Ieremia scriptum reperitur: Hec dicit Dominus ad Sellum, filium Iosie, regem Iude, qui regnauit pro Iosia patre suo: Qui egressus est de loco isto, non reuertetur huc amplius; sed in loco, ad quem transtuli eum, ibi morietur, et terram istam non uidebit amplius . Nam nomen Sellum interpretatur translatus. Quod autem dicit, de Ioachim natum esse Iechoniam et Sedeciam, Iechonias idem est qui Ioachim dicitur, qui post patrem Ioachim regnauit in Ierusalem mensibus  tribus ac diebus decem . Sed Ioachim patrem, qui alio nomine Eliachim appellatus est, rex Chaldeorum Nabuchodonosor uinctum catenis duxit in Babylonem cum parte uasorum Domini . In qua captiuitate et Ezechiel propheta, cum adhuc esset puer, translatus est, ut Iosephus testatur, nec non et Daniel, Ananias, Azarias et Misel, sicut principium libri ipsius Danielis prophete ostendit . Licet quidam magistrorum predictum Ezechielem atque Danielem et tres pueros pariter cum Iechonia, filio Ioachim regis, translatos esse affirment, quia similiter hunc Iechoniam predictus Nabuchodonosor rex transtulit in Babylonem cum ceteris uasis domus Dei, et thesauris domus regie, et matrem regis, et eunuchos eius, et Iudices  terre, et omnes fortes exercitus decem millia : in cuius loco constitutus est Mathanias, qui et Sedecias, patruus eius, filius utique Iosie regis, qui postmodum similiter translatus est in Chaldeos.

Filii Iechonie fuerunt: Asir, Salathiel, Melchiram, Phadaia, Senneser, et Iecemia, Sama et Nadabia. De Phadaia orti sunt Zorobabel et Semei, etc.

Asir et Salathiel unius hominis nomina sunt, ut Hebrei uolunt: ipseque est Phadaia pater Zorobabel et Semei. Unde in libro Esdre , et in Euangelio Matthei  Zorobabel filius Salathiel esse describitur; interpretatur Phadaia redemptus Domini, Asir carceratus, Salathiel frutex Domini. Et bene conueniunt hec nomina doctoribus sanctis, quorum studio atque officio ecclesiasticus  populus generatur: qui aduersis afflictionibus castigati, sed per gratiam Domini redempti germina uirtutum tam in se quam contra in sibi subditis salubriter proferre satagunt. Senneser ergo filius Iechonie ipse est, qui in Esdra Sassabasar nominatur; cui Cyrus annumerauit uasa domus Domini . Interpretatur autem Senneser plasmatus, Sassabasar autem tribulatus. Que etiam nomina mystice prouisoribus uasorum Dei, hoc est, animarum sanctarum rite congruunt, cum Dominus noster  qui est scilicet heres uniuersorum, eos quos ad salutem predestinauit eternam, de potestate Satane eruit, et Ecclesie sacerdotibus reconciliandos per penitentiam offert. Et bene annumerata esse  dicit ibi principi uasa Iuda, quia nouit Dominus numerum electorum suorum , neque aliqua perit ex ouibus eius  confitentibus nomini eius magno et terribili . Iuda enim confessio interpretatur.

Filius Sechenie Semeia, cuius filii Hatthus et Iegaal, Baria quoque et Naaria et Saphat sex numero, etc. Quomodo enim sex filios esse dicit, cum quinque tantum inueniantur scripti ab Hatthus usque Saphat? Sed hec questio ab Hebreis ita soluitur. Sechenias ergo habuit filium Semeiam unicum, qui habuit quinque filios, hoc est, Hatthus, Iegaal, Baria, Naaria et Saphat. Hi quinque cum patre suo Semeia qui unicus patris erat, senarium numerum compleuit.  Et inde dicitur Sechenie filios esse sex, quia filium et nepotes simul numerat.



CAPUT Iu. Item enumeratio filiorum Iuda et qui ex filiis eius nati sunt; et de Iabes qui fuit inclytus pro fratribus suis. De Caleb et filiis eius Macir et uiris Recha. De filiis Cenez, et his qui ex eo nati sunt. De Sela filio Iude, et de cognatione domus operantium byssum; et de figulis qui habitauerunt in plantationibus et sedibus regis. De filiis Simeon et his que per eos facta sunt; et de filiis Gad.

 Filii Iuda Phares, Hesron et Charmi et Hur et Sobal. Quomodo ergo Phares et Hesron et ceteri tres, qui sequuntur, filii Iude esse dicuntur, cum alibi legimus, Phares et Zaram filios esse Iude, Hesron autem filium Phares. Sed Hebrei asserunt,  mutatis nominibus, eosdem filios Iude, quos Scriptura aliis nominibus alio loco memorat, hic esse expressos; aiunt enim Phares, qui interpretatur diuisio, suum nomen proprium hic habere. Hesron autem ipsum esse Zaram, sed Hesron interpretatur atrium, Zaram ortus, Charmi quoque ipse sit Hez. Nam Charmi interpretatur unica mea, Hez uigilans. Hur autem ipsum dicunt esse qui Onan in Genesi nominatur . Sed Hur interpretatur sinistra, Onan murmuratio; Sobal quoque ipsum esse Sela, nouissimum trium filiorum, quos genuit uxor Iude eius uocabulo Sue. Interpretatur quidem Sobal spica siue uana uetustas, et Sela missus, uel umbra eius. Denique prudens lector, qui distantiam facere scit inter umbram legis, et ueritatem Euangelii,  et quid ad presentem Ecclesiam, quidue ad futuram referendum sit, rite agnoscit, facile intelligere potest quid mysterii in hac diuersitate nominum lateat.

Raia uero, filius Sobal, genuit Iahath, de quo nati sunt Ahumai et Laad. He cognationes Sarathi. Ista quoque stirps Etham, Iezrahel et Iesema et Iedebos, etc. Sobal genuit Raia. Raia genuit Iahath, Iahath genuit Ahumai et Laad. Laad genuit Etham. Etham genuit Iezrahel, a quo urbs nomen accepit, in qua Naboth habitabat . Quod autem subiungitur: Nomen sororis eorum Aselphuni, hanc quidam matrem Samson suspicantur esse, de Iude stirpe generatam, cuius maritus fuit Manua de stirpe Dan, qui et de Saraba in Iudicum libro esse legitur ,  sicut et hic paulo superius scriptum est: He cognationes Sarathi.

Phanuel autem, pater Gedor, et Ezer, pater Hosa: isti sunt filii Hur primogeniti Ephrata patris Bethlehem. Phanuel quippe et Ezer fratres filii fuerunt Hur, filii Caleb, primogeniti Marie sororis Moysi et Aaron, quam alio nomine Ephrata nuncupat. Laad uero et Hosa nomina sunt locorum a filiis Hur supra nominatis possessa. Sed mirum cur hic Hur dicat patrem esse Bethlehem, cum superius Salma scriptus sit eius pater fuisse, ni forte hic patrem appellet parentis, quia Hur pater fuit Salma, qui fuit pater Bethlehem.

Assur autem patris Thecue, erant due uxores:  Halaa et Naara. Assur iste filius fuit Hesrom, ex alia matre genitus, sicut supra demonstratum est, frater Caleb.

Peperit autem et Naara Oozam et Hepher et Themam et Hastharei: isti sunt filii Naara. Porro filii Halaa fuerunt Sereth, Isaar et Ethnan. Cos autem genuit Anob et Soboba, et cognationem Aharehel filii Arum. Fuit autem Iabes inclytus pre fratribus suis. uidetur hic confusus esse ordo Scripture; quia numeratis filiis Halaa et Naara, subito introducit cognationem Aharehel, filii Arum, sicque consequenter narrat de Iabes. Quem locum Hebrei ita edisserunt, quod Assur super Halaam uxorem suam genuerit Ethnan, et Ethnan genuerit Cos, Cos autem genuerit Sobaba, Sobaba genuerit Iabes, qui fuit doctor  scribarum, sicut superius demonstratum est. Quod uero inter Cos et Iabes introducuntur cognationes Aharehel, filii Arum, hec causa est, quod Aharehel ipse sit Obab filius Aran, hoc est, Iethro cognatus Moysi. Quia ergo Iabes docebat eos habitantes in tentoriis, sicut superius iam dictum est, ideo introducuntur in eius progenie, quasi a maioribus eius progeniti sint. Quod autem Iabes dicitur inclytus esse pre fratribus suis, mystice ostendit Redemptorem nostrum supra omnem altitudinem sanctorum potentia uirtutis sue exaltatum, de quo Propheta dicit: Speciosus forma pre filiis hominum, diffusa est gratia in labiis tuis . Et item: Dilexisti, inquit, iustitiam, et odisti iniquitatem; propterea unxit te Deus, Deus tuus, oleo letitie pre participibus  tuis.

Et mater uocauit nomen illius Iabes, dicens: Quia peperi eum in dolore. Matrem hic non Mariam uirginem debemus intelligere, que incorrupta et intemerata sine dolore partus genuit nobis Dominum Saluatorem, sed Synagogam Iudeorum, de qua ipse carnem suscipere dignatus est. Hec ergo peperit eum in dolore, quia de aduentu eius propter infidelitatem dolorem maximum atque angustiam contraxit. Unde bonorum operum illius inuidia affecti, cogitabant interficere illum dicentes: Locum et gentem .

Inuocabit uero Iabes Dominum Isrel, dicens: Si benedicens benedixeris mihi, et dilataueris terminos  meos, et fuerit manus tua mecum, et feceris me a malitia non opprimi, et reliq. Hec deprecatio bene conuenit Iabes spirituali, quem Pater sanctificauit et misit in mundum ; qui uenit ignem mittere in terram , ut exureret et consumeret peccata generis humani; quem Ioannes digito demonstrans ait: Ecce agnus Dei, ecce qui tollit peccata mundi . Benedixit ergo Deus huic Iabes in multiplicatione filiorum suorum, quos per aquam baptismatis sacrosancta illi parit Ecclesia. Dilatauit terminos eius, quia omnium gentium dedit illi hereditatem , et possessionem eius extendit usque terminos orbis terre. Cum quo fuit manus Domini, quia potentia Diuinitatis per illum effecit  uirtutes et miracula. Ipseque Paulo teste, uirtus Dei et sapientia, per quem condita sunt omnia que in celis sunt et que in terra . Cui malitia inuidorum nocere non potuit, nec diabolus ullum in eo habuit dominatum, quia nullum ibi inuenit peccatum. Unde ipse de se ait: uenit princeps mundi huius, et in me non habet quidquam . Hec ergo precesserunt in capite: ceterum dono ipsius benedicentur membra eius et corpus, quod est scilicet sancta Ecclesia, cuius terminos Deus dilatauit usque ad fines terre. Cui per Isaiam dicitur: Dilata locum tentorii tui, et pelles tabernaculorum tuorum extende, ne parcas, longos fac funiculos tuos, et clauos tuos consolida. Ad dextram enim et leuam penetrabis, et semen tuum gentes hereditabit,  et ciuitates desertas inhabitabit . Cum qua est manus Domini: quia in ipsa operatur Filius Dei, qui et brachium et dextera Omnipotentis est; que malitia persecutorum atque hereticorum opprimi non poterit: quia ipsa ueritas portas inferi aduersus eum preualere non posse fideli famulo suo, Petro uidelicet apostolo, predixit . Nec diabolus ei dominabitur: quia data est illi potestas a Domino calcandi super serpentes atque super scorpiones, et super omnem uirtutem inimici . Perstitit ergo Deus Iabes nostro omnia, que deprecatus est, quia dedit illi omnem potestatem in celo et in terra , ut in nomine eius omne genu flectatur celestium, terrestrium atque infernorum, et omnis lingua confiteatur quia Dominus  iehsu in gloria est Dei Patris .

Caleb autem, frater Sua, genuit Mahir, qui fuit pater Esthon. Porro Esthon genuit Bethrapha, et Phesse, et Thehina, patrem urbis Naas. Legimus supra Caleb esse filium Hesron, cuius fratres fuerunt Ram et Ierameel Aiunt ergo Hebrei Ram fratrem Caleb Sicha hic appellari: et interpretatur Ram excelsus, Sicha quoque humilis. Quod bene Iudaici populi typum potest exprimere per allegoriam: qui quondam excelsus fuit in cultura unius Dei et potentia regni, sed quia Christum ad se uenientem suscipere noluit, humilis atque uilis effectus est, iuxta illam parabolam Euangelii, que dicit primos esse nouissimos, et nouissimos primos : Quia Iudei cum dudum fuerint primi sub ueteri Testamento,  nunc sunt nouissimi in gratia Noui Testamenti: et gentium populi e contrario primi, qui tunc erant nouissimi; quia caput in caudam, et cauda in caput uersa est . Caleb uero genuit Mahir, et Mahir genuit Esthon, Esthon autem genuit Theinna. Quod uero dicit Theinnan patrem urbis esse Naas, intelligi potest aut Bethlehem, aut matris Isai, quia Isai in alio loco Naas coluber uocatur. Quod autem subiungitur: Hi sunt uiri Recha, nonnulli intelligunt Recha nomine Dauid nuncupari; interpretatur enim Recha tener. Unde ipse Dauid de se ita ait: Ego sum tener et unctus rex . Et in alio loco, quasi uermiculus ligni tener esse describitur. Idcirco enim uiri Recha dicuntur, quia propter  exprimendam genealogiam Dauid in hac essentia adnotati sunt.

Filii autem Cenez, Othoniel et Saraia. Porro filii Othoniel Athath et Maonathi. Maonathi genuit Ophra; Saraia autem genuit Ioab patrem uallis artificum; ibi quippe artifices erant, etc. Filii ergo Cenez fuerunt Othoniel et Saraia, sed de Saraia dicitur Ioab procedere, qui iuxta nominis sui interpretationem dicitur pater uallis artificum, quia de filiis eius fuerant architecti ad edificandam domum Domini. Secundum allegoriam autem artifices, qui in uallibus habitabant, possunt significare legis doctores, quos scientia non inflat, sed caritas edificat , qui humilitati precipue operam dant, et modestie iura rite conseruant; qualis fuit Gamaliel, legis doctor  honorabilis et discipulus eius, Paulus scilicet apostolus ; nec non et alii his similes, quorum sermo atque exempla edificationes uirtutum sunt.

Filii Ezra, Iether, et Mered, et Epher, et Ialon. Hic locus quia difficilis esse uidetur, quod Hebrei inde sentiant, quantum ex scriptis eorum percepimus, dicamus. Aiunt quippe, Ezram hunc, qui interpretatur auxilium, ipsum esse Amram patrem Moysi et Aaron: Iether, qui interpretatur residuum, hunc esse Aaron; et Mered, qui rebellans interpretatur, eumdem esse Moysen. Epher uero siue Efer, quod nomen puluerem sonat, Eldat fuisse. Iaalon quidem ipsum esse Medat. Hi ergo duo de numero fuerunt septuaginta seniorum quos Moyses a Domino  accepit in auxilium regiminis in ipso Isrel ; qui etiam dicuntur prophetasse in castris, quando Moyses cum ceteris ierat ad tabernaculum ante Dominum, sicut in libro Numerorum  legitur. Tradunt enim Moysen post acceptam legem in Eremo patri iniunxisse ut matrem dimitteret, eo quod illius amita esset; filia enim fuit Leui, post cuius dissidium duxisse aliam uxorem Amram, ex qua hos duos filios, hoc est, Eldat et Medat, habuerit. Quod autem sequitur: Genuitque Mariam, et Sammai, et Iesba patrem Esthamo. Uxor quoque eius Iudaia peperit Iared patrem Gedor, et Heber patrem Socho, et Icuthiel patrem Zane; Sammai Moysen intelligi uolunt, qui interpretatur celestis; Iesba Aaron, qui interpretatur collaudatio; patrem Esthamo,  id est, ignis manentis, eo quod filii Aaron in assiduis sacrificiis igne utebantur. Nomina uero que continuatim sequuntur, omnia Moysi uocabula intelligi uolunt propter diuersos actus eius, hoc est, primum Iared, hoc est, descendens; eo quod de monte descenderit cum tabulis legis; pater autem Gedor sepis dicitur, eo quod quasi quodam sepe populum circumdedit lege; Heber quoque, hoc est, uinctor, pro eo uocatur, quod populum seruitio Dei iunxerit. Pater Socho, prophetie, quia sepe ipse doctor fuit prophetarum. Icuthiel uero, sperans in Dominum, inde nuncupatur, quia spem habuerat liberandi populum de Aegypto. Pater autem Zanoa, qui interpretatur gubernator, inde dictus quia magnam populo  in eremo gubernationem exhibuerit; siue quod doctrina sua quotidie gubernat se subsequentes. Quod autem post hec nomina sequitur Scriptura, dicens: Hi autem filii Bethie filie Pharaonis quam accepit Mered; idcirco filiam Pharaonis in hoc loco matrem Moysi uocat, que et ipsa iuxta proprietatem nominis sui filia Domini nuncupatur, scilicet propter bonam uoluntatem quam in nutriendo puero habuerat: indeque Mered Moyse accepta dicitur, eo quod, relictis idolorum cultibus, ad Dei unius cultum conuersa sit. Quod uero superius dictum est: Uxor eius Iudaia peperit Iareth, Iudaiam dicunt esse Iochabeth matrem Moysi et Aaron.

Filii Sela, filii Iude, Her pater Lecha, et Laada pater Maresa, et cognationes domus operantium byssum  in domo iuramenti. Et qui stare fecit solem, uirique Mendacii, et Securus et Incendens, qui principes fuerunt in Moab, et qui reuersi sunt in Lahem. Hic nomen Her idcirco ponitur propter memoriam pristini nominis, quod habuit ille qui propter impietatem a Domino occisus est . Cognationes ergo domus operantium byssum in domo iuramenti, hi sunt, qui cum Beseleel commorati sunt ad explendum opus tabernaculi . Iuramenti enim domus idcirco dicitur, sicut in tabernaculum federis, quia in eo Deus cum homine fedus pepigit, et iuramentum quod iurauit ad Abraham, Isaac et Iacob, confirmauit. Quod uero sequitur: Qui solem fecit stare redit ad progeniem Phares, de quo ortus est Dauid; opportunum iudicans progeniem  Iuda, de qua tribus regia orta est, in Dauid terminare. Tradunt enim hunc fuisse Elimeleth, uirum Nemi , patrem Maalon et Chelion, in cuius tempore sol steterit propter preuaricationes legis; ut, tanto miraculo uiso, conuerterentur ad Dominum Deum suum. Quod quia facere contempserunt, idcirco fames inualuit; et ille, qui in tribu Iuda prior uidebatur, famis inopia cum uxore et filiis non solum patria pelleretur, uerum etiam in eadem peregrinatione cum filiis moreretur. uiros autem mendacii esse Mahalon et Chelion dicunt, qui hic Securus et Incendens appellantur, et de quibus dicitur quod principes fuerunt in Moab, eo quod uxores Moabitides duxerint: quod in Hebreo expressius ponitur, ut ab eruditis illius lingue didicimus, ut non  principes, sed mariti dicantur. Quod uero sequitur: Qui reuersi sunt in Lahem, Nemi et Ruth demonstrat, quod in Bethlehem ad panem post inopiam famis, audita ubertate panis in Bethlehem, reuerse sunt. Et quia hec historia in libro Ruth scribitur, idcirco subsequitur. Hec autem sunt uerba uetera.

Hi sunt figuli habitantes in plantationibus et in sepibus apud regem in operibus eius, commoratique sunt ibi. Singulos uero dicit habitantes in plantationibus et in sepibus, progeniem que de Ruth propagata est, que in sepibus et plantationibus habitasse dicitur, quoniam ad regiam dignitatem et ad munimentum plebis hec plantatio peruenit. Commoratique sunt ibi, hoc est, in Bethlehem, apud regem in operibus  eius: quia ex eis Dauid rex exortus est, cuius opera nimis preconiis predicantur. Mystice autem figulos hos qui in plantationibus et in sepibus laborant, non alios, quam doctores sanctos intelligimus, qui formant et componunt uasa Domini: fingere enim componere dicimus. Unde compositores luti figulos uocamus. Isti figuli in plantationibus et in sepibus laborant, quia uineam Domini uerbo fidei excolunt et doctrinis suis plantant, exhortationibus suis atque orationibus undique muniunt. Hi apud regem in operibus eius commorantur: quia in fide Christi manentes, quidquid dicunt, quidquid agunt, omnia in gloriam Dei faciunt.

Filii Simeon Iamuel et Iamin, Iarib, Zara, Saul, etc. Filii ergo Simeon in Genesi scribuntur sex : hic uero Sober tollitur, eo quod nulla de eo progenies processit. Mutantur uero nomina quedam suis rationibus. Nam in Genesi scribitur Iemuel, qui interpretatur mare Dei; in Paralipomenon uero Iamuel, loquens cum Deo. Alius uero in Genesi uocatur Ochaz, in Paralipomenon autem Iarib. Ochaz quoque interpretatur laudatio, et Iarib, litigans, eo quod de eius progenie exiuit Zamri, qui cum scorto Madianite peccans a Phinee sacerdote peremptus est. Lachim in Genesi scriptum est , quod interpretatur preparatio: in Paralipomenon uero idem nominatur Zara, quod interpretatur ortus. Saul quidem, quem eodem nomine in utroque libro commemorat, sed hic filium Chananitidis tacet, et uicinitate fraterni nominis ex Zara, qui interpretatur ortus  decorus.

Fratres autem eius non habuerunt filios multos: et uniuersa cognatio non potuit adequare summam filiorum Iuda. Manifestum est Simeon non tantum habere fecunditatis sobolis quantum habuit Iudas. Unde et in libro Iesu Naue , dicitur Simeon per cognationes suas accepisse hereditatem in medio possessionis filiorum Iuda.

Habitauerunt autem in Bersabee et Molada et Hasarsuhal, etc. He ciuitates ex maxima parte ad possessionem tribus Iuda pertinebant. Quod autem subiungitur:

He ciuitates eorum usque ad regem Dauid. Ostendit quod Siceleg et Bersabee, que tribus Iude fuerunt, et a tribu Simeon inuase sint, a Dauid denuo in  pristinam Iude redierunt hereditatem.

Et uniuersi uiculi eorum per circuitum ciuitatum istarum usque ad Baal, etc. Baal ipse est locus qui alibi Cariachbal scribitur, de quo superius dictum est. Quod autem dicitur:

Isti sunt nominati principes in cognationibus suis, et in domo affinitatum suarum multiplicati sunt uehementer. Et profecti sunt ut ingrederentur in Gador usque ad orientem uallis, et ut quererent pascua gregibus suis. Inueneruntque pascuas uberes et ualde bonas, et terram latissimam et quietam et fertilem, in qua ante habitauerunt de stirpe Cham. Hi ergo uenerunt, quos supra descripsimus nominatim, in diebus Ezechie regis Iuda et percusserunt tabernacula eorum,  et habitatores qui inuenti fuerant ibi, et deleuerunt eos usque in presentem diem, habitaueruntque pro eis, quoniam uberrimas pascuas ibidem repererunt. Descriptis his quos de Simeon stirpe numerarunt, et expressis actibus eorum, iuxta mysterium significat quod doctores sancti, qui principes sunt Ecclesie, et preuident pascuas gregibus Christi, proficiscuntur in Gador usque ad orientem uallis, ut ibi querant pascua opportuna. Et quid per Gador, que interpretatur sepes eius, nisi sancta Ecclesia exprimitur, que tutamen est atque defensio fidelium animarum? Ibi ergo sunt pascua usque ad orientem uallis, hoc est, usque ad incarnationem uerbi Dei, de quo Paulus ait. Semetipsum exinaniuit, formam serui accipiens, in similitudinem hominum factus, et  habitu inuentus ut homo . Ibi ergo qui querit pascua, uberrima inueniet, quia ipsa ait ueritas: Ego sum ostium; per me si quis introierit, saluabitur, et ingredietur et egredietur, et pascua inueniet . Ibi ergo omnis quippe qui querit pascuas uirtutum, uberes et ualde bonas inueniet; ibique terra latissima, et quieta, et fertilis est, quia ibi gratia spiritalis dono Dei copiosissime abundat. Quod autem dicit: In qua ante habitauerunt de stirpe Cham, significat multitudinem gentium de idolorum cultura ibidem confluxisse, ut unius Dei ueri essent cultores, quia antea uariorum uitiorum fuerunt seruitores. Hi uenerunt in diebus Ezechie regis Iuda, hoc est, in tempore Christi aduentus; ipse est enim uirtus Dei Patris , quem Ezechias nomine  suo denotat; interpretatur enim fortitudo Domini. Percusseruntque tabernacula eorum et habitatores qui inuenti fuerunt ibi, et deleuerunt eos usque in presentem diem. Percutit unusquisque fidelis tabernacula impiorum et habitatores eorum quando abnegans impietatem et secularia desideria  per Christi baptismum a cunctis sordibus abluitur peccatorum, sicque deinceps per gratiam eius studet sobrie, iuste et pie uiuere in hoc seculo, exspectans beatam spem et aduentum glorie magni Dei et Saluatoris nostri Iesu Christi, qui dedit semetipsum pro nobis, ut redimeret nos ab omni iniquitate, et mundaret sibi populum acceptabilem, sectatorem bonorum operum . Ita ergo fiet illud quod scriptum est: Et erit in loco ubi dictum est, Non plebs mea uos, ubi uocabuntur  filii Dei uiuentis.

De filiis quoque Simeon abierunt in montem Seir uiri quingenti, habentes principes Phaltiam et Naariam et Raphaiam et Oziel filios Iesi: et percusserunt reliquias que euadere potuerant, Amalecitarum, et habitauerunt ibi pro eis usque in diem hanc. Quid per quingentos uiros, nisi patres Noui Testamenti designantur? Hi ergo abierunt in montem Seir, et percusserunt reliquias Amalecitarum; quia superbiam huius mundi conculcantes, deformitatem uitiorum opprimendo, malignorum spirituum reliquias, Spiritus sancti gratia donante, comprimunt. Hi ergo quatuor principibus sustentati esse dicuntur: quia euangelica doctrina ueraciter instructi, spirituale bellum  contra malignos spiritus conuenienter gerere possunt. Et benedicitur quod habitarent ibi, percussis reliquiis Amalecitarum; quia, expulsis iniquis possessoribus, in loco uitiorum uirtutum seriem subrogauerunt, quarum possessio hominem efficit beatum. Conuenienterque additum est, usque ad diem hanc: quod tandiu dici potest, quandiu finis non erit mundi: quia sancta Ecclesia usque ad consummationem permanet seculi, in qua quotidie contra hostes spirituales dimicatur, et quotidie triumphus de eis capitur.



CAPUT u. De filiis Ruben et actibus eorum.

 Filii quoque Ruben primogeniti Isrel: ipse quippe fuit primogenitus eius; sed cum uiolasset  thorum patris, data sunt primogenita eius filiis Ioseph, filiis Isrel: et non est ille reputatus in primogenitum. Manifestus est historie sensus, quod ideo ablata sunt primogenita a Ruben, eo quod dormiuit cum Bala concubina patris sui Iacob, et stuprasset eam . Unde primogeniti honor translatus est ad Ioseph iuniorem filium, cuius progenies ualde multiplicabatur, et excellebat potentia regni inter decem tribus que fuerunt in Samaria. Mystice autem demonstrat ruinam populi prioris, cuius  erat accipere sacerdotium atque regnum. Sed quia ascendit cubile Dei Patris sui, et maculauit stratum eius, quando corpus Dominicum, in quo plenitudo diuinitatis requiescebat , raptum in cruce suspendit, et ferro commaculauit:  ob hoc primogenitorum dignitas ad Ioseph spiritualem, hoc est, Christum et Ecclesie populum, translata est ad quem in psalmo paterna uox ait: Ante luciferum genui te: tu es sacerdos in eternum secundum ordinem Melchisedech .

Porro Iudas qui erat fortissimus inter fratres suos, de stirpe eius principes germinati sunt, etc.

Per Iudam ergo patriarcham exprimitur Redemptor noster, caput uidelicet Ecclesie catholice. Unde scriptum est de eo: Non auferetur sceptrum de Iuda, et dux de femoribus eius, donec ueniat qui mittendus est, et ipse erit exspectatio gentium . Qui erat fortissimus inter fratres suos, quia unxit eum Deus Pater oleo letitie pre omnibus participibus suis . De cuius stirpe principes  germinati sunt, hoc est, apostoli et doctores Noui Testamenti: de quibus in psalmo Propheta ad ipsum Christum loquitur, dicens: Pro patribus tuis nati sunt tibi filii: constitues eos principes super omnem terram . Pari ergo modo et primogeniti dignitas et principatus regni ad mediatorem Dei et hominum pertinent, quia Ipse est primogenitus mortuorum, et princeps regum terre; qui dilexit nos, et lauit nos a peccatis nostris in sanguine suo .

Filii Iohel, Samaia filius eius, Gog filius eius, Semei filius eius, Micha filius eius, Reia filius eius, Baal filius eius, Beera filius eius, quem duxit captiuum dux Thelgathphalnasar, rex Assyriorum: fuit  princeps in tribu Ruben, et reliq. Beera filius Baal, de stirpe Ruben, ipsum dicunt esse principem Osee prophete, quem rex Assyriorum cum decem tribubus, que fuerunt in Samaria, in captiuitatem duxit.

In diebus autem Saul preliati sunt contra Agareos et interfecerunt illos, habitaueruntque pro eis in tabernaculis eorum, in omni plaga, que respicit ad Orientem Galaad. Notandum autem quod Agar, unde Agarei exorti sunt, ipsa sit Cethura, quem post mortem Sare Abraham duxit uxorem . Nam dum in sequentibus dicat  Rubenitas et Gaditas et dimidiam tribum Manasse pugnasse cum Agareis, sequitur prebuisse eis auxilium Itureos, Naseos et Nodab, qui utique filii Isimahel fuerunt. Sed et illud sciendum, quod qui in Paralipomenon  Nodab, idem in Genesi Cedme uocatur. Cedma interpretatur, antiquorum, Nodab, uter.

Traditique sunt in manus eorum Agareni et uniuersi qui fuerant cum eis, quia Dominum inuocauerunt, cum preliarentur; et exaudiuit eos, eo quod confisi erant in eo. Quandiu filii Isrel diuino cultui secundum legis precepta se mancipauerunt; tandiu habuerunt Dominum propitium et adiutorem atque defensorem contra hostes suos. Cum autem illum deseruerunt, et idolorum culturam secundum morem nationum instituerunt, statim sentierunt eum ultorem, quem antea habuerunt protectorem. Quod enim dicit: Fuit enim bellum Domini, significat quod Domini auxilio bellum illud ad internecionem hostium peractum est.

 Habitauerunt pro eis usque ad transmigrationem. Hoc est, donec pro peccatis suis traditi sunt in manus Assyriorum

Et suscitauit Deus Isrel spiritum Phul regis Assyriorum, et spiritum Thelgathphalnasar regis Assur, et transtulit Ruben et Gad et dimidiam tribum Manasse; et eduxit eos in Lahela et Abor et Hara et fluuium Gozan usque ad diem hanc. Notandum autem quod in libro Malachim fertur, Phul regem Assyriorum a Manahem, filio Gadi, rege Isrel, accepisse mille talenta argenti, ut esset ei auxilio, et firmaret regnum eius, , non tamen, quod eum transtulerit in Assyrios. Item in eodem libro legitur  quod Thelgathphalnasar, rex Assur, in diebus Phacee regis Isrel accepisset Aion et Abel domum Maacha et Iane  et Cedes et Asor et Galaad et Galileam uniuersam terram Nephthali, et transtulerit eos in Assyrios. Nouissime narrat , quod Salmanasar, rex Assyriorum, Osee, filium Ela, regem Isrel, obsidendo Samariam tribus annis, ceperit et transtulerit Isrel in Assyrios, posueritque eos in Lahela et in Habor iuxta fluuium Gozan, in ciuitatibus Medorum. Unde queritur quomodo scriptum sit in Paralipomenon Phul et Thelgathphalnasar reges Assyriorum transtulisse Ruben et Gad et dimidiam tribum Manasse, et eduxisse in Lahela et Habor et Ara et fluuium Gozan, cum hoc Malachim narret Salmanasar regem perfecisse, quia ipse transtulit Isrel in Assyrios, posuitque in locis supradictis?  Sed hec questio ita solui potest, quod ideo priores reges Assyriorum dicuntur hanc transmigrationem perpetrasse, quia ipsi ceperunt primitus hoc agere cum gente Assyriorum quod eadem gens in posterioribus regibus studuit perfecisse. Aram autem quoque in Paralipomenon non memorat, et Malachim pretermittit. Hanc autumant Hebrei Reges esse ciuitatem Medorum, ubi Gabelus manebat, a quo Tobias pecuniam decem talentorum argenti sibi creditam repetebat .



CAPUT uI. De filiis Leui, et cantoribus quos constituit Dauid ut cantarent coram arca Domini. De Aaron et filiis eius.

 Iohanan genuit Asariam: ipse est qui  sacerdotio functus est in domo quam edificauit Salomon in Ierusalem. Queritur, enumeratis superius filiis Leui per Aaron et filios eius iuxta successionem sacerdotalem, quomodo perueniens ad Azariam filium Iohanan ipsum dicat Scriptura esse qui sacerdotio functus est in domo quam Salomon edificauit in Ierusalem, cum alii similiter sacerdotes fuerint in ipsa domo, de quibus nichil tale refertur? Sed ideo iste solus tali preconio laudatur, quia restitit Ozie regi sacrificare uolenti in templo Dei , et ob constantiam animi atque zelum legis aperte dicitur explesse officium sacerdotis.

Genuit autem Azarias Amariam, et Amarias genuit Achitob, Achitob genuit Sadoc, Sadoc genuit Sellum, Sellum genuit Helciam, et Helcias genuit  Azariam. Azarias genuit Saraiam, et Saraias genuit Iosedec. Porro Iosedec egressus est, quando transtulit Dominus Iudam et Ierusalem, etc. Iosedec quippe quidam dicit esse Esdram sacerdotem, qui reuersus de Babylone simul cum Zorobabel et filiis Iuda restaurauit templum Domini, et ciuitatem Ierusalem. Quod demonstrare uidetur liber eiusdem Esdre, ubi dicit: Post hec autem uerba in regno Artaxerxis, regis Persarum, Esdras filius Saraie, filii Azarie, filii Helcie, filii Sellum, filii Sadoc, filii Achitob, filii Zarie, filii Amarie, filii Azarie, filii Maratoth, filii Zacarie, filii Ozi, filii Bocci, filii Abisue, filii Phinees, filii Eleazar, filii Aaron sacerdotis ab initio , etc. Tradunt etiam eumdem Esdram esse Malachiam prophetam, qui in duodecim  prophetis ultimus est, quia pleraque que in libro illius continentur, et hic Propheta commemorat, dicens: Labia sacerdotis custodiant scientiam, et legem requirunt ex ore eius, quia angelus Domini exercituum est . Alii autem asserunt Iosedec esse patrem Iesu sacerdotis magni; cuius meminit Zacarias propheta in libro suo . Esdram autem dicunt esse sacerdotem uirum iustum et gloria magna potitum apud multitudinem populi in Babylone, reuersum autem inde cum plurima turba temporibus Artaxerxis regis in Ierusalem.

Filii Samuel primogenitus uasseni et Abia. Notandum autem quod in libro Regum de filiis Samuel Iel nominatur , idem in Paralipomenon uasseni  scribitur. Quia ergo Abia filius Samuelis  in iudicio constitutus, munerum acceptor erat, et iste Iohel  senior filius, hoc sciendo, non eum inde corripiebat, ideo dicitur uterque peccatum fecisse. Sic enim scriptum est: Factum est autem cum senuisset Samuel, posuit filios suos iudices Isrel: fuitque nomen filii eius primogeniti Iel, et nomen secundi Abia, iudicium in Bersabee. Et non ambulauerunt filii eius in uiis illius, sed declinauerunt post auaritiam, acceperuntque munera, et peruerterunt iudicium. Congregati ergo uniuersi maiores natu Isrel, uenerunt ad Samuelem in Ramatha, dixeruntque ei. Ecce tu senuisti, et filii tui non ambulant in uiis tuis, constitue nobis regem, ut iudicet nos sicut et uniuerse habent nationes .

 Isti sunt quos constituit Dauid super cantores domus Domini, ex quo collocata est arca, et ministrabant coram tabernaculo testimonii, canentes, donec edificaret Salomon domum Domini in Ierusalem. Stabant autem iuxta ordinem suum in ministerio. Hi ergo sunt, qui assistebant cum filiis suis. De filiis Caath, etc. Hic anticipando de officiis cantorum Dauid, qui in organis musicorum laudes canebant, cum genealogiam eorum narraret, prelibauit; suo autem ordine, quomodo id fecissent, demonstratur. Quod uero dicitur Heman cantor filius esse Iel filii Samuel, et expleta genealogia ipsius dicitur frater illius esse Asaph, qui stabat a dextris eius, hoc non secundum natiuitatem, sed secundum propinquitatem significat, quia frater dicitur, non quod unius patris  aut matris esset filius, sed eo modo quo solemus propinquos fratres appellare.

Ethan filius Cusi, filii Abdi, filii Maloch, filii Asabie, filii Amasie, filii Helcie, filii Amasi, filii Boni, filii Somer, filii Mooli, filii Musi, filii Merari, filii Leui. Ethan iste unus fuit de tribus cantoribus, qui coram Dauid in cymbalis eneis ad laudem Dei concrepabant. Et notandum, quod sicut tres filii fuerunt Leui, hoc est, Caath, Gerson et Merari, ita et tres isti cantores de singulis filiis originem ducebant, hoc est, Heman de Caath, Asaph de Gerson, et Ethan, de Merari, ut presens historia testatur. Mystice autem hi tres cantores, qui in cymbalis eneis personabant, significant doctores sanctos, qui sancte Trinitatis fide imbuti iuxta dispositionem ueri  Dauid fortem sonitum predicationis euangelice in toto mundo reddunt, de quibus Psalmista ait: In omnem terram exiuit sonus eorum et in fines orbis terre uerba eorum . Et bene subiungitu.

Fratres quoque eorum, Leuite, qui ordinati sunt in cunctum ministerium tabernaculi domus Domini. Quia uniuersus ordo ecclesiasticus secundum apostolorum traditionem, qui primatum tenent in doctoribus sanctis, totum agunt ministerium ueri Dei tabernaculi, quod est sancta Ecclesia, domus utique Dei uiui de uiuis lapidibus constructa. Unde doctor gentium discipulum instruens ait: Hec tibi scribo, sperans me uenire ad te cito. Si autem tardauero, ut scias quomodo oporteat te conuersari in domo Domini,  que est Ecclesia Dei uiui, columna et firmamentum ueritatis .

Aaron uero et filii eius adolebant incensum super altare holocausti, et super altare thymiamatis, in omne opus sancti sanctorum, et ut precarentur pro Isrel, iuxta omnia que preceperat Moyses seruus Dei. Hi sunt autem filii Aaron: Eleazar filius eius, Phinees filius eius, Abisue filius eius, Bocci filius eius, Ozi filius eius, Zaraia filius eius, Meraioth filius eius, Amaria filius eius, Achitob filius eius, Sadoc filius eius, Achimaas filius eius, et reliq. Aaron et filios eius nullum melius significare arbitror, quam Redemptorem nostrum, et Ecclesie populum, ad quam Petrus in Epistola sua ait: uos estis genus electum, regale sacerdotium, gens sancta, populus acquisitionis  ; quem ipse Pontifex summus, qui ex semine Dauid carnem suscipiens, factus est sacerdos in eternum secundum ordinem Melchisedech , instituensque eos, docuit super altare fidei holocaustum bonorum operum et thymiama sacre orationis Deo offerre, et ut precarentur pro Isrel, hoc est, pro statu sancte Ecclesie, iuxta omnia que precepit Moyses seruus Dei: secundum precepta scilicet legis, que data est per Moysen. Quod uero genealogia Aaron repetitur et usque Achimaas peruenit, putatur hoc ob laudem et memoriam Achimaas factum esse, eo quod fideliter erga Dauid in omnibus egerit.



CAPUT uII. De Beniamitis.

  Filii Ozi Izrahia de quo nati sunt Michel et Obadia et Iel et Iesia, quinque omnes principes. Quomodo dicit esse filios Izrahia quinque, cum non inueniantur nisi quatuor? Nisi forte annumeretur cum eis ipse pater eorum Izrahia, qui unicus patri suo Ozi fuit secundum regulam quam supra in alio loco posuimus.

Porro filii Bechor: Zamira et Ioas, et Eliezer, et Elienai et Amri et Ierimoth et Abia et Anathoth et Almath. Ubicunque in lege scribitur: Omnes isti filii cuiuslibet, aut pro meritorum excellentia, aut pro meritorum ueteri oratione fit, ut eius filii dicantur esse, cuius fuerunt et imitatores.

Filii autem Balan: Iehus et Beniamin et Aod et Chanana. De huius ergo Aod progenie fuisse dicitur  iudex Aod, qui in libro Iudicum legitur . Chanana uero iste est, a quo egressi sunt Beniaminite, qui nefas perpetrauerunt in uxore Leuitis, sicut in Iudicum scriptum est .

Filii autem Nephthalim: Iasiel et Guni et Ieser et Sellum filii Bala. Hec Bala concubina fuit Iacob , atque ancilla Rachel; ideoque filios Nephthali esse Bale, quia Nephthali, ex quo isti generati sunt, filius fuit istius Bale.

Porro filius Manasse Esriel; concubinaque eius Syra peperit Machir, patrem Galaad. Asserunt Hebrei, hanc Syram filiam fuisse filii Balan, quam in Aegyptum famis inopia ad uenundandum a patre ducta, a Manasse, qui horreis preerat, misericorditer  suscepta, patri cibariis datis, ab eodem Manasse in coniugium suscepta sit.

Machir autem accepit uxores filiis suis Happhim et Saphan, et habuit sororem nomine Machaa. Nomen autem secundi Salphaad. Nateque sunt filie Salphaad, etc. Hic confusus ordo uidetur esse dictionis, cum primum ponit duo nomina Machir, hoc est, Happhim et Saphan; deinde dicit: Nomen secundi Salphaad, qui habuerit filias, de quibus in Numerorum libro legitur , quod expetissent a Moyse hereditatem inter fratres suos. Sed Hebrei hunc locum ita edisserunt, quod Happhim et Saphan unius hominis nomina fuerunt, hoc est, prioris filii Machir; secundum autem eius filium fuisse Salphaad, et eorum sororem esse Malchaam, quam Heron,  cum sexaginta esset annorum, accepit uxorem, que etiam peperit ei filium, nomine Segub, sicut superius demonstratum est. Quod autem enumeratis filiis Manasse ex Machir subiungit:

Hi sunt filii Galaad et Machir, filii Manasse; soror autem eius Regina peperit uirum decorum, etc. Hanc Reginam, que fuit soror Ulam, filii Phares, filii Machir, ut supra historia ostendit, quidam tradunt esse matrem Iesu filii Naue, quem uirum decorum nuncupant propter insigne uirtutis eius et principatus. Alii dicunt eamdem Reginam esse Debboram uxorem Lapidoth prophetissam . Sed eius opinionis qui certitudinem inueniat, dicat.

Filii autem Ephraim: Suthala, Bared filius eius, Thaha filius eius, Elada, filius eius, Thaha filius eius,  et filius Zabad, et huius filius Suthala, et huius filius Ezer et Elad. Occiderunt autem eos uiri Geth indigene, quia descenderant ut inuaderent possessiones eorum. Dixit ergo Ephraim pater eorum multis diebus, ueneruntque fratres eius ut consolarentur eum, etc. Super hoc capitulo Hebrei huiusmodi defingunt fabulam, dicentes quod filii Ephraim, Ezer et Elad, congregata multitudine de Isrel, uiuente adhuc patre suo, conati sunt ad terram promissionis reuerti, qui et Geth urbe Philistinorum interfecti sunt. Unde et cetere postea tribus per desertum adducuntur, ne uiderent ossa fratrum suorum. Et in psalmo dicitur: Filii Ephrem conuersi sunt in die belli . Fratres uero, qui ad consolandum Ephraim uenerunt, aut eos dicimus, qui de patriarchis supererant,  aut cognationem quam fraterno nomine sepe nominauerimus. Post hec autem enumeratis filiis Beniamin subiungitur.



CAPUT uIII. Rursus de Beniamitis; de generatione Saul regis, qui ex ea tribu ortus est.

 Hi sunt filii Ahod, principes cognationum habitantium in Gabaa, qui translati sunt in Manahath. Manahath interpretatur sepulcrum. Translati sunt ergo in Manahath, quando pro scelere in uxore Leuitis perpetrato gladio corruerunt, et pene usque ad nouissimum deducti, cum ex tota tribu non amplius quam ducenti uiri remanserunt . Quod uero sequitur: Naaman autem, et Achia,  et Gera, ipse transtulit eos, designat duos priores, hoc est, Naaman et Achia, fuisse principes, sed tamen se subdidisse Gera. Unde et singulari numero describuntur: Ipse transtulit eos. De isto Gera processit progenies Gera, qui fuit pater Semei.

Baria autem et Sama principes cognationum habitantium in Aialon: hi fugauerunt habitatores Geth. Fugasse dicuntur Baria et Sama habitatores Geth, quia ulti sunt fratres suos Ephraim, quos gladio conciderunt.

Fuerunt autem filii Ulam uiri fortissimi, et magno robore tendentes arcum, et multos habentes filios ac nepotes usque ad centum quinquaginta. Hic centum quinquagenius numerus refertur ad filios Ulam, ut iste sit sensus: Fuerunt autem filii Ulam centum quinquaginta, per tropum qui uocatur hyperbaton.



CAPUT IX. Qui primi filiorum Isrel habitauerint in Ierusalem, et officia sacerdotum et Leuitarum; generationes quoque Saul ac filiorum eius repetuntur.

 Uniuersus ergo Isrel dinumeratus est, et summa eorum scripta est in libro Regum Isrel et Iuda. Translati sunt autem in Babylonem propter delictum suum. Numerati sunt ergo filii Isrel siue per Dauid, ut Scriptura refert, siue per Salomonem, siue per alium quemlibet regem; sed tamen propter delictum suum in Chaldeam translati sunt, partim per Thelgathphalnasar, partim per Salmanasar, partimque per Nabuchodonosor, ubi et plurimi eorum defecerunt [a 1Kb] . Quod autem dicitur.

Habitauerunt primi in possessionibus et urbibus  suis, Isrel et sacerdotes, Leuite et Nathinei, etc. Sciendum quod Nathinei domini, siue in humilitate seruientes, interpretantur, et sunt Gabaonite, quos Iosue cum uite reseruauerit, ad seruitium tamen templi deputauit, ut aquas et ligna illius apportarent .

Azarias quoque filius Helcie, filii Mosollam, filii Sadoc, filii Maraioth, filii Achitob pontifex domus Dei, et reliqua. Iste est Helcias sacerdos magnus, qui librum legis inuenit, hoc est, Deuteronomium in templo Domini, temporibus Iosie, et dicitur fuisse pater Ieremie prophete .

Bacbacar quoque carpentarius et Galal et Mathania filius Micha filii Zechri, filii Asaph: et Obdia filius Semeie, filii Galal, filii Idithun; et Barachia filius  Aza, filii Elcana, qui habitauit in atriis Netophati, etc. Bacbacar carpentarius idcirco describitur, quia artificio suo fungebatur in domo Domini, et erat de tribu Leui; et Barachia filius Asaph filii Elcana, qui habitauit in atriis Netophati. Netophati nomen loci est, et intepretatur inclytus, ubi habitabat Heled filius Baana, de quo superius dictum est: Qui erant corone domus Ioab .

Obdia filius fuit Semeie, filii Galal, filii Idithun, Idithun cantoris Dauid.

Obseruant quippe in porta regis ad Orientem de filiis Leui per uices suas. Qui erant cantores, et uicibus suis ad psallendum cum Dauid conueniebant,  quia antequam templum edificaretur, in palatio erat arca testamenti, et ibi edi inseruiebant.

Sellum uero filius Cora, filii Abiasaph, filii Core cum fratribus suis et domo patris sui . Hic prior Cora per aleph scribitur, et sonat Cora. Secundus uero per he, et sonat Core. Cora clamans, Core clauus interpretatur. Ipse est qui in Numeris scribitur in seditione fuisse contra Moysen. Quod autem dicit:

Hi sunt Corite super opera ministerii, custodes uestibulorum tabernaculi, significat, quod isti custodiebant ostium tabernaculi exterius; patres uero eorum qui subter scribuntur, et qui in Psalterio titulos habent, ipsi custodiebant ostium interius tabernaculi Domini, et erant cantores. Quod autem  subiungitur:

Et familie patres eorum per uices castrorum Domini custodientes introitum, castrorum dicit filiorum Leui circa tabernaculum Domini habitationem, nec non et ceterorum filiorum Isrel castrorum metaturam, sicut et in Numeris manifestissime descriptum est .

Phinees autem, filius Eleazari, erat dux eorum coram Domino, etc. Sic monstratur Phinees nepos Aaron  adhuc in eodem tempore uiuere, et in tabernaculo uices ministrantium ordinare. Hi sunt uices uiginti quatuor, que in sequentibus describuntur a Dauid ordinate ad ministerium tabernaculi, quarum in Euangelio menti est: ut Zacarias de uice Abia sorte dicitur exisse, ut incensum poneret in templo Domini .

 Per quatuor uentos erant ostiarii, id est, ad Orientem, ad Occidentem, ad Aquilonem et Austrum. Fratres autem eorum in uiculis morabantur, et ueniebant in Sabbatis suis de tempore usque ad tempus. His quatuor excubiis Leuitarum creditus erat omnis numerus ianitorum; et erant super exedras et thesauros domus Domini. Per gyrum quoque templum Domini morabantur in custodiis suis, ut, cum tempus fuisset, ipsi mane aperirent fores. In sequentibus uero, ubi tota dispositio ministerii tabernaculi Domini a Dauid disposita commemoratur, quia fuerunt hi quatuor Leuite quibus creditus erat, omnis numerus ianitorum, demonstratur, ubi ita scriptum est: De Hosa autem, id est, de filiis Merari, Semri princeps.  Non enim habuerat primogenitum, et idcirco posuerat eum pater eius in principem. Helcias secundus. Tabelias tertius, Zacarias quartus. Omnes hi filii et fratres Hosa tredecim. Hi diuisi sunt in ianitores, ut semper principes custodiarum, sicut et fratres eorum, ministrarent in domo Domini. Misse sunt autem sortes ex equo et paruis et magnis per familias suas in unamquamque portarum. Cecidit ergo sors Orientalis Selemie. Porro Zacarie, filio eius, uiro prudentissimo et erudito, sortito obtigit plaga Septentrionalis. Obededom uero et filiis eius ad Austrum, in qua parte domus erat seniorum consilium Sephim et Hosa ad Occidentem iuxta portam que ducit ad uiam ascensionis,  custodia contra custodiam . Quatuor autem principes ianitorum iuxta spiritalem intelligentiam qui sunt alii, nisi doctores sancti? qui quatuor Euangeliis ostium fidei seruant pate credentibus, et obserant blasphemantibus. Quibus cum Petro claues regni celestis Christus commisit . Hi per quatuor uentos ostia custodiunt, quia per quatuor plagas orbis undique gentem ad fidem Domini conuocant, et Ecclesiam sanctam peruigili tutamine seruant. Quod autem sequitur:

De eorum grege erant et super uasa ministerii; ad numerum enim, et inferebantur uasa et efferebantur de ipsis, et qui credita habebant utensilia sanctuarii, et qui preerant simile, et uino et oleo et thuri et  aromatibus, de eorum grege dicit, hoc est, secundum historiam, de congregatione Leuitarum constituebantur super uasa ministerii et utensilia sanctuarii, ut preessent simile et uino et oleo, que ad sacrificia pertinebant, et thuri et aromatibus, quibus conficiebantur unguenta et thymiamata: sicut in libro Numerorum distinctim atque separatim descriptum est , quid Caathite, et quid Gersonite, quidue Merarite ministerio habuerint, et quid Aaron et filii eius pre ceteris sub cura sua haberent. Unde subiungitur:

Filii autem sacerdotum ungenta ex aromatibus conficiebant. Mystice autem de cetu sanctorum predicatorum ordinantur hi qui super uasa ministerii diuini, hoc est, super animas fidelium, in quibus  uoluntas Dei quotidie administratur, peruigilem custodiam habent. Sub ipsorum cura est et simila et uinum et oleum, in quibus sacramenta corporis et sanguinis Domini conficiuntur, et Spiritus sancti gratia speciali unctione traditur, ipsique thus sacrarum orationum, et aromata uirtutum in Ecclesia Dei odorifere componunt, et in conspectu Dei uinum acceptabile reddunt.

Et Mathathias Leuites primogenitus Sellum Corite prefectus erat eorum que in sartagine frigebantur. Qui per Mathathiam, primogenitum Sellum Corite, nisi Redemptor noster figuratur, qui est primogenitus mortuorum, et princeps regum terre . Quem pater sanctificauit et misit in mundum , ut per passionem crucis redimeret  genus humanum. Quod bene ipsa nomina sua interpretatione exprimunt. Nam Mathathias interpretatur domum Dei, et Sellum, euulsio uel dimissio; Corita, dissipans, uel disperdens. Deus enim omnipotens dissipare atque euellere deliberans principatum diaboli, proprio Filio non pepercit, sed pro nobis omnibus tradidit illum; quatenus carnem suam in mola passionis terens, ac oleo misericordie in sartagine crucis frigens, a potestate Satane, et uinculis peccatorum reum absolueret mundum. Mathathias prefectus erat eorum que in sartagine frigebantur, quia Christus auctor est sacramentorum celestium, ubi quotidie panis et uinum in commemorationem passionis eius offeruntur, et caput est sanctorum  omnium, qui, eius exemplo instructi, carnem suam crucifigere et ad passiones pro ipsius nomine tradere didicerunt .

Porro de filiis Caath fratribus eorum super panes erant propositionis, ut semper nouos per singula Sabbata prepararent, etc. Panes quippe propositionis duodecim, Domino Moysi precipiente , parabantur ad imponendum super mensam Domini, que stabat in tabernaculo iuxta decretum legis, ubi et altare thymiamatis, nec non et candelabrum luminis posita erant. Coquebantur autem panes  duo et duo diuisi ante Sabbatum, et Sabbato mane oblati super sacram mensam ponebantur seni ad alterutros conuersi, duabus pateris aureis superpositis thure plenis, qui permanebant ad  aliud Sabbatum, et tunc pro illis alii deportabantur. Illi uero sacerdotibus exhibebantur, et thure incenso in igne sacro, in quo omnia holocausta fiebant, thus aliud super alios panes adiiciebatur. Mystice autem duodecim panes in mensa tabernaculi duodecim sunt apostoli, et omnes doctrine illorum sequaces in Ecclesia, qui quando usque ad consummationem seculi populum Dei alimoniis uerbi reficere non desinunt, panes uiginti propositionis nunquam de mensa Domini recedunt. Et bene iidem panes non de qualibet farina, sed de simila fieri uidebantur, quia nimirum quicunque aliis uerbum uite ministrant, primo ipsos necesse est uirtutum frugibus operam dare, quatenus ea que predicando admonent, et faciendo commendent, configurati exemplis  illius qui de semetipso ait: Nisi granum frumenti, cadens in terram, mortuum fuerit; ipsum solum manet . Bene et iidem panes seni altrinsecus super mensam statui precipiebantur, propter concordiam scilicet caritatis et societatis. Nam et Dominus binos ad predicandum discipulos misisse perhibetur , figuraliter insinuans quod sancti doctores nunquam ab inuicem uel in assertione ueritatis, uel in affectu dilectionis discrepant. Quod autem super panes thus lucidissimum ponebatur, uirtutem orationis designat, quia iidem doctores sue ministerium predicationis simul et deuotionem operis Domino commendant. Nam per thus orationem designari testatur Psalmista, qui dicit: Dirigatur oratio mea, sicut incensum in conspectu tuo  . Et thus lucidissimum super panes ponitur in monumentum oblationis Domini, quando pie sanctorum actioni ac doctrine oratio pura superadditur, quo per hec utraque rite sociata semper memoria sacre oblationis in conspectu summi arbitri appareat. Bene autem per singula sabbata panes coram Domino mutari mandantur. Panes namque, qui per sex dies operandi in mensa Domini fuerant positi, Sabbato nouis mutantur, cum doctores quique sancte Ecclesie, completo tempore sui sancti laboris, etiam in celis remunerantur, et alios post se in idem opus laborandi in uerbo sub eiusdem spe retributionis relinquunt. Sicque fit ut mensa Domini nunquam panis inops remaneat, uerum mox  sublato pane alius loco eius substituatur, dum succedentibus sibi per ordinem ministris uerbi, nunquam Ecclesie apostolice desunt, qui siue fidem pietatis, seu munditiam actionis et uerbis ostendant et factis. Et bene dicitur quod de filiis Caath constituti erant super panes propositionis, quia patientia Redemptoris nostri docuit apostolos ac predicatores Euangelii, ut per constantiam patientie et uirtutem discretionis se suosque gratam exhiberent oblationem, cum eisdem ipsa ueritas in Euangelio ait: In patientia uestra possidebitis animas uestras . Nec enim doctoris quilibet rite fungi potest officio, nisi se patientie ac discretionis decorare studuerit ornamento, ut discretus sit in sermone simul et opere, et fortis, si aduenerit, in sustinenda aduersitate.  Apte autem sequitur quod principes cantorum per familias Leuitarum, qui in exedris morabantur, die ac nocte iugiter suo ministerio deseruirent, capitaque Leuitarum per familias principes manserint in Ierusalem, quia ualde dignum est, ut quanto quis prelatus ceteris, tanto deuotior in diuinis fiat officiis. Ille quippe principatum ministerii sui seruat, qui studium habet manendi in Ierusalem, hoc est, in uisione pacis, ut tumultus seculares fugiendo, rebellemque motum carnis sue domando, quietam mentem in contemplatione Dei habere ualeat, quo rite cum Psalmista canere possit: Letatus sum in his que dicta sunt mihi: in domum Domini ibimus. Stantes erant pedes nostri in atriis tuis, Ierusalem . Benedictus Dominus ex Sion, qui habitat  in Ierusalem .

In Gabaon autem commorati sunt, pater Gabaon, Iehiel, et nomen uxoris eius Maacha. Filius primogenitus eius Abdon et Sur et Cis et Baal et Ner et Nadab. Iehiel ipse est qui in libro Regum scribitur Abiel , pater Cis, pater Saul et interpretatur Abiel pater meus Deus, Iehiel uero desertus Dei, propter meritorum forsitan ita nominati distantiam. Et notandum quod inter filios Iehiel, Cis et Ner uocantur fratres, sicuti et sunt, et in Regum reperitur. In sequentibus uero dicitur quod Ner genuerit Cis, non quo eum genuerit, sed quo eum educauerit, genuisse eum narratur.

Isti habitauerunt e regione fratrum suorum, in Ierusalem, cum fratribus suis. Loci  in Ierusalem  habitasse dicuntur.

Ner autem genuit Cis, et Cis genuit Saul, et Saul genuit Ionathan et Melchisua et Abinadab et Isbaal; filius autem Ionathan Meribbaal, et Meribbaal genuit Micha. Abinadab filius Saul in Paralipomenon, in Regum uero, ubi et occisus esse cum patre narratur, Aminadab uocatur . Et interpretatur Abinadab pater meus uotum, Aminadab uero populus meus uotum. Isbaal quoque filius Saul, ipse est Isboseth; et Meribbaal, ipse est Misiboseth. Et interpretatur Meribbaal litigans in maritum, Misiboseth autem de ore ignominia.



CAPUT X. De pugna Philisthiim contra Isrel, et nece Saul regis et filiorum eius.

 Philisthiim autem pugnabant contra Isrel, fugeruntque uiri Isrel Philisthinos, et ceciderunt uulnerati in monte Gelbe . Cumque appropinquassent Philisthei persequentes Saul et filios eius, et percusserunt Ionathan et Abinadab et Melchisua, filios Saul. Et aggrauatum est prelium contra Saul, inueneruntque eum uiri sagittarii, et uulnerauerunt iaculis. Et dixit Saul ad armigerum suum: Euagina gladium tuum, et interfice me, ne forte ueniant incircumcisi isti, et illudant mihi. Noluit autem armiger eius hoc facere, timore perterritus. Arripuit ergo Saul ensem, et irruit in eum. Quod cum  uidisset armiger eius, uidelicet mortuum esse Saul, irruit et ipse in gladium suum, et mortuus est. Interiit ergo Saul et tres filii eius, et omnis domus illius pariter concidit, et reliqua. Plurimis omissis que in libro Samuelis de Samuele et Saulis regimine atque actibus narrat historia, conditor huius libri tantum obitum Saul et filiorum eius, nec non et domus ipsius casum commemorauit, ut occulte significaret per mysterium quod non necesse fuerit eius uitam describere, cuius conuersatio peccatrix finem celebrem non meruit accipere, et per figuram regni Iudeorum ac sacerdotii ueteris finem debuit demonstrare, sed magis, occasu predicti regis commemorato, ad Dauid totum se transtulit, et eius facta bona  et dispensationem regni nobilissimam narrandam, qui typum tenet ueri Dauid, regis uidelicet Christi, qui de eius semine secundum carnem natus est, et celi terreque possidet regnum. Igitur quod imminente tempore Dauidici regni dicit, Philisthiim  pugnasse aduersus Isrel, fugisseque uiros Isrelitas, significat quod, appropinquante noue gratie tempore gentiles, sicut ante consueuerant, castitatem Isrelitice fidei per exempla prauitatis oppugnabant, nunc opera peruersa perituris, nunc idololatrie culturas ostendendo, iuxta exemplum Balaam, qui docebat Balac mittere scandalum coram filiis Isrel, edere et fornicari .

Fugeruntque filii Isrel Philisthinos, et ceciderunt  uulnerati in monte Gelbe. Decepti sunt, qui fortes uidebantur in contemplanda Dei uoluntate  cum opera gentilium incautius doctrinamque sequerentur; et perierunt deprauati in superbia luxuriosa, quam uocabulum montis Gelbe, id est lubrici, designat. Sed et hereticorum perditionem non parum secularis sapientia iuuit. Unde pulchre quidam nostrorum ait: »Philosophi, patriarche hereticorum, Ecclesie puritatem peruersa maculauere doctrina.«

Cumque appropinquassent Philisthei persequentes Saul et filios eius, percusserunt Ionathan et Abinadab et Melchisua, filios Saul. Irruerunt tota intentione gentes circumposite in regnum Iudee destruendum, et filios eiusdem regni tollendos de medio,  et deprauarunt sua corruptione sacerdotes, Scribas et Phariseos, filios scilicet ductoresque regni illius. Sed et hereticos, ne Spiritus sancti gratiam simplici corde predicarent aut colerent, retardarunt: quod est Ionathan percutere, id est, columbe donum, ne Patrem, qui nos sibi non natura, sed adoptione filios fecit, digna confessione laudarent, interdixerunt, quod interfecto significat Abinadab, id est, patris mei spontanei; ne in Christi regno salutem mundo adfuturam crederent, obstiterunt, quod occisus indicat Melchisua, qui dicitur rex meus salus. Credo qui Arium seduxit philosophum, quasi Melchisua peremit; qui Macedonium, Ionathan; qui Manicheum, Abinadab, quia uidelicet hunc ueri Regis Christi omnipotentiam negare, illum Spiritus  sancti donis derogare, istum summi Patris bonitatem blasphemare magister corruptionis edocuit.

Et aggrauatum est prelium contra Saul, inueneruntque eum sagittarii, et uulnerauerunt iaculis. Totis uiribus agebant gentiles ut regnum Iudee tollerent; et appropiabant ei uiri idolorum deceptione instructissimi, et seducti ac deprauati sunt proceres regni illius uehementer ab eis qui cordi illorum, abrepta simplicitate ueritatis, multifidum fraudulentie et astutiarum uulnus inflixere. Sicut enim gladius hostilis apertam idololatrie grauiorumque flagitiorum suasionem, ita subtiliorum deceptionum argumenta sagitta demonstrat. Non autem gladio Philisthiim, sed sagittis Saul interiit, quia non apertis sceleribus,  que mortifera esse nemo dubitaret, Iudaici regni duces extremi ipso periere cum regno, sed his potius que sub uelamine pietatis ac ita impiissimum mortis uirus inferrent. uerbi gratia, dicente Deo: Honora patrem tuum et matrem , ipsi contra dicebant suos auditores dicere parentibus: Munus quodcunque ex me tibi proderit , et sic ab eorum penitus honoratione cessare. Item dicebant: Qui iurat in templo, nichil est; qui iurat in auro templi, debet ; et cetera huiusmodi, que Dominus in Euangelio multiplici illis increpatione depromit: maxime illud, quod ipsum legis et Euangelii Dominum, quasi transgressorem legis, interficiunt. Que omnia scelerum argumenta cum admiratione faciunt astutie gentilis, cum philosophie  studiis exercitatum ingenium ad nefarias artes inflectunt, sagittariis nimirum Philisthiim uulnerantibus cadunt. Nil autem prohibet sagittarios immundos spiritus accipere, quorum dolis imbuti perierunt.

Et dixit Saul ad armigerum suum: Euagina gladium tuum, et interfice me, ne forte ueniant incircumcisi isti, et illudant mihi. Armiger Saul legis doctores significat, quia sicut arma et sagitte Philisthiim prauorum deceptiones, sic contra Isrelitarum arma non alia sunt mystice intelligenda, quam spiritualis uerba doctrine, quibus de Dei populus a cunctis debuerat munire periculis. Sed uulneratus usque ad uesperationem a sagittariis Saul maluit  armigeri sui quam incircumcisorum gladio perire, quia principes regni Iudeorum, sumpto semel proposito in peccatis suis moriendi, maluere doctoribus suis mandata legis soluentibus, et sic se docentibus, quam gentilium, quos communes et immundos uocabant, consortio se polluente perimi. Denique timebant introire pretorium gentilis, ut non contaminarentur, sed manducarent Pascha ; quod tamen Pascha uersum in suam perniciem lege quam acceperant, insonti sanguine contaminare non timebant.

Noluit autem armiger eius hoc facere timore perterritus. Arripuit ergo Saul ensem, et irruit in eum. Quod cum uidisset armiger eius, uidelicet mortuum esse Saul, irruit etiam ipse in gladium suum, et  mortuus est. Armigerum suum Hebrei Deg Idumeum dicunt fuisse, qui cernens Saul mortuum, seipsum ob metum Dauid interemit; et puerum, qui diadema atque armillas Saul detulit ad Dauid, dicunt esse filium eiusdem Deg Idumei, ipsumque Deg ferunt puerum fuisse Saul, cum quo perrexerat ad querendas asinas patres sui . Non est ambigendum, inter reprobos legis doctores exstitisse aliquos, qui uerbi acumen ad occidendos suos auditores sinistra interpretatione peruertere nollent, et nichilominus ipsos auditores ea, que recte dicta a magistris acceperant, uel despiciendo, uel  blasphemando in suam uertisse perniciem; quorum uisa morte spirituali, id est, obstinatione peccandi, et ipsos uerbi ministros, per  tempora deterioratos, testimonia legis, que male interpretari timuerant, male contempta sibi occasionem fecisse ruine. Hec et hodie nobiscum sepius agi utinam nesciremus? Sed et heretici, peccatorum suorum et ipsi iaculis cruentati, cum uerba diuinorum eloquiorum in argumenta sui erroris immutant, sua inimicorum arma morituri contra suum pectus inuertunt; et frater quilibet, etiam in catholica permanens unitate, cum artem quamcunque pro communi Ecclesie, eorumque inter quas uiuit utilitate didicit, in superbie, cenodoxie, philargyrie, alteriusue cuiuslibet uitii contagione polluitur, suo se miser gladio confodit, quia quod defendere ab hoste debuerat, hostem potius iuuit.

 Interiit ergo Saul, et tres filii eius, et omnis domus illius pariter concidit. Domum eius pariter concidisse dicit, non ita, ut non esset de quibus fuit Mardocheus, sed ut non regnaret, figuraliter demonstrans, gentem Iudeorum non solum regnum perdidisse, sed et possessionis sue locum, que non modo in terra Chanaan repromissam sibi terram non possidet, sed in totius orbis dispersa est nationes.

Quod cum uidissent uiri Isrel, qui habitabant in campestribus, fugerunt; et Saul et filiis eius mortuis, dereliquerunt urbes suas, et huc illucque dispersi sunt. ueneruntque Philisthiim, et habitauerunt in eis. uidentes indocti quique, et humilitatis uere medicamina,  lauacrumque baptismi salutaris ignorantes, in Iudea doctos quosque magistrosque in certamine spirituali, peccato triumphante, deuictos, sed et uulgus non paucum eorum parue auditu per proximum, persequente aduersario, a prisca sue constantie sede fugatum, et ipsi confestim maiorum ruina turbati, opera uirtutum omnia, ac munimina scientie spiritualis, que habuerant, amiserunt; ueneruntque peccata gentilium, et cuncta incredulis Iudeis studia uirtutum peruersa inhabitatione corruperunt. ueneruntque immundi spiritus, et corda que fidei constantiam deserunt, occuparunt. uel certe uenerunt gentes, et optima quondam Iudeorum studia credendo sua fecerunt: Nam et olim diuina eloquia, que illi non parua ex parte iam tunc relinquere,  ipsa sibi interpretari fecerunt, et tunc proiectam ab eis, cum ipsis eloquiis diuine Scripture, fidem Christi susceperunt, ac uelut inhabitando possident

Die igitur altero detrahentes Philisthiim spolia cesorum inuenerunt Saul et filios eius iacentes in monte Gelbe. Cumque spoliassent eum, et amputassent caput armisque nudassent, miserunt in terram suam ut circumferretur et ostenderetur idolorum templis ac populis. Arma autem eius consecrauerunt in fano Dei sui, et caput affixerunt in templo Dagon. Hic questio oritur: quia in Regum scriptum est , quod corpus ipsius Saul suspenderunt in muro Bethsan, non caput affixerunt in templo Dagon; nam caput iam miserant in terram Philisthinorum  per circuitum, ut annuntiaretur in templo idolorum et in populis. Sed potuit fieri quod Philisthei caput Saul primum affixerint Dagon, deinde illud afferentes transmiserint ferendam per diuersa loca terre sue, causa ostendendi triumphi. Aliter quoque Bethsan Hebrei tradunt uocatam esse ipsam domum Dagon, que interpretatur domus dormientis, ibique caput uel corpus Saul suspensum esse. Alia est enim Bethsan in Iudicum et in Iosue, que interpretatur domus securitatis . Quod ergo occisi Saul caput in templo Dagon Philisthiim affixerunt, quid aliud spiritualiter significat, quam quod maligni spiritus animam que in superbiam deciderit et peccatorum mortem, pro reatu suo, in abyssum demergunt inferni? Dagon enim interpretatur piscis  tristitie; et merito piscis tristitie nuncupatur qui, in abyssum demersus inferni, dolorem eterni sentit cruciatus. Usque adeo corruptores uel homines uel demones Iudeam impietatis armis persecuti sunt, donec ipsum ueri regni principale radicitus adimerent, munimina legis sacre, quibus contra omnia aduersa preualebant, eriperent. Cuius mox deiectionem, quasi proprii signum triumphi, proprie causam letitie suis longe lateque complicibus, fama uulgante, spargere festinarunt, et ad augmentum sceleris armaturam Dei, quam beatus apostolus Paulus et nos aduersus spiritualia nequitie in celestibus , militaturos induere precipit, et ipse prior indutus bonum certamen certauit, cursum consummauit,  fidem seruauit, accipiens a Deo coronam iustitie ; hanc, inquam, militis celestis armaturam Iudeis ereptam, impii decepti et decipientes inferis inducere laribus, hoc est eloquia diuina demoniorum doctrinis equiparare contenderunt. Quod duobus modis eos egisse et agere constat, cum uel dicta spiritualia carnaliter interpretando peruersi intelligunt, easdem litteras, quasi communes, et nulla superna auctoritate suffultas, prout uolunt, uentilant; gentem uero ipsam Iudee regni, arce priuatam, quasi ad nichili redactam et inimicorum potestati concessam, in derisum sibi palam deceptores publicumque proposuere prouerbium. Quod est figurate corpus Saulis truncatum in muro Bethsan, id est, domus inimici, habendum ostentui  manibus suspendisse nefandis. Sed et hereticos peccatorum precedentium sagittis stratos cum presidio caritatis, que arx est uirtutum omnium, fraudant, quasi caput Saul immundi spiritus precidunt, cum suum magis quam Scripture sensum sequi persuadent. Armis exspoliant, cum diuina eloquia ad suum, id est, demonicum sensum uertunt. Arma Saul in templo Astaroth ponunt; Astaroth quippe non solum idolum est, sed etiam, quia factura exploratorum interpretatur, doctrinam significat spirituum malignorum, qui caulas fidelium circumeuntes, quotidie, siquid inde deuorare possunt, explorant. Cum opera ipsa, quibus Deo seruierant, ad sua malignitatis obsequia dira permutant, membra nimirum lucis et uita expertia, in muro domus inimici  suspendunt.

Hoc cum audissent uiri Iabes Galaad, omnia scililicet que Philisthiim fecerunt super Saul, consurrexerunt singuli uirorum fortium, et tulerunt cadauera Saul et filiorum eius, attuleruntque ea in Iabes, sepelieruntque ossa eorum subter quercum, que erat in Iabes. Iabes, que interpretatur exsiccata, Ecclesiam significat, quam ab omni carnalis concupiscentie fluxu, ab omni inquinamento carnis ac spiritus, feruor iustitie Solis, hoc est, aspiratio diuini temperat amoris: unde recte talis in monte sita describitur , et ipse Galaad aceruus testimonii uocatur, ut significet sublimissimam sanctorum uitam, ne ad errorem flecti possit, idoneis Scripturarum testimoniis esse firmatam. Ipsa autem est ciuitas,  quam in auspiciis sui regni Saul, cum adhuc humili pietate Domino seruiret, ab hostium obsidione liberauit. Cum ergo audissent habitatores Iabes Galaad quecunque fecerunt Philisthiim Saul, surrexerunt omnes uiri fortissimi, etc. Cum audissent habitatores ciuitatis Christi super montem posite, Iudeam, ex qua sibi in patriarchis et apostolis precones et ministros salutis aduenisse meminerunt, a gentibus contemptam, habitamque derisui, surrexerunt in opus uerbi omnes uiriliter agere gaudentes: et inter medias errantium tenebras ipsi uirtutum iter ambulantes prohibuerunt de illorum casu, quorum delicto salus gentibus data est, quasi ad diaboli domum pertinentium, publica insultatione letari. Quod si delibatio,   sancta est, et massa. Et si radix sancta et rami. Quod si aliqui ex ramis fracti sunt, tu autem, cum oleaster esses, insertus es illis, et socius radicis et pinguedinis oliue factus es, noli gloriari aduersus ramos, et cetera, que Apostolus ad Romanos miro ac multiplici sermone digessit . Cadauera carnales, siue carnalia, ossa fortiores quosque et uirtutum opera designant. Ossa in nemore Iabes sepelierunt, cum, si quid in infirmis uirtutis ac infirmitatis inuenerunt, non hoc quasi nichili despicere, sed fructuosis sanctorum operibus maluerunt adiungere. Si quos inter carnales ac fragiles uirtutibus anime studere cognouerunt, hos sanctorum consortio annumerare curarunt. Per nemus quippe bonorum operum fructus nouit exprimi, qui in Genesi legens  quod uel quale nemus Abraham in Bersabee plantauerit , recte intelligere nouit. Porro quod in libro Regum legitur , quia combusserunt uiri Iabes cadauera Saul et filiorum eius, demonstrat sanctos uiros infirma casus Iudeorum superno relinquere iudicio, ut hec altitudinem diuitiarum sapientie et scientie Dei iuxta incomprehensibile sue uoluntatis consilium fecisse uel permisisse cognoscerent . Combustionem quippe hoc in loco iuxta illud intelligere debemus, quod de percipiendis scrutandisque Dominice passionis sacramentis agni edendi typo precipitur: Si quid residui fuerit, igni comburetis .

Et ieiunauerunt septem diebus. Recte ad litteram pro mortuis, ut ad requiem peruenire ualeant, septem  diebus ieiunatur, quia post sex huius seculi etates, in quibus in carne laboramus, septima est in illo secundo etas requietionis animarum carne exutarum, in qua beate tempus illud glorificum, quando resurgere mereamur, exspectatur. Cuius figuram quietis et resurrectionis et septima dies in lege , et septimus siue quinquagesimus annus , in quibus requies operum dabatur, typice pretendebant. Ipsum uero exemplum nostre spei et fidei sua dispensatione Dominus ostendit, quia sexta Sabbati crucifixus, septima requiescens corpore in monumento, octaua, que et una Sabbati hactenus carnaliter obseruantium, ciues contribulesque sui fideles merito tristitiam et continua in corde retinent dolorem, quasi septem diebus ieiunant,  qui, constitutis adhuc in errore fratribus cognatisque suis, nullatenus plenam possunt habere letitiam. Cum autem et ipsi octaue diei, id est, Dominice simul et sua Resurrectionis mysterium perfecte cognouerint, utrique pariter, iuuante Christi gratia, perpetua festiuitate gaudebunt. Denique potest sepultura Saul et filiorum eius per uiros Iabes Galaad secundum moralitatem et aliter intelligi, ita ut, quod uiri Iabes Galaad sepelierunt cadauera Saul et filiorum eius, per tropologiam significet quod sancti uiri detestantur mortem impiorum, et exempla eorum sepulture obliuioni tradunt, nec ea sibi ad imitationem proponere uolunt, sed ieiunant septem diebus, quia omne tempus istius uite, quod per septenarium  dierum numerum currit, in continentia ducunt, ac abstinent se ab omni opere malo, ne forte simili interficiantur morte.

Mortuus est ergo Saul propter iniquitates suas, eo quod preuaricatus sit mandatum Domini, quod preceperat, et non custodierit illud , sed insuper et pythonissam consuluerit , nec sperauerit in Domino. Propter quod et interfecit eum et transtulit regnum eius ad Dauid, filium Isai. Per Saulis mortem bene exprimitur regni Iudeorum interitus, sicut supradictum est, qui propter preuaricationem mandatorum Dei, que sepius transgressi sunt, et propter idololatriam, quam deserto Deo coluerunt, simul uitam perdiderunt ac regnum; translatumque est regnum ad Dauid filium Isai, hoc est,  ad Christum et Christianum populum.



CAPUT XI. De expugnatione Iebuseorum per Dauid, qui habitant in Iebus, hoc est Ierusalem.

 Congregatus est ergo omnis Isrel ad Dauid in Hebron, dicens: Os tuum sumus et caro tua; heri quoque et nudius tertius, cum adhuc regnaret Saul, tu eras qui educebas et introducebas Isrel. Tibi enim dixit Dominus Deus tuus: Tu pasces populum meum Isrel, et tu eris princeps super eum. uenerunt ergo omnes maiores natu Isrel ad regem in Hebron, et iniit Dauid cum eis fedus coram Domino, unxeruntque eum regem super Isrel iuxta sermonem Domini, quem locutus est in manu Samuel . Quid conuentus iste tribuum Isrel ad  Dauid significat, nisi conuentum omnium gentium ad Christum? Que illi quasi blandiendo dicunt: Ecce os tuum et caro tua sumus, cum scilicet incarnationem, quam ex nostra natura in uirginis utero suscepit, diligunt atque uenerantur, eiusque ditioni subdere se appetunt, ipsique seruire omni tempore desiderant. Unde Psalmista dicit: Reminiscentur et conuertentur ad Dominum uniuersi fines terre, et adorabunt in conspectu omnis familie gentium, quoniam Domini est regnum, et ipse dominabitur gentium . uenerunt quoque et maiores natu de Isrel ad regem in Hebron, cum prophete et apostoli una fide et pari deuotione ad Mediatorem nostrum conuenerunt, de quibus scriptum est: Principes populi conuenerunt in unum cum Deo Abraham  . Et alibi: In conspectu seruorum suorum gloriabitur . Conuenienter autem dicitur: Quod Dauid iniret cum Isrelitis fedus coram Domino, unxeruntque eum regem super Isrel. Significat ergo, quod, Euangelio condito, Christus cum fidelibus, data Spiritus sancti gratia, iniit fedus mystice et obseruationis mandatorum Dei remunerationisque future. Quem unxerunt Regem super omnem Isrel: quia omnium credentium una est confessio, unaque religio, ac certa definitio, quod sub Iesu Christi imperio militiam omni tempore agant spiritualem, exspectantes aduentum eius futurum in die iudicii, quando uenerit in nubibus cum potestate magna et maiestate iudicare uiuos et mortuos , et reddere unicuique secundum opera sua .

Abiit quoque Dauid et omnis Isrel in Ierusalem , dixeruntque qui habitabant in Iebus ad Dauid: Non ingredieris huc. Porro Dauid cepit arcem Sion, que est ciuitas Dauid, dixitque: Omnis qui percusserit Iebuseum in primis, erit princeps et dux. Ascendit ergo primus Ioab, filius Saruie, et factus est princeps, habitauit autem Dauid in arce, et idcirco appellata est ciuitas Dauid, et reliqua. Hinc Iosephus, in Antiquitatum suarum libro septimo, ita refert, dicens: »Exsurgens Dauid cum omnibus uenit in Hierosolymam, Iebuseis habitantibus ciuitatem, qui erant in genere Chananeorum, et claudentibus ei portas, et  cecos aspectu, et claudos, omnesque leprosos ad derisionem regis constituentibus super murum, et dicentibus quia prohiberent eum ceci ingredi ciuitatem. Que tamen agebant despicientes eum pro maxima munitione murorum. Iratusque rex Hierosolymam obsidere cepit, et multo studio et labore conari ut eam caperet: quatenus in ipso principatu initio suam fortitudinem demonstraret. Interminatus itaque et ipsi et aliis si qui forte haberent aduersus eum resistendi conamen, inferiorem ciuitatem magna uirtute cepit. Cumque adhuc arcem obtinere non posset, cepit, honores et munera promittendo, rex per eos ad opus bellicum milites prouocare, ut quicunque per subiectos colles in arcem conscenderet, et eam caperet, principatum militie  totius populi possideret. Cunctis itaque conscendere festinantibus, et nullo labore pro muneris promissi retributione tardantibus, Saruie filius Ioab preuenit uniuersos, et ascendens in cacumine clamauit ad regem, exigens militie principatum. Expulsis itaque rex de summa arce Iebuseis, et reedificans ciuitatem, eam Hierosolymam nuncupauit, et omni tempore in ea sui habitauit imperii.« Mystice autem Dauid Iebuseum habitatorem terre de Ierusalem eiiciens, significat Redemptorem nostrum contrarias potestates de cordibus fidelium expellere, et sic ibidem suam mansionem constituere. Iebuseus enim interpretatur calcatus: Ierusalem uisio pacis. Non solum enim Dominus noster per mysterium crucis omnem principatum diaboli destruendo sibi tropeum  acquisiuit, imo fidelibus suis super omnem uirtutem eiusdem antiqui hostis potestatem tribuit. Unde in Euangelio discipulis suis ait: Ecce dedi uobis potestatem calcandi super serpentes et super scorpiones et super omnem uirtutem inimici . Bene ergo in libro Regum scriptum est , quod Dauid, eiectis cecis et claudis, qui oderant animam Dauid, cepit arcem Sion, suamque ciuitatem eam uocauerit, quia dum Saluator noster malignos spiritus cum turba uitiorum de anima qualibet expulerit, sibique eam per illuminationem sapientie usurpauerit; merito arx Sion, id est, speculationis et uisio pacis, uocabitur, atque de ea tunc recte per Psalmistam dicitur: Notus in Iudea Deus, in Isrel magnum  nomen eius. Et factus est in pace locus eius, et habitatio eius in Sion; ibi confregit cornua, scutum, gladium et bellum . Quod autem subiungitur, quia edificauerit urbem Dauid in circuitu a Mello usque ad gyrum, Ioab autem reliqua urbis destruxerit, demonstrat Dauid urbem Ierusalem muniuisse muris, tam per suam industriam, quam etiam per deuoti militis solertiam. Legi in cuiusdam libro, quod Ioab reliqua urbis non exstruxerit, sed extraxerit, intelligi uolens quod, pereuntibus Iebuseis gladio, si qui Isrelitarum inter eos inuenti fuissent, a Ioab saluarentur. Iosephus tamen narrat Dauid superiorem ciuitatem muniuisse eique copulando arcem, unum undique corpus effecisse, et cuncta muro circumdedisse, super opus autem murorum constituisse  Ioab, et quod Dauid Iebuseos expulerit, et hanc Hierosolymam nuncupauerit. Nam sub Abraham patriarcha Solyma uocabatur. Quidam uero dicunt, quod et Homerus postea Hierosolymam nominauerit. Hieron enim Hebrea lingua munitio est. Mystice autem quod Dauid urbem edificauit per circuitum, significat Christum in Iudea primum Euangelium predicasse, et Ecclesiam suam fidei sue munitione undique circumdando firmasse. Quod autem Ioab reliqua urbis exstruxit, significat apostolos et predicatores Euangelii post passionem, Resurrectionem et Ascensionem Domini ad celos doctrina sua plurimos de gentibus ad fidem Christi conuertisse, ut cooperatores essent ipsius ueritatis, et pro modulo suo spirituale edificium Dei deuota mente ac strenua  deuotionis actione construerent. Unde Paulus ad quosdam fideles scribens ait: Dei sumus adiutores, Dei agricultura estis, Dei edificatio estis, etc. 

Hi principes uirorum fortium Dauid qui adiuuerunt eum, ut rex fieret super omnem Isrel, iuxta uerbum Domini quod locutus est ad Isrel. Et iste numerus robustorum Dauid: Iesbaam filius Achamoni, princeps inter triginta; iste leuauit hastam suam super trecentos uulneratos una uice. Hunc Iesbaam Iosephus Eusebium nominat, et filium eum esse dicit Achimee, qui aciem hostium frequenter irrumpens nequaquam pugnando cessarit, donec ex eis nongentos occideret. Sed Hebreus cuius dicta in expositione Regum aliqua posui, et in presenti opere  non pauca inserui, istum Iesbaam ipsum Dauid intelligi uult, interpretans nomen ipsum, hoc est, Iesbaam, sedens in populo, Achamoni uero sapientissimum: firmatque, hoc in libro Regum ita demonstratum esse, ubi scribitur: Sedens in cathedra sapientissimus . Sed ideo uermiculo ligni eum comparatum esse, quia minuebatur illi sapientia propter peccatum quod commisit in Uria . Similiter refert illud significare, quod in uolumine Regum narratur , octingentos illum uno impetitu interfecisse, et hic in Paralipomenon dicit trecentos eum interfecisse, minoratione scilicet fame illius propter peccatum predictum adulterii et homicidii.

 Et post eum Eleazar, filius patrui eius, Aboites, qui fuit inter potentes. Aboi enim  frater fuit Eleazar, qui fuit inter tres potentissimus, quos Iosephus dicit esse Eusebium filium Achimee, et Eleazar filium Doli, et Semeiam filium Eli.

Descenderunt autem tres de triginta principibus ad petram, in qua erat Dauid ad speluncam Odollam, quando Philisthiim fuerant castrametati in ualle Raphaim. Porro Dauid erat in presidio, et statio Philisthinorum in Bethlehem. Desiderauit ergo Dauid aquam, et dixit: O si quis daret mihi aquam de cisterna Bethlehem que est in porta? Tres ergo isti per media castra Philisthinorum perrexerunt, et hauserunt aquam de cisterna Bethlehem, que erat in porta, et  attulerunt ad Dauid, ut biberet. Qui noluit, sed magis libauit illam Domino, dicens: Absit ut in conspectu Dei mei hoc faciam, et sanguinem istorum uirorum bibam, quia in periculo animarum suarum attulerunt mihi aquam. Et ob hanc causam noluit bibere, et reliqua. Hebrei asserunt Dauid non tam desiderio aque sitim hoc fecisse, quam etiam ad probandum utrum tam fortes uiri inter suos inueniri potuissent, qui hoc attentarent; cum autem sibi per eos oblata fuisset aqua cum tanto periculo hominum, noluisse eam bibere, sed magis sacrificare eam Deo elegisse, gratias illi agendo, quod tam fortes uiros in Isrel dederat. Mystice autem sitiebat Dauid non aquam, que est in Bethlehem, sed oriturum in eadem Bethlehem Christum ex uirgine in spiritu preuidebat.  Ergo uolebat bibere non aquam fluminis, sed lauacrum ex latere Christi fluens, hoc est, non aquarum sitiebat Dauid elementum, sed sanguinem Christi: unde non bibit oblatam aquam, sed Domino fudit, significans sitire se Christi sacrificium, non nature fluentum, illud sacrificium in quo est remissio peccatorum; illum sitire fontem eternum, qui non periculis queritur alienis, sed pericula aliena deleret. Iuxta tropologiam uero cogitandum summopere est, ut qui se illicita meminit commisisse, a quibusdam etiam licitis studeat abstinere, quatenus per hoc conditori suo satisfaciat, ut qui commisit prohibita, sibimetipsi abscidere debeat etiam concessa: ut se reprehendat in minimis, quem meminit in maximis deliquisse. Lex certe ueteris Testamenti alienam  uxorem concupiscere prohibet, a rege uero fortia iuberi militibus uel desiderari aquam non penaliter uetat. Et cuncti nouimus quod concupiscentie mucrone transfixus, alienam coniugem et appetiuit, et abstulit: cuius culpam digna uerbera sunt secuta, et malum quod perpetrauit per penitentie lamenta correxit . Qui cum longe post hostium cuneos sederet, aquam bibere ex eorum cisterna desiderio uoluit: cuius electi milites inter cateruas aduersantium medias erumpentes, aquam quam desiderauerat illesi detulerunt. Sed uir flagellis eruditus semetipsum protinus cum periculo militum aquam desiderasse reprehendit, eamque Domino fundens libauit, sicut illic scriptum est: Libauit eam Domino  . In sacrificium quippe Domini effusa aqua conuersa est, quia culpam concupiscentie mactauit per penitentiam reprehensionis sue. Qui ergo quondam concupiscere alienam coniugem nequaquam timuit, post etiam quia aquam, etiam a licitis abstinebat.

Abisai quoque frater Ioab, ipse erat princeps trium; et ipse leuauit hastam suam contra trecentos uulneratos; et ipse erat inter tres nominatissimus, inter tres secundus inclytus, et princeps eorum. uerumtamen usque ad tres primos non peruenerat. Hinc apparet quod Abisai princeps erat nominatissimus inter tres sapientes. Sed usque ad tres primos, qui supra nominati sunt, non peruenit, hoc est, Iesbaam, Eleazarum et Sennua, quorum actus fortissimos supra narrauit. Allegorice  autem hec sententia ostendit quod nemo sanctorum, licet inter suos uirtutum excellentia emineat, tamen usque ad equalitatem potentie Patris et Filii et Spiritus sancti peruenit. Unde in Psalmo scriptum est: Quoniam quis in nubibus equabitur Domino, aut quis similis erit Deo inter filios Dei? Deus, qui glorificatur in consilio sanctorum, magnus et metuendus super omnes qui in circuitu eius sunt, etc. .

Banaias, filius Ioiade, uiri robustissimi, qui multa opera perpetrauerat de Cabseel. Ipse percussit duos ariel Moab, et ipse descendit et interfecit leonem in media cisterna in tempore niuis. Et ipse percussit uirum Aegyptium, cuius statura erat quinque cubitorum, et habebat lanceam ut liciatorium texentium. Descendit  ergo ad eum cum uirga, et rapuit hastam quam tenebat manu, et interfecit eum hasta sua, etc. Quod autem scriptum est in Regum de Banaia  quod percussit duos leones Moab, et in Paralipomenon duos ariel Moab nominat, unicam significationem habet. uiri ergo fortissimi isti fuerunt in regno Moab: unde et ariel Moab leones nuncupantur. Ariel enim interpretatur leo Dei: quos Banaias, dum prouocatus esset ab illis, superatos interfecit. Quod autem dicitur de Banaia: Et ipse descendit et percussit leonem in media cisterna in diebus niuis: quomodo sit factum, Iosephus narrat apertius: quia uidelicet cisterna fuerit nimium profunda, que, tempore hiemis, cum essent omnia niuibus plena, ipsa quoque nimio niuium aggestu fuerit cequata. Quam  cum leo superueniens periculi nescius incidisset, ibidemque conclusus grandi rugitu clamaret, accurrebant homines uidere quid esset. Et dum cum aliis ad tale spectaculum ueniret et Banaias, desiliit in cisternam, statimque aggressum mediis niuibus percussit et interfecit leonem. Nix itaque figuraliter nunc innocentie estus et gratie, nunc hiems et frigus caritatis intelligi potest. Quod autem hic legimus, nec non et in Regnorum libris, Banaiam quemdam de fortibus Isrel descendisse in cisternam, et percussisse leonem in tempore niuis, indifferenter puto in locis ipsis positam niuem, quia et Christi gratia, que in hoc mundo resplenduit, et frigus caritatis Dei, quo infrixerunt homines, niuis nomine possunt Scriptura  significari. Banaiam uero figuraliter intelligimus Saluatorem; qui, iuxta uim nominis sui, ipse edificator Dominus, interpretatur, de quo Propheta uaticinatus fuerat, quia per eam edificanda Ecclesia esset, dicens: Aedificans Ierusalem Dominus . Itemque, Aedificauit, inquit, Dominus Sion . Quod uerbum in factura Eue, que Ecclesie typum habuit, Scriptura propria significatione posuit, dicens: Et edificauit Dominus Deus costam, quam tulerat de Adam in mulierem . Et Paulus construi eum uidens ait: Dei edificatio estis . Et bene dicitur, quod Banaias multa opera perpetraret, quia Banaias noster usque modo operatur, et omnium rerum cum Patre et Spiritu sancto conditor est, qui in Euangelio de semetipso  ait: Pater meus usque modo operatur, et ego operor. Quecunque ille fecerit, hec et Filius similiter facit . Ipse de Cabseel dicitur, hoc est, de congregatione Dei, quia ad eum omnis cetus sanctorum pertinet, et ipse caput est corporis Ecclesie . Ipse descendit et interfecit leonem in media cisterna in tempore niuis, quia de celo in terram descendens, et homo factus, leonem diabolum, qui infidelitatis frigore torpentem possidebat mundum, morte sua interficiendo in profundum inferni detrusit. Ipse percussit uirum Aegyptium, cuius statura erat quinque cubitorum, descendens ad eum cum uirga, et rapiens hastam, quam tenebat manu, interfecit eum hasta sua, quia Antechristum nigredine peccatorum teterrimum, quique sensibus corporis abutitur ad perpetranda  scelera, per uirgam crucis sue superans, propria reum nequitia damnauit perpetua. Nec pretereundum quod Hebreus ille leonem hunc, quem Banaias interfecit, Ioab intelligi oportere putat, quia in media cisterna, id est, in domo Domini, ubi cornua altaris tenebat, occisus est . Ergo altare cisterna dicitur, quia sicut aqua cisterne affert, ita etiam nichilominus sanctuarium Domini peccata expiabat in diebus niuis, quia per mortem expiauit peccatum, iuxta illud Psalmiste: Lauabis me, et super niuem dealbabor . Porro in eo, quod subsequenter narratur: Ipse quoque interfecit uirum Aegyptum, quem in libro Regum dignum spectaculo dicit , uirum istum Aegyptium Semei filium Gera esse arbitratur, qui maledixit  Dauid . Sciendum uero, quod idem Semei de Baurim fuerit, id est, de electis, ideoque Aegyptius dictus, quia opera illius Aegyptii Dominum blasphemantis, quem Moyses, iubente Domino, interfecit in eremo, imitatus fuit . Ille enim blasphemauit Dominum, et iste maledixit prophetam et regem. Et bene dicitur, dignum spectaculo; spectabatur enim, ut, si egrederetur Ierusalem, interficeretur. Habentem in manu hastam, id est, legem Dei, quam si meditatus fuisset permanendo in Ierusalem, non perimeretur. Quia ergo preceptum regis irritum fecit exeundo filios Ierusalem , idcirco in eum Banania in uirga, id est, rectitudine iustitie, descensum est, et hasta, quam iam non  recte tenebat, ui ab eo extorta est. Hec, inquit, fecit Bananias filius Ioiade, qui erat inter tres robustos nominatissimus, inter triginta primus. uerumtamen usque ad tres non peruenerat. Intelligitur, quia ipse nominari dignus esset inter tres robustos, Iabisai et Subachai et Ionathan, quippe qui uiribus eis equiparari posset. Hi etiam tres erant super triginta, ut Hebrei asserunt. Quod autem sequitur:

Posuit eum Dauid in auriculam suam, ostendit, illum per familiaritatem ac fidem secretorum suorum eum uelle esse conscium. Enumeratis ergo per hec uiris fortioribus Dauid, qui adiuuerunt eum, ut regnaret super Isrel, Scriptura subiungit, dicens:



CAPUT XII. De aduentu filiorum Isrel ad Dauid in Hebron ut  constituerent eum regem super Isrel. Catalogus uirorum fortium Dauid, qui adiuuerunt eum, ut rex fieret super omnem Isrel. De aduentu filiorum Gad et filiorum Beniamin et Iuda ad Dauid. De his qui transfugerunt ad eum de Manasse, cum esset Dauid in Siceleg, et de Ioiada principe stirpis Aaron, et de filiis Issachar, qui presidium offerebant Dauid.

 Hi quoque uenerunt ad Dauid in Siceleg, dum adhuc fugeret Saul filium Cis. Qui erant fortissimi et egregii pugnatores, tendentes arcum, et utraque manu fundis saxa iacientes, et dirigentes sagittas, et reliqua. Demonstrat eos historialiter agiles esse ac strenuos ad omnem actum belli; iuxta allegoriam uero significat spirituales milites Christi non segnes, sed studiosos esse debere, et siue in prosperis, siue in aduersis rebus fortes fieri oportere atque  prudentes, ut, secundum Apostolum, uiam regiam incedentes, in caritate non ficta, in uerbo ueritatis, in uirtute Dei, per arma iustitie a dextris et a sinistris pugnent, per gloriam et ignobilitatem, per infamiam et bonam famam, ut seductores et ueraces, etc. .

Sed et de Gaddi transfugerunt ad Dauid, cum lateret in deserto, uiri robustissimi et pugnatores optimi, tenentes clypeum et hastam: facies eorum quasi facies leonis, et ueloces quasi capree in montibus, etc. De Gaddi, inquit, hoc est, de tribu Gad, fugerunt ad Dauid uiri robustissimi eo tempore quo fugiendo Saul latebat in deserto: quos leonibus comparat, propter fortitudinem mentis; capreis, propter sensus perspicuitatem, seu corporis agilitatem. Mystice autem docet  nos, qui militiam Christi professi sumus, ut non simus paruuli in sensibus fluctuantes, sed stabiles et immobiles, abundantes in opere Domini, prouidentes bona non tantum coram Deo, sed etiam coram hominibus, uidentes, quomodo caute ambulemus; non quasi insipientem, sed ut sapientes; ut siue manducemus, siue bibamus, seu aliud quid agamus, omnia in gloriam Dei faciamus .

Hi de filiis Gad principes exercitus. Nouissimus centum militibus preerat, et maximus mille. Isti sunt qui transierunt Iordanem mense primo, quando inundare consueuit super ripas suas: et omnes fugarunt, qui morabantur in uallibus, ad Orientalem plagam et  Occidentalem, etc. Descriptis principibus, qui transfugerunt de tribu Gad ad Dauid, mox scriptor historie subiunxit, dicens: Nouissimus centum preerat militibus, et maximus mille. Quod  potest ad mysterium transferri: quia princeps exercitus Domini, hoc est, doctor quilibet catholicus, qui licet nouissimus dici posset propter obseruantiam humilitatis, tamen centum militibus, qui in castris Ecclesie supplici deuotione Christi militiam agunt, merito prefertur, quia perfectioni uirtutum studet. Et maximus mille. Maximus ille dici potest, qui scientie presidio fultus laborem pie exercet predicationis cum bonis exemplis, cum id quod uerbis docet operando confirmat, atque ob hoc eterna beatitudine, que millenario numero designatur, dignus apparebit. Hec  enim angelus in uisione Danielis ad Prophetam loquens, ita distinguere uidetur, inter alia dicens: Qui docti fuerint fulgebunt quasi splendor firmamenti; et qui ad iustitiam erudiunt multos, quasi stelle in perpetuas eternitates . Quam sententiam beatus Hieronymus in tractatu Danielis ita exponit, dicens: »Magistri habebunt similitudinem celi; et qui aliquos erudiunt, stellarum fulgori comparabantur. Non enim sufficit scire sapientiam, nisi et alios erudias; tacitoque sermone doctrine alium non edificans, mercedem otiosus recipere non potest.« Quem et deinde locum Theodotio ita expressit: »Et intelligentes fulgebunt, quasi splendor firmamenti; et, deuictis plurimis, quasi in eternum et ultra.« Solent nonnulli querere utrum doctus sanctus et simplex  sanctus eamdem mercedem habeant, et unam et in celestibus mansionem . Unde nunc iuxta Theodotionem dicit quod docti similitudinem celi habeant, et absque doctrina uiri stellarum fulgori comparantur; tantumque sit inter eruditam sanctitatem et sanctam rusticitatem, quantum celum distat et stelle. Hinc quoque Paulus apostolus ad discipulum scribens, ait: Qui bene presunt presbyteri, duplici honore digni habentur, maxime qui laborant in uerbo et doctrina . Hinc ad Thessalonicensem, dicit: Rogamus autem uos, fratres, ut noueritis illos, pacem habere cum eis . Isti sunt  qui transierunt Iordanem mense primo, quando inundare consueuit super ripas suas. Quid per Iordanem fluuium, in quo Dominus baptizatus est, nisi  aqua baptismatis designatur? Transierunt ergo doctores sancti Iordanem mense primo, quando inundare consueuit ripas suas, quia apparente in carne Filio Dei, et annum illum consecrauit, quem Isaias propheta predixit acceptabilem esse Domino , statim ut baptismi sacramentum suo baptismate consecrauit, copiosissime ipsius sacramenti munus predicando atque baptizando in toto orbe dilatauerunt; et omnes fugauerunt qui morabantur in uallibus ad Orientalem plagam et Occidentalem; quia omnes qui ex Iudeis, quos Orientalis plaga propter ortum legalis scientie designat, uel ex gentibus quas Occidentis clima propter occasum naturalis prudentie exprimit, quam illi, idola colendo, prodiderunt,  inueniebantur delectari in rebus mundanis ac secularibus desideriis, et nolebant ad arcem uirtutum et sapientie culmen ascendere, coram predicatione Euangelii fugerunt, quia resistere Maiestati diuine nullo modo potuerunt. Unde Propheta ex persona ipsius Saluatoris ad Dominum ait: Inimicorum meorum dedisti mihi dorsum, et odientes me disperdidisti . Et Ieremias: Qui turbat, inquit, mare, et sonant fluctus eius; Dominus exercituum nomen illi .

uenerunt autem et de Beniamin et de Iuda ad presidium in quo erat Dauid. Egressusque est Dauid obuiam eis, et ait: Si pacifice uenistis ad me, ut auxiliemini mihi, cor meum iungatur uobis. Si autem insidiamini mihi pro aduersariis meis , uideat Deus patrum nostrorum  et iudicet. Spiritus uero Domini induit Abisai principem inter triginta, et ait: Tui sumus, o Dauid, et tecum, fili Isai; pax, pax tibi, et pax adiutoribus tuis. Te enim adiuuat Deus tuus. Suscepit ergo eos Dauid, et constituit principes turme. Quid per aduenientes milites de tribu Iuda atque de tribu Beniamin ad Dauid, quos ipse, fide eorum explorata, principes constituit super turmas, nisi doctores Iudeorum atque gentium designantur? De quibus Paulus, qui ex tribu Beniamin exortus est, in Epistola sua testatur, dicens: Petrus et Iacobus atque Ioannes, qui uidebantur columne esse, dextras mihi dederunt et Barnabe societatis; ut nos in gentes, ipsi autem in circumcisionem uerbum Dei seminarent . Hi ergo ad Redemptorem nostrum uenientes de fidei sue  uirtute ab omnium cultorum cognitione explorati sunt. Unde est illud, quod Dominus discipulos suos in Euangelio interrogans quem eum homines esse dicerent, cum diuersas opiniones hominum de se ab eis audisset, nouissime eorum fidem requisiuit, dicens: uos autem quem me esse dicitis? Respondit ei Abisai noster, Petrus uidelicet apostolus, unus pro omnibus, dicens: Tu es Christus Filius Dei uiui. Cui respondit iehsu: Beatus es, Simon Bariona, quia caro et sanguis non reuelauit tibi, sed Pater meus, qui est in celis. Et ego dico tibi quia tu es Petrus, et super hanc petram edificabo Ecclesiam meam; et porte inferi non preualebunt aduersus eam. Et tibi dabo claues regni celorum; et quodcunque solueris super terram, erit solutum et in celis; et quodcunque ligaueris  super terram, erit ligatum et in celis . Hoc ergo modo pro fidei sue laude non solum Petrus, sed et alii apostoli, nec non et ceteri doctores sancti remunerati sunt, quia principes, secundum sententiam uiri Dauid, super omnem terram ab ipso constituti potestatem habent ligandi atque soluendi prout causa iustitie eis dictauerit. Huic quoque alibi in Euangelio ipsa ueritas, ordinans predicatores suos, ait illis: Amen dico uobis: Quecunque alligaueritis super terram, erunt ligata et in celo, et quecunque solueritis super terram, erunt soluta et in celo . Hinc et post resurrectionem apparens insufflauit in eos, et dixit: Accipite Spiritum sanctum: quorum remiseritis peccata, remittuntur eis; et quorum  retinueritis, retenta sunt . Beatus igitur qui donum quod gratia Dei suscepit per humilitatis custodiam illesum usque ad finem uite seruauerit, ut supernus paterfamilias, secundum promissum suum ueniens, et ita facientem reperiens, super omnia bona constituat illum .

Quando ergo reuersus est in Siceleg, transfugerunt ad eum de Manasse Ednas et Iosabaad et Iedihel et Michel et Iosabad et Eliu et Salathi, principes militum in Manasse. Hi prebuerunt auxilium Dauid aduersus latrunculos, et reliqua. Isti ergo, qui de Manasse uenerunt ad Dauid, eo tempore ceperunt uenire, quo Dauid cum Philisthiim aduersus Saul decreuit pergere in prelium, ut historia demonstrat . Sed quia a Philistheis remissus, in Siceleg  reuersus est, et inuenit uxores suas ab Amalecitis captiuas abductas, urbemque succensam, ut liber Regum narrat , tunc uenientes prebuerunt auxilium Dauid aduersus latrunculos, qui depredati sunt uxores eius, et eorum qui cum ipso erant, et filios et filias. Mystice autem hi septem principes, qui uenerunt de Manasse, significant primos doctores Ecclesie de Iudea, qui, septiformi Spiritus sancti gratia illustrati, auxilium prebuerunt Dauid nostro aduersus latrunculos, hoc est, aduersus Hebreos, hereticos, siue etiam malignos spiritus, qui semper student quoscunque possunt per fraudem capere, atque in captiuitatem erroris ac uitiorum tradere. De ipsorum etiam electorum numero fuit ille qui ad discipulos scribens ait: Dei sumus adiutores.  Dei agricultura estis. Dei edificatio estis . Deo autem gratias, qui semper triumphat nos in Christo Iesu, et odorem notitie sue manifestat per nos in omni loco . Sed et illud, quod sequitur: Quia per singulos dies ueniebant ad Dauid ad auxiliandum ei, usque dum fieret grandis numerus, quasi exercitus Dei. Licet Hebrei dicant, iuxta historiam, tantum numerum excreuisse illorum, qui uenerunt Dauid in auxilium, donec fieret ille numerus armatorum qui egressus est ex Aegypto, hoc est, sexcentorum millium, quos Moyses per Rubrum mare eduxit in desertum ; tamen altiori intellectu significat quotidie in exercitum Dauid nostri fidelium numerum crescere, donec electorum Dei, qui ad eternam uitam predestinati sunt, summa  compleatur: Quia quos presciuit, hos et predestinauit; et quos predestinauit, hos et uocauit; et quos uocauit, illos et iustificauit; quos autem iustificauit, illos et glorificauit . Porro quod sequitur:

Iste quoque est numerus principum exercitus, qui uenerunt ad Dauid, cum esset in Hebron, ut transferrent regnum Saul ad eum, iuxta uerbum Domini, huic mysterio conuenienter aptatur, quia hoc doctores sancti, hoc est, fideles discipuli, maxime appetunt, totoque nisu decertant, ut prisce legis historicus cultus in spiritalem Euangelii transferatur intelligentiam, utque uetera transeant, et omnia fiant noua .

Ioiada quoque princeps de stirpe Aaron, et cum eo  tria millia, septingenti. Sadoc etiam puer egregie indolis, et domus patris eius, principes uiginti duo. Istum Ioiada principem de stirpe Aaron Hebrei tradunt fuisse Phinees filium Eleazari, ad cuius comparationem puer uocatur, quia etate ac merito fuerat. Quod uero dicit, principes cum eis uenisse, significant sacerdotum numerum, qui in domo patris Sadoc, hoc est, in domo Leui antiquitus secundum legis precepta ordinati sunt, adfuisse.

De filiis quoque Issachar uiri eruditi, qui nouerant singula tempora ad precipiendum quod facere deberet Isrel, principes ducenti. Omnes autem relique tribus eorum consilium sequebantur. Doctores legis in tribus Issachar fuisse tradunt, qui erant uiri eruditi, et nouerant singula tempora legaliter discernere. Ipsi  enim erant legis doctores, ipsi computatores temporum et magistri fuerunt, ad limitandum festiuitatum congruam celebrationem, ceterasque legis ceremonias obseruandas. Inde dictum est in benedictionibus, quibus Iacob singulos filios benedixit: Issachar asinus fortis occubans inter terminos, uidit requiem quod esset bona, et terra quod optima, et supposuit humerum suum ad portandum, factusque est tributis seruiens . Mytice autem Issachar, qui interpretatur merces, refertur ad populum gentium, quem Dominus sanguinis sui pretio est mercatus. Hic Issachar asinus fortis scribitur, quia prius gentium populus quasi brutum et luxuriosum animal erat, nullaque ratione subsistens. Nunc uere fortis est Saluatori nostro mentis occulta subigens, ac, Redemptoris  dominio colla subiiciendo, iugum discipline euangelice perfert. Hic accubans inter terminos; namque accubare est prestolato mundi fine requiescere, nichilque de his que nunc uersantur in medio querere, sed ultima desiderare. Et asinus fortis requiem et terram optimam uidit, cum simplex gentilitas idcirco se ad robur boni operis erigit, quia ad eterne uite patriam tendit. Unde etiam apponit humerum suum ad portandum, quia dum ad promissam requiem peruenire desiderat, cuncta mandatorum onera libenter portat. Unde et factus est tributis seruiens, hoc est, regi et Christo suo fidei bona operumque bonorum munera offerens; siue tributis seruit, cum uerbi ministerium deuotis auditoribus exhibet, quibus debitor est talentum Domini ad multiplicandum in bonorum  operum augmento tradere. Unde Paulus de predicatione sua ait: Sapientibus et insipientibus debitor sum . Et alibi: Nam si euangelizauero, non est mihi gloria, necessitas enim mihi incumbit. ue enim mihi est, si non euangelizauero. Si enim uolens hoc ago, mercedem habeo. Si autem inuitus, dispensatio mihi credita est. Que est ergo merces mea? Ut Euangelium predicans sine sumptu ponam Euangelium, ut non abutar potestate mea in Euangelio. Nam cum liber essem ex omnibus, omnium me seruum feci, ut plures lucrifacerem. Et factus cum Iudeis tanquam Iudeus, ut Iudeos lucrarer. His qui sub lege sunt quasi sub lege essem , ut eos qui sub lege erant lucrifacerem. His qui sine  lege, tanquam sine lege essem , ut lucrifacerem eos qui sine lege erant. Factus sum infirmis infirmus, ut infirmos lucrifacerem. Omnibus omnia factus sum, ut omnes facerem saluos. Omnia autem facio propter Euangelium, ut particeps eius efficiar . Ecce hic spiritualis negotiator tributa se soluere non uni, sed pluribus demonstrat, quia Iudeis et gentibus et Ecclesie Christi uerbum fidei predicando, bonis exemplis ita se omnibus aptauit, quod omnibus placeret, omnibus proficeret, ac cuiusque diaconi personas ad obedientiam sibi certatim impendendam conciliaret. Unde sequitur:

Omnes autem relique tribus consilia eorum sequebantur. Quia iustum est ut sanctis doctoribus fideles  quique obedire in Euangelio Christi non detrectent. Hinc quoque, enumeratis his qui de singulis tribubus que ad Dauid uenerant, subiungitur:

Omnes isti uiri bellatores, et expediti ad pugnandum, corde perfecto uenerunt in Hebron, ut constituerent regem Dauid super uniuersum Isrel. Sed et omnes reliqui ex Isrel uno corde erant, ut rex fieret Dauid. Quia apostoli et apostolici uiri ad Dauid nostrum conueniunt, specialique coniugio illi copulantur, omnes reliqui, tam ex Iudeis scilicet, quam etiam ex gentili populo, uno corde parique uoto optant, ac pro uiribus certant, ut rex fiat Dauid, ut ipsi uidelicet regnum Christi fiant, quibus ipsa ueritas ait: Regnum Dei intra uos est .

Fueruntque ibi apud Dauid tribus diebus, comedentes  et bibentes que preparauerunt eis fratres sui ex Issachar et Zabulon et Nephtalim, etc. Quia omni tempore sancte Trinitatis fidem tenentes manent in deuotione eadem, ut ea que primi doctores, hoc est, apostoli, ex diuinis dogmatibus illis prebuerunt, alimenta gaudentes accipiant, et de bonis perceptis letabundo omnium largitori perpetualiter gratias referant.



CAPUT XIII. De eo quod Dauid iniit consilium cum tribunis et centurionibus et uniuersis principibus, ut congregata multitudine sacerdotum et Leuitarum, reducerent arcam Domini ad se de domo Abinadab. De Oza Leuita, qui minabat plaustrum, et tendens manum suam, ut sustentaret arcam, ne forte rueret, ob temeritatem tactus percussus est a Domino. Hoc Dauid uidens obstupuit, et auertit arcam in domum Obededom  Gethei, ubi mansit tribus mensibus.

 Iniit autem consilium Dauid cum tribunis et centurionibus et uniuersis principibus, et ait ad omnem cetum Isrel: Si placet uobis et a Domino nostro Deo egreditur sermo, quem loquor, mittamus ad fratres nostros reliquos in uniuersas regiones Isrel, et ad sacerdotes et Leuitas, qui habitant in suburbanis urbium, ut congregentur ad nos, et reducamus arcam Dei nostri ad nos; non enim requisiuimus eam in diebus Saul. Et respondit uniuersa multitudo ut ita fieret. Placuerat enim sermo omni populo. Quid est, quod Dauid consilium iniit cum tribunis et centurionibus et uniuersis principibus Isrel, ut, congregata multitudine, arcam Dei transferret de colle Cariathiarim ad se, nisi quod Redemptor noster cum apostolis et  prophetis atque euangelistis disponit, qualiter fides incarnationis sue a priore populo per uerba legis et prophetarum, ministrantibus ipsis Euangelii doctoribus, ad gentium salutem transmutetur. Hoc est enim de colle Cariathiarim, que est inuidia, et interpretatur ciuitas siluarum, ad se arcam Dei transferre: de eminentia uidelicet Scripturarum apud Iudeos collocatarum, ubi umbra numerosa figurarum abundat, ad intellectum gentilis populi, ubi Ecclesia Christi fundatur, fidem Domini perducere. Et bene scriptum est, Dauid dixisse, quod non requisierint eam in diebus Saul, quia permanente Synagoge statu temporibus ueteris Testamenti, quasi non requisierunt arcam Domini, quia spiritualem sensum, qui latebat in littera, illa populo ad apertum producere  non potuit, sicut sub gratia Noui Testamenti manifestatum est credentibus in Christum. Unde apostolus Paulus in Epistola sua gloriatur: Secundum reuelationem sibi notum esse sacramentum in mysterio Christi, quod aliis generationibus non est agnitum filiis hominum, sicut nunc reuelatum est sanctis eius apostolis et prophetis in Spiritu, esse gentes coheredes et concorporales et participes promissionis in Christo Iesu per Euangelium, ut innotescat principatibus et potestatibus in celestibus per Ecclesiam multiformis sapientia Dei secundum prefinitionem seculorum, quam fecit in Christo Iesu Domino nostro .

Quo placente omnibus consilio, congregauit Dauid cunctum Isrel a Sihor Aegypti, usque dum ingrediaris Emath, ut adduceret arcam Dei de Cariathiarim.  Sihor Aegypti fluuius est  deriuatus, de quo in Ieremia ita scriptum est: Quid tibi est ad uiam Aegypti, ut bibas aquas Sihor ? Pro quo interpretes aquam turbidam interpretati sunt, quia Sihor, Firmamentum nouum uel turbidum, interpretatur . Emath quippe ciuitas est Damasci, quam expugnauit rex Assyriorum; que et in Amos Emathraba scribitur, quod nobiscum sonat Emath magnum. Hec et nunc Epiphania nuncupatur. Denique per hec duo uocabula, hoc est, Sihor et Emath, totam terram repromissionis comprehendit, ex qua uniuersus Isrel congregatus est ad Dauid. Per Sihor quippe, hoc est riuum siue torrentem Aegypti, Australem partem terre, et per Emath, Septentrionalem designat.

Et ascendit Dauid et omnes uiri Isrel ad collem  Cariathiarim, que est in Iuda, ut afferret inde arcam Domini Dei sedentis super cherubim, ubi inuocatum est nomen eius. Imposueruntque arcam in plaustrum nouum de domo Aminadab. Oza autem et fratres eius minabant plaustrum. Porro Dauid et uniuersus Isrel ludebant coram Domino, omni uirtute, in canticis et citharis et psalteriis et tympanis et cymbalis et tubis. Ascendit, inquit, Dauid et omnes uiri Isrel ad collem Cariathiarim, que est in Iuda, ut afferret inde arcam Domini. uiros Isrel hic non estimo Scriptorem omnes masculos, qui ad uirilem etatem peruenerant, sed electiores quosque ac nobiliores intelligi uelle. Numerus autem uirorum, qui ad hoc congregati sunt, uidetur in libro Regum comprehensus,  ubi scriptum est: Congregauit autem Dauid omnes electos ex Isrel triginta millia, etc.  Cariathiarim ergo, que Cariatharbe alibi dicitur, ciuitas saltuum, una est de urbibus Gabaonitarum, pertinens ad tribum Iuda, euntibus ab Helia Diospolim in milliario nono. De hac fuit Urias propheta, quem interfecit Ioachim in Ierusalem, sicut Ieremias scribit . Sed et filius Sobal Cariathiarim appellabatur, sicut in presenti libro superius ostensum est.

Cum autem peruenissent ad Aream Chidon, tetendit Oza manum suam, ut sustentaret arcam. Bos quippe lasciuiens paululum inclinauerat eam. Iratus itaque Dominus contra Ozam, et percussit eum, eo quod tetigisset arcam, et mortuus est coram Domino. Contristatusque  est Dauid, eo quod diuisisset Dominus Ozam uocauitque locum illum diuisio Oza, usque in presentem diem. Notandum autem, quod in libro Regum , ubi istius loci mentio facta est, non area Chidon, sed area Naon nominatur. Pro Naon enim Aquila interpretatur aream preparatam. Chidon autem interpretatur clypeus. Traditur enim ille locus esse ubi Iosue stabat quando dictum est ei: Leua clypeum contra urbem Ahi . Quod autem scriptum est de Oza, quod percussit eum Dominus, eo quod tetigisset arcam, contristatusque sit Dauid quod diuisisset Ozam, tradunt Hebrei quod Aminadab sacerdos iusserit duobus filiis Oza et Ahio ut portarent arcam Domini humeris suis iuxta  legis preceptum. Sed quia nec ipsi eam portauerunt, neque Cariathitis ad portandum dederunt, idcirco Oza morte multatus sit. Fuit enim peccatum in transgressione mandati, sed iam pena peccati in sustinendo arcam plaustris impositam. Unde percussus est. Diuisio enim Oza traditur esse in hoc, quod aruisset brachium eius et humerus, ubi arca Domini portanda fuerat, et illius loci diuisio quedam facta est, hoc est, distinctio obedientie et inobedientie.

Et timuit Dominum tunc temporis, dicens: Quomodo possum ad me introducere arcam Domini? Et ob hanc causam non eam adduxit ad se, hoc est, in ciuitatem Dauid; sed auertit in domum Obededom Gethei. Mansit ego arca Dei in domo Obededom tribus  mensibus. Et benedixit Dominus domui eius, et omnibus que habebat. Ideo enim auertit Dauid arcam Domini in domum Obededom Gethei, quia et ipse Leuita erat, quia ignorabat adhuc ob quam causam indignatio Dei uenisset in Ozam. Postquam uero cognouit causam pro qua Oza percussus est, iussit eam comportari in humeris Leuitarum, sicut in sequentibus demonstratur. Igitur in historia beati regis et prophete Dauid, qua arcam adduxisse narratur, humilitas approbata, superbia damnata, et temeritas uindicata monstratur, quia et ipse Dauid, qui coram Domino humiliter saltare non erubuit , mox promissionem Filii Dei ex sua stirpe nascituri suscipere promeruit , et coniux, que eamdem illius humilitatem despexit,  eius semine fecundari non merita perpetue sterilitatis penas luit. Sacerdos quoque qui arcam inconsiderata temeritate tetigit, ausus sui reatum immatura morte purgauit. Ubi intueri necesse est quantum delinquat, qui ad corpus Domini reus accesserit, si deuotus ille sacerdos morte muletatur, qui arcam illam, Dominici uidelicet corporis figuram  minori quam debuit ueneratione corripuit. uerum, iuxta allegoriam Dauid Christum, arca Ecclesiam significat. Quesiuit autem Dauid arcam in ciuitatem suam adducere; sed, causa interueniente contraria, ad tempus eam alibi diuertit, ac sic deinceps, quod multum delectauerat expleuit, quia Dominus in carne apparens Euangelium filiis Isrel, sue uidelicet genti, predicauit. Sed cecitas ex parte contigit in Isrel,  donec plenitudo gentium intraret, et sic omnis Isrel saluus fieret . Sed ut hec enucleatius pateant, per singula uideamus. Congregauit ergo Dauid omnes electos ex Isrel, ut in libro Regum scriptum est, triginta millia , quia Dominus Ecclesiam primitiuam ex Isrel instituit, non quidem omnem Isrel, sed electos quosque sibi consocians. Non enim omnes, qui ex Isrel, hi sunt Isrelite, sed filii promissionis deputantur in semine . Qui triginta millia fuisse referuntur, id est, fidei, operis et spei firmitate perfecti. Tria enim per confessionem sancte Trinitatis ad fidem pertinent: decem propter Decalogum legis ad opera; mille propter sui perfectionem ad spem uite eterne, qua superius aliquid non est, sicut numerus millenario maior nullus  est. Etsi enim decem, si triginta, si etiam mille millia dixeris, non ipsum mille numerando transcendis, sed uel per se uel per minores numeros sepius ducendo multiplicas. Tria ergo per decem multiplica, ne fides sine operibus mortua sit. Item triginta per mille multiplica, ut fides, que per dilectionem operatur , non alibi, quam in celis retributionem speret. Electi ergo ex Isrel populos recte credentes, operantes, sperantes insinuant; uiri autem Iuda, qui erant cum Dauid, ipsos apostolos et doctores, qui lateri Christi quasi familiarius adherebant, indicant. Quo utroque stipatus exercitus Domini arcam adducere, id est, Ecclesiam dilatare, et in eorum qui non crediderunt cordibus inserere  gaudet. Imponitur autem arca plaustro nouo, ut Noui Testamenti gratia renouatis in baptismo mentibus infundatur, uinumque nouum nouis utribus conseruandum mandetur . Erat quidem prius arca in domo Aminadab, qui erat in Gabaa, quia eadem, que nunc predicatur, Ecclesie fides, et ante incarnationis Dominice tempus florebat in his qui patriarcharum prophetarumque sunt deuotionem secuti. Aminadab enim, qui interpretatur Pater meus spontaneus, uel Abraham patrem fidei, uel Moysem legislatorem significat. Qui uterque in Gabaa custodit arcam, quia sublimi uirtutis exemplo credentium pectora munit. Unde et Gabaa collis interpretatur, qui est locus in ciuitate Cariathiarim. Elata ergo foras arca ludebat Dauid, et omnis Isrel coram Domino,  diuersis musicorum generibus, quia mox, inchoante noue gratie preconio, Dominus ad exhibendas Deo Patri laudes humilitatis omnes inuitat, dicens: Qui mihi ministrat, me sequatur . Alii dando per Spiritum sermonem sapientie, alii sermonem scientie, alii genera linguarum, alii gratiam curationum, etc.  Sed his atque huiusmodi carismatum generibus progrediente area, id est, crescente Ecclesia primitiua, uentum est iuxta historiam Regum , ad aream Naon, id est, arcam preparatam, gentium uidelicet Ecclesiam, fidei ueritate consecrandam, de qua Ioannes ait: Et permundabit aream suam; siue ad aream Chidon, hoc est, protectio clypei, secundum id, quod in presenti historia continetur, quia in eadem Ecclesia  certa est protectio fidelibus adiutorii Dei. Unde dicunt cum Propheta: Domine, ut scuto bone uoluntatis tue coronasti nos ; ubi sacerdos qui arcam incautius quasi corrigendo tetigit, mox a Domino percussus occubuit, quia Iudeorum populus dum gentibus inuidet, salutis se munere priuat; dum legem uult in Euangelio miscere, utriusque sibi gratiam tollit. Et tenuit, inquit, eam quoniam calcitrabant boues . Boues quippe calcitrare est predicatores Euangelii liberius circa fidem agere, neque secundum consuetudinem legis ingredi, sed Sabbata, neomenias, circumcisionem, uictimasque spiritualiter interpretari. Quos, uelut errantes, corrigere tentabant, qui descendentes de Iudea docebant fratres: Quia nisi circumdamini secundum morem  Moysi, non potestis salui fieri ; et de quibus Iacobus ad Paulum: uides, inquit, frater, quot millia sunt in Iudeis, qui crediderunt? Et omnes hi emulatores sunt legis . Ob causam ergo sacerdotis occisi Dauid noluit diuertere ad se arcam Domini in ciuitatem Dauid, sed diuertit eam in domum Obededom Gethei: quia respuentibus uerbum Iudeis ne amplius audita et suscepta predicatio noceret, Apostoli ab eis ablati et ad gentes imbuendas sunt missi . Unde et locus aree Naon, que gentium fidem Domini gratie preparatam demonstrat, percussi Oza nuncupatur, uidelicet quia illorum delicto salus gentibus est collata . Obededom namque, qui interpretatur seruiens homo, ille est utique de quo Dominus ad Patrem:  Constitues, inquit, me in caput gentium; populus, quem non cognoui, seruiuit mihi . Ubi et Iudeorum abiectionem, quasi Oze mortem, premittens, ait: Eripies me de contradictionibus populi . Cui Geth quoque nomen urbis congruit. Geth enim interpretatur torcular, significans crucem, in qua uitis uera calcari et exprimi dignata est, a qua cunctus gentium populus merito Getheus appellari potest, cum dicit: Mihi autem absit gloriari, nisi in cruce Domini nostri Iesu Christi. Tres autem menses, quibus ibidem arca demoratur, fides, spes et caritas est. Sicut enim diebus adimpletur mensis, ita singule uirtutes suis quoque passibus ad perfectionem  perueniunt. Hi menses, quousque plenitudo gentium intret , currere non cessant.



CAPUT XIu. De hoc quod, confirmato regno super Isrel, Dauid duxit alias uxores in Ierusalem, que genuerunt et filios et filias. De eo quod Dauid Philistheos percussit in Baalpharasim, quos alia uictoria percussit in Gabaon usque Gazera.

 Cognouitque Dauid quod confirmasset eum Dominus in regem super Isrel, et subleuatum esset regnum suum super populum eius Isrel. Accepit quoque Dauid alias uxores in Ierusalem, genuitque filios et filias, etc. Sed fortasse quis dicat: Si Dauid imaginem Christi gerebat, quomodo multas uxores et concubinas habuisse dicitur, cum has rex  Christus et horrescat et condemnat? Hoc enim per figuram fiebat. Multe enim uxores Dauid multarum gentium et nationum imaginem indicabant, que in fidem Christi consortio iunguntur. Concubine uero eius significant hereticorum Ecclesias, qui sub Christi nominis titulo seminare gloriantur: sed quia propter carnalia lucra Christum sectantur, non coniuges, sed concubine uocantur. Denique nunc reges si plures habeant uxores et concubinas, crimen est, quia iam transierunt figure, pro quibus uxores uel concubinarum uenia concedebatur. At nunc, quia figure transierunt, uenia nulla datur.

Audientes autem Philisthiim quod unctus esset Dauid in regem super uniuersum Isrel, ascenderunt omnes, ut quererent eum. Quod cum audisset Dauid,  egressus est obuiam eis. Porro Philisthiim uenientes diffusi sunt in ualle Raphaim. Consuluitque Dauid Dominum, dicens: Si ascendam ad Philistheos, si trades eos in manu mea? Et dixit ei Deus: Ascende, et tradam eos in manu tua. Cumque illi ascendissent in Baalpharasim, percussit ibi eos Dauid et dixit: Diuisit Deus inimicos meos per manum meam sicut diuiduntur aque, et idcirco uocatum est nomen loci illius Baalpharasim, etc. Quid est, quod, audita unctione Dauid in regem super Isrel, ascenderunt Philisthiim omnes, ut quererent eum, nisi quod, diffamata Euangelii gratia et imperii Christi in toto orbe predicatione, omnium gentium nationes undique primum consurrexerunt, ut aduersarentur Euangelio pacis? ueniebant ergo, ut quererent eum, non ut  fidei deuotione illum susciperent, sed ut dolo nequitie resisterent. Propterea taliter querentes non meruerunt inuenire, sicut ipsa ueritas ait ad Iudeos: Ego uado et queretis me, et in peccato uestro moriemini. Quo ego uado, uos non potestis uenire . Quare non potuerunt uenire? nisi quod noluerunt credere? Sine fide enim nullus saluari potest. Pergit ergo Dauid obuiam hostibus suis, cum illis beneficii sui munera palam ostendit. Sed qui ingratus donorum Dei exstitit, mortem sibi iudicio proprio acquirit. Quos percutit Dauid noster in Baalpharasim, cum fidelium plebes per electionem gratie sibi coniungit, et impios atque blasphemos per  discretionem iusti iudicii a se expellens, in tartarum damnando detrudit.

Alia etiam uice Philisthiim irruerunt et diffusi sunt in ualle. Consuluitque rursum Dauid Dominum, et dixit ei Deus: Non ascendes post eos. Recede ab eis, et uenies contra illos ex aduerso pirorum. Cumque audieris sonitum gradientis in cacumine pirorum, tunc egredieris ad bellum: egressus est enim Deus ante te, ut percutiat castra Philisthinorum, etc. Quid est ergo, quod Dominus ad iudicium aduentus sui contra hostes suos dat signum gradientis in cacumine pirorum, nisi quod inuisibilis Deus, qui maiestate sua omnibus preeminet, per uisibilia opera potentie sue ostendit magnitudinem? Iuxta illam Pauli sententiam, qua ait: Inuisibilia enim ipsius a creatura mundi per ea  que facta sunt intellecta conspiciuntur, sempiterna quoque uirtus eius et diuinitas . Mystice autem instruit fideles suos Dominus, ut in omnibus eius opitulationis querant auxilium, et tunc proficere se posse confidant in confictu certaminum, quantum aduentum sibi sentient adesse diuinum. Cacumina ergo pirorum possunt per significationem celsitudinem perfectionis exprimere sanctorum. Dat ergo signum Dominus doctoribus ad predicandum in mundum directis, ut sciant quando et ubi oporteat predicationis exercere officium, hoc est ut illuc sequantur deuotionis sue ministerio, quo Spiritus sanctus, qui mundis electorum cordibus preest, instinctu suo direxerit admonendo. Unde legitur in Actibus Apostolorum, quod Paulus et Silas apostoli Christi,  transeuntes Phrygiam et Galatie regionem, uetati sunt a Spiritu sancto loqui uerbum Dei in Asia. Cum uenissent autem Mysiam, tentabant ire in Bithynia, et non permisit eos Spiritus Iesu. Cum autem pertransissent Mysiam, descenderunt Troiadem. Et uisio per noctem Paulo ostensa est. uir Macedo quidam erat stans et deprecans eum, dicens: Transiens in Macedoniam adiuua nos. Ut autem uisum uidit, statim quesiuimus proficisci in Macedoniam, certi facti quod uocasset nos Deus euangelizare eis . Notandum autem, quod ubi in nostra editione legitur: In cacumine pirorum, dicunt in Hebreo, non pirorum, sed fluentium haberi. De quo ita sentiri potest: ex aduerso itaque fluentium uenire iubet, hoc est, ex aduerso idolorum suorum, ubi scilicet idola eorum erant, in  quibus considerabant. Que idola idcirco fluentium uocantur, quia fletu digna sunt, et eos qui ea colunt ad fletum miseriarum perducunt. Fluentium itaque eorum idola ob blasphemiam hic sermo diuinus uocat idolum Moab, contaminatio Moab. Et cum audieris, inquit, sonitum gradientis in ea, in cacumine fluentium; hoc est, cum audieris, a potestatibus angelicis paganorum idola, in quibus omnis fortitudo eorum, conteri et conculcari, tunc inibis prelium, quia tunc egredietur Dominus ante faciem tuam, ut percutiat castra Philisthiim; in eorum namque idolis Dominus iudicia fecit, sicut et in diis Aegyptiorum.

Fecit ergo Dauid, sicut preceperat ei Deus, et  percussit castra Philisthinorum de Gabaon usque Gazera. Fecit ergo Dauid noster, sicut preceperat ei Deus Pater, et percussit castra Philisthinorum, cum malignorum spirituum contriuit impetum, siue etiam mundi prostrauit potentatum, eripiens nos de potestate tenebrarum, et transferens in regnum filii caritatis sue . Et bene per locorum nomina potentie sue ostendit nobis facta. De Gabaon ergo usque Gazera percussit castra Philisthinorum. Gabaon interpretatur collis uel sublimitas, Gazera autem sepis eius uel diuisio. Percussit ergo Rex noster inimicos suos, qui in superbie colle persistebant, et contriuit sepem duritie eorum, diuisitque atque deiecit conspirationem pertinacie ipsorum, quatenus ipse solus dominaretur in toto orbe terrarum. Unde  sequitur:

Diuulgatumque est nomen Dauid in uniuersis regionibus, et Dominus dedit pauorem eius super omnes gentes, etc. Quia, sicut Apostolus ait, Christus factus est pro nobis obediens Patri usque ad mortem, mortem autem crucis. Propter quod et Deus exaltauit illum, et dedit illi nomen quod est super omne nomen, ut in nomine Iesu omne genu flectatur celestium, terrestrium et infernorum, et omnis lingua confiteatur quia Dominus iehsu Christus in gloria est Dei Patris . Necnon et illud quod subiungitur.



CAPUT Xu. De eo quod Dauid constituit cantores qui cantabant in organis musicorum coram arca Domini, hoc est, Heman, Asaph, Ethan, et ceteros qui cum eis  erant.

 Fecit quoque sibi domos in ciuitate Dauid, et edificauit locum arce Dei tetenditque ei tabernaculum. Mystice demonstrat, quia in una Ecclesia catholica, in toto orbe terrarum diffusa, plura plebium nomine suo constituit conuenticula, ut in una domo diuerse fierent mansiones. Unde et Ioanes in Apocalypsi sua ad septem scribit Ecclesias . Quod autem edificauit locum arce Dei, tetenditque ei tabernaculum, significat quod in Ecclesia presenti Incarnationis sue commendauerit mysterium, et passionis sue obseruandum docuerit sacramentum.

Tunc dixit Dauid: Illicitum est ut a quocunque portetur arca Dei, nisi a Leuitis, quos elegit Dominus ad  portandum eam, et administrandum sibi usque in eternum . Hec sententia demonstrat quod Redemptor noster non uult ut quilibet indigni et inertes ecclesiastico officio fungantur, sed hi qui sunt eruditi scientia et morum honestate probabiles, ut ipsi portent arcam Dei, hoc est sanctam Ecclesiam, uerbo recte fidei, ac bonorum operum exemplo, in humeris pii laboris gestent, et hoc modo ministrent sibi usque in eternum. Unde et Paulus discipulum instruit, dicens: Tu uero uigila, in omnibus labora, opus fac euangeliste, ministerium tuum imple, sobrius esto . Sollicite cura teipsum probabilem exhibere Deo operarium inconfusibilem, recte tractantem uerbum ueritatis . Et item:  Confortare, inquit, fili mi, in gratia, que est in Christo Iesu; et que audisti a me per multos testes, hec commenda fidelibus hominibus, qui idonei erunt et alios docere.

Congregauitque uniuersum Isrel in Ierusalem, ut afferretur arca Dei in locum suum, quem preparauerat ei, nec non et filios Aaron et Leuitas, etc. Congregat Dauid uniuersum Isrel in Ierusalem, cum Christus electos suos et omnes qui ad sortem Dei pertinent uocat in Ecclesiam suam, ut ibi Incarnationis sue sacramenta uenerentur; et non solum subditos, sed etiam prelatos, quos filii Aaron ac Leuite prefigurant, ad hanc celebrationem precipuam ac solemnitatem maximam aggregat, quia ibi dignum est ut omnes conueniant, pusilli et magni, iuuenes  et uirgines, et seniores cum iunioribus laudent nomen Domini. Et bene dictum est quod arca afferretur in locum suum, quem preparauerat ei Dauid, quia non solum Dauid, sed et omnes prophete dictis et factis futurum uaticinando in Ecclesia Christi Incarnationi prebuere locum, ut eo celerius susciperent aduenientem, quo eum prescirent ante esse prophetatum.

Sanctificati sunt ergo sacerdotes, et Leuite, ut portarent arcam Domini Dei Isrel. Et tulerunt filii sibi Leui arcam Dei Isrel, sicut preceperat Moyses, iuxta uerbum Domini, humeris suis in uectibus . Sanctificatio sacerdotum et Leuitarum iuxta tropologie regulam docet ministros Noui Testamenti puram doctrinam et mundam habere uitam, quibus alibi dicitur:  Sancti estote, quia et ego sanctus sum Dominus Deus uester . Bene ergo conuenit gestatoribus arce Domini ut sint sanctificati iuxta preceptum legis Domini, quia recte fidei uerbis, et bonorum operum exemplis debent auditoribus suis Incarnationem commendare Filii Dei, et Redemptionem humani generis, ac uitam eternam, atque futurum iudicium Christi predicare.

Dixit quoque Dauid principibus Leuitarum ut constituerent de fratribus suis cantores in organis musicorum, nablis uidelicet et lyris et cymbalis, ut resonarent in excelsis sonitus letitie, etc. . Narratur ergo alibi in presenti historia, quod cum propheta Dauid deuota etate senuisset, quatuor millia iuuenum ex Isrelitico populo delegisset, qui  Psalmos, quos ipse Domini aspiratione protulerat, organis, citharis, nablis, cymbalis, tubis, propriaque uoce in magna iucunditate superne gratie personarent. Que suauis adunatio tribus partibus diuisa constabat. Rationalis pertinebat ad humanam uocem, irrationalis ad instrumenta musica; communis autem de utriusque partibus aptatur, ut et uox hominis certis modulationibus ederetur, et instrumentorum melos consona se uicinitate coniungeret. Sic suauis illa et iucunda musica Ecclesiam catholicam tali actu predicebat, que ex diuersis linguis, uarioque concentu in unam fidei concordiam erat, Domino prestante, coalitura. Ex quo numero indita nomina frequenter in titulis inuenimus, ut Idithun, Asaph  filii Core, et his similia, quia non ipsi  auctores fuere psalmorum, sed quoniam prepositi artificibus administratores earum rerum probabiles exstiterunt, ut honorem de tali commemoratione sumerent, qui officio sancto deuotis mentibus seruiebant. Maximeque et nomina earum intellectus rerum congruos indicare noscuntur. Non enim supradicti uiri in psalmos faciendos electi sunt, sed eos congregatos tantum legimus ad canendum, psalmographos autem fuisse historia nulla testatur, et presumptuosum est dicere quod nulla possit auctoritate firmari. Que autem fuerint instrumenta musica que in presenti loco leguntur, ex maiorum dictis proferamus. Nablum est idem quod psalterium; sed Hebraice nablum, Grece autem psalterium,  Latine autem laudatorium dicitur. De quo in quinquagesimo et quarto psalmo scribitur: Exsurge, psalterium et cithara ; non quod in modum cithare, sed quod in modum clypei quadrati conformetur cum decem chordis, sicut scriptum est: In psalterio decem chordarum psallam tibi . Habet ergo psalterium obesum uentrem in superioribus, ubi chordarum fila religata, disciplinabiliter plectro percussa, suauissimam dicuntur reddere cantilenam. Huic cithare positio uidetur esse contraria, dum quod ista in imo continet, illud conuersa uice gestat in capite. Psalterium itaque cum decem chordis Ecclesia est cum decem uerbis legis contritis, que contra omnem heresim quadrata per quatuor Euangelia intelligitur. Hinc posita est  cithara, de qua in quadragesimo secundo psalmo scriptum est: Confitebor tibi in cithara, Deus, Deus meus, quod proprie consuetudinis est apud Hebreos, que cum chordis uiginti quatuor quasi in modum delte littere  utique componitur, et per digitos Pindari uariis uocibus tinnulisque ac tibidis in diuersos modos concitatur. Cithara autem, de qua sermo est, Ecclesie spiritualiter typum habet. Que cum uiginti quatuor seniorum dogmatibus trinam formam habet in modum delte littere, fidem sancte Trinitatis sue dubio significat, et per manus Petri apostoli, ceterorumue apostolorum ac doctorum Euangelii, qui predicatores illius sunt, in diuersos modos ueteris et Noui Testamenti aliter in littera, aliter in sensu figuraliter  concitatur. Lyra dicta est lyrim, id est, a uarietate uocum, eo quod diuersos sonos efficiat. Hec autem similiter potest Ecclesiam significare, que in diuersitate uariarum doctrinarum per historiam, per allegoriam, per tropologiam et per anagogen suauem sonum exprimit, sed tamen a symphonie simplicitate non recedit. Cymbala autem acetabula quedam sunt, que percussa inuicem se tangunt, et faciunt sonum, de quibus dicitur in psalmo: Laudate eum in cymbalis bene sonantibus . Cymbala bene sonantia labia nostra debemus accipere, que non immerito inter musica instrumenta posita sunt, quia et similitudo quedam est cymbalorum, et per ea uoces humane harmoniam reddere  suauissimam comprobantur; harmonia enim est diuersarum rerum in unam conuenientiam redacta copulatio. Que et in uoce humana constat accidere, quando et tempora ipsa et syllabe ad unam uocis concordiam perducuntur. Cymbala ergo nostra sunt labia percussa ad sonum uocis distinctissime temperata, que tunc salutariter sonant, quando ad laudes Domini deuotissime commouentur. Cymbala quoque bene inuenta sunt ex permistis metallis, paruissime phiale composite, uentricula sua in lateribus habentes, que artificiosa modulatione collisa, acutissimum sonum delectabili consonatione reddunt. Unde sequitur:

Porro cantores Heman, Asaph et Ethan in cymbalis eneis concrepantes. Zacarias autem, et Oziel,  et Semiramoth, et Iahiel, et Ani, et Eliab, et Maasias, et Banaias, in nablis arcana cantabant. Arcana dicta sunt occulta. Cum enim in manibus suis sumpsissent organa, per aduentum Spiritus sancti futura arcana cantare ut in psalterio Psalmorum concinendo Domini et Saluatoris aduentum predicare, quem diuinitatis sue mirabili secreto pro hominum salute disposuit. Huius uerbi mentio in titulo psalmi quadragesimi quinti posita est.

Porro Mathathias et Eliphalu et Macenias et Obededom et Iehiel et Ozaziu in citharis pro octaua canebant. Pro octaua uero  significat in die iudicii aduentum Domini, quando, finita seculi hebdomada, ad iudicandum uenerit mundum. Unde sextus Psalmus, qui in tremore diuini iudicii  totus cantatur, tali titulo prenotatur. Nam et ipse numerus ogdoadis in Scripturis diuinis magnarum rerum sacramenta continere dignoscitur. Octo etenim anime ingresse sunt in arcam Ne, que, mundo pereunte, saluate sunt . Octauus filius Iesse Dauid fuit, quem a Domino constat electum . Octauo etiam die circumcisio purificabat Hebreos . Octauo itidem Dominico die Dominus resurrexit a mortuis , in quo humani generis spes ab impiorum inferno in celorum est eleuata fastigium. Iste autem numerus est, quem arithmetici actu primum quadrantal appellant, quem Siolaus Pythagoricus harmoniam geometricam uocat, eo quod omnes in ipso uideantur harmonice conuenire rationes.

 Chonenias autem princeps Leuitarum prophetie preerat, et ad precinendam melodiam; erat quippe ualde sapiens, etc. Chonenias dicitur prophetie preesse ad precinendam melodiam, quia ipse spiritu prophetie instructus melodiam et uerba cantoribus ad memoriam reuocabat. Prophetia est aspiratio diuina, que euentus rerum aut per facta aut per dicta quorumdam immobili ueritate pronuntiat. De qua bene quidam dixit: »Prophetia est suauis dictio, celestis doctrine fauus, et dulcia diuini eloquii mella componens.« Unde et ipse Dauid in centesimo octauo decimo Psalmo dicit: Quam dulcia faucibus meis eloquia tua, Domine, super mel et fauum ori meo ! Multis autem modis gratie istius  munera prestabantur; sed ut de plurimis pauca complectar, acta est per operationes hominum, ut fuit arca Ne , et sacrificium Abrahe , et transitus maris Rubri . Per natiuitates quoque geminorum Esau et Iacob, qui futurarum rerum sacramenta gestabant . Per angelos sicut locuti sunt Abrahe et Lot, Zacarie et Marie . Per uisiones, sicut Isaie et Ezechieli, et ceteris sanctis . Per somnia, sicut Salomon et Daniel . Per nubem et uocem de celo, sicut Moysi. Unde constat sanctum Dauid non per operationes hominum, non per natiuitates geminorum, non per angelos, non per uisiones, non per somnium, non per nubem et uocem  de celo, nec per alios quoscunque modos, sed celesti aspiratione fuisse completum. Sicut de ipso legitur in primo Regum uolumine: Et directus est Spiritus Domini in Dauid a die illa, et deinceps . Ipse quoque Dominus in Euangelio dicit: Si Dauid in spiritu uocat eum Dominum, quomodo dicitis quod filius est ? Quo dicto recognoscimus euidenter, per sanctum Spiritum psalmos fuisse prophetatos. Sciendum est sane quod omnis prophetia aut de preterito, aut de presenti, aut de futuro tempore loquatur, aut agat aliquid. Est autem prophetia magnificum nimis et ueriloquium dicendi genus. Non humana uoluntate collata est aliquando prophetia, sed Spiritu sancto inspirati locuti sunt sancti Dei homines .  Nam et Paulus apostolus ait: Qui prophetat, hominibus loquitur ad edificationem et exhortationem et consolationem . Et paulo post: Qui prophetat Ecclesiam  edificat, plane, quando res incognitas, nimisque necessarias pre locutionis beneficio facit esse notissimas. Nam et quibus data est bene intelligendi facultas, uel interpretandi Scripturas diuinas, a munere prophetie non uidentur excepti, sicut Apostolus ait in Epistola ad Corinthios prima: Spiritus prophetis subiectus est .

Porro Sebenias et Iosaphat et Natanel et Amasai et Zacarias et Banaias et Eliezer sacerdotes clangebant tubis coram arca Domini. Quid per hos septem sacerdotes, qui tubis coram Deo clangebant,  nisi predicatores sancti septiformis Spiritus sancti gratia repleti designantur? Qui quasi tuba canunt, cum Euangelium Dei in Ecclesia Christi predicant, et sacramentum Incarnationis Dominice fidelibus auctoribus manifestant. Tuba itaque diuersis figuris ac formis efficitur: aliter enim est facta tuba congregationis populi, aliter uictorie, aliter persequendi inimicos, aliter conclusionis ciuitatum, et reliqua. Tuba autem consuetudinaria apud rerum peritissimos hoc modo formanda esse describitur, ut tribus fistulis ereis in capite angusto inspiretur; sicque per quatuor uociductus ereos, qui per ereum fundamentum quaternas uoces producunt, mugitum nimium uehementissimumque proferant.  Quod figuraliter designat, Euangelium terna confessione trium personarum sancte Trinitatis in capite angusto, in natiuitate Christi diuinitus inspiratum, per quatuor uociductus ereos, id est, per quatuor euangelistas enei fundamenti stabilitate, scilicet fidei et operum in toto orbe uocem nimio clamore quasi in modum tube congregationis fortiter emittere.

 Primum librum commentariorum in Paralipomenon a capite uoluminis usque ad illum locum ubi narratur de instrumentis musicis, que Dauid simul rex et propheta ad laudandum Dominum ordinauit, perduximus, ubi finem illius ponentes, cetera, que sequuntur, de ipsius Dauid gestis et distributionibus eius mysticis alio exordio inchemus.



LIBER SECUNDUS.


  Igitur Dauid et omnes maiores natu Isrel et tribuni ierunt ad deportandam arcam federis Domini  de domo Obededom cum letitia magna. Cumque adiuuisset Dominus Leuitas, qui portabant arcam federis Domini, immolabantur septem tauri, et septem arietes. Porro Dauid erat indutus stola byssina, et uniuersi Leuite qui portabant arcam, cantoresque et Chonenias princeps prophetie inter cantores. Dauid autem indutus erat etiam ephod lineo. Uniuersusque Isrel deducebant arcam federis Domini in iubilo et sonitu buccine, et tubis, et cymbalis, et nablis et citharis concrepantes. Cumque peruenisset arca federis Domini usque ad ciuitatem Dauid, Michol filia Saul, prospiciens per fenestram, uidit regem Dauid saltantem atque ludentem, et despexit eum in corde suo .




CAPUT XuI.  De eo quod cum Dauid adduxisset arcam Domini in iubilo in tabernaculum quod tetenderat ei, obtulerunt holocausta sacerdotes et pacifica coram Domino, benedixitque Dauid populo in nomine Domini, et diuisit uniuersis per singulos, a uiro usque ad mulierem, tortam panis et partem asse carnis bubale et frixam oleo similam. De leuitis quos constituit Dauid, ut ministrarent coram arca Domini et de Asaph et fratribus eius. De cantico quod composuit Dauid ad laudandum Dominum. De eo quod reuersus est Dauid ut benediceret domui sue.

 Attulerunt ergo arcam Dei, et constituerunt eam in medio tabernaculi, quod tetenderat ei Dauid; et obtulerunt holocausta et pacifica coram Domino. Cumque complesset Dauid offerens holocausta et pacifica, benedixit populo in nomine Domini, et diuisit uniuersis per singulos, a uiro usque ad mulierem, tortam  panis, et partem asse carnis bubale et frixam oleo similam . Postquam ergo arca Domini in domo Obededom Gethei mansit tribus mensibus, congregatis maioribus natu Isrel, et tribubus atque Leuitis, qui portarent arcam federis Domini, abduxit eam Dauid in domum suam, quia postquam plenitudo gentium ad fidem Christi subintrauerit , tandem rediet arca Dei in ciuitatem Dauid, hoc est, in Iudaicam plebem, predicantibus Henoch et Elia, gratia Christi conuertitur. Ibique rex noster boues et arietes immolans, hoc est, eos qui arcam Domini triturant, et ouium eius ducatum gerunt, martyrii sanguine coronans, et ipse quoque sue incarnationis et passionis exemplum quatenus Iudeis non creditum, palam manifestat. Hoc enim significat  quod et ipse Dauid accinctus erat ephod lineo. Nam linum, quod de terra procreatum multiplici labore  ad candorem uestis peruenit, ueritatem humane carnis inter flagella triumphantis ostendit. uerum cunctis exsultantibus, et ad arce celestis introitum hymnos resonantibus, sola Michol filia Saul arcam ducentibus abest: quin etiam e speculis Dauid humiliatum despicit, quia, credentibus in mundi fine Iudeis, erunt nonnulli qui Christum tantum professione, sed opere tantum sequantur Antichristum. Quibus merito congruit quod eadem Michol, que, ad figurandam instabilitatem carnalium, aqua omnis interpretatur, non uxor Dauid, sed filia Saul appellatur, quia Christo fidetenus seruiunt, non illius regno coronandi, sed persecutorum eius, quos imitati sunt, anathemate damnandi. uerum praui succenseant, humilitatem Ecclesie condemnent, nichilominus  arca Domini sui locum ingreditur, ponitur in medio tabernaculi, quod tetenderat ei Dauid, id est, fides Ecclesie predicatur, proficit, inseritur cordibus omnium, quos Dominus ad uitam preordinauerat eternam. Offert Dauid holocausta et pacifica coram Domino, fidem deuotionemque Ecclesie commendat Patri Christus, qui est ad dexteram Dei, qui etiam interpellat pro nobis ; qui in exemplum Dauid fideles humilesque benedicens, salutaris mysterii pascit alimentis, partiens singulis collyridam panis unam, illius utique qui de celo descendit, et dat uitam huic mundo ; et assaturam bubale carnis unam, illius scilicet uituli saginati, qui pro reuertente ad patrem filio iuniore mactatus  et igne Passionis assatus est, dicens: Exaruit  uelut testa uirtus mea ; et similam frixam oleo, carnem uidelicet a peccati labe mundissimam; sed ob humane salutis causam uberrimam delectationibus crucis sartagine tortam. Et merito una panis collyrida, una carnis assatura datur, quia unus Dominus, una fides, unum baptisma, unus Deus et Pater omnium . Aliter hec munera fideles accipiunt, quando unus panis et unum corpus multi sumus in Christo , siue carnis singuli lasciuiam castigantes, ac seruituti subiicientes, sancti Spiritus igne decoquunt, necnon et fructus operum bonorum oleo misericordie pinguissimos compassione proximi feruere faciunt. At contra, filia Saul frustra cubiculum regis ingressa, nullos concepti seminis fructus dat, quia qui uerbum Dei aure tenus  percipiunt absque boni operis prole, diem perpetue mortis exspectant. Quod Dauid cum arca Domini in Ierusalem saltando reduceret, a Michol filia Saul uxore sua risus est, tropologiam intueri libet, quanta uirtutum munera Dauid ipse perceperat, atque in his omnibus quam fortem humilitatem seruabat. Quem enim non extolleret ora leonum frangere, ursorum brachia dissipare, despectis pecoribus fratribus eligi, reprobato rege ad regni gubernacula ungui, timendum cunctis uno lapide Goliam sternere, a rege proposita, exstinctis Allophylis, numerosa preputia reportare, promissum tandem regnum percipere, cunctumque Isreliticum populum sine ulla contradictione possidere [a 1Kb] : et tamen cum arcam Dei Ierusalem reuocat, quasi oblitus prelatum se omnibus,  admistus populis ante arcam saltat; et quia coram arca saltare  uulgi mos fuerat, rex se in diuino obsequio per saltatum rotat. Ecce quem Dominus cunctis singulariter pretulit, se quoque sub Domino, et exequando minimis, et abiectum exhibendo contemnit; non potestas regni ad memoriam reducitur, non subiectorum oculis saltando uilescere meruit, non se honore prelatum ceteris ante eius arcam, qui honorem dederat, recognoscit. Coram Deo egit debilia uel extrema, ut illa ex humilitate solidaret que coram hominibus gesserat fortia. Quid de eius factis ab aliis sentiatur ignoro; ego Dauid plus saltantem stupeo quam pugnantem. Pugnando quippe hostem subdidit, saltando autem coram Domino semetipsum uicit. Quem Michol, filia Saul,  adhuc ex tumore regii generis insana, cum humiliatum despiceret, dicens: Quam gloriosus fuerit hodie rex Isrel, discooperiens se ante ancillas seruorum suorum, et nudatus, quasi nudetur unus de scurris ; protinus audiuit: Ludam ante Dominum, qui elegit me potius quam patrem tuum. Ac paulo post ait: Ludam et uilior fiam plus quam factus sum, eroque humilis in oculis meis. Ac si aperte dicat: uilescere coram hominibus appeto, quia seruare mihi coram Deo regnum per humilitatem quero. Sunt ergo nonnulli qui de semetipsis humilia sentiunt; qui in honoribus positi nichil se esse nisi puluerem fauillamque perpendunt, sed tamen coram hominibus uiles apparere refugiunt, et contra hoc, quod de se interius cogitant, quasi rigida exterius uenustate  palliantur. Et sunt nonnulli, qui uiles uideri ab hominibus appetunt, atque per omne quod sunt, deiectos se exhibendo contemnunt, sed tamen apud se introrsus quasi ex ipso merito ostense uilitatis intumescunt, et tanto magis in corde elati sunt, quanto amplius in specie elationem premunt. Que utraque unius elationis bella magna Dauid circumspectione deprehendit, mira uirtute superauit. Quia enim de semetipso intus humilia sentiens, honorem exterius non querit, insinuat, dicens: Ludam et uilior fiam. Et quia per hoc, quod uile est, se exterius prebuit nequaquam interius intumescere, adiungit: Eroque humilis in oculis meis. Ac si aperte dicat:  Qualem me exterius despiciens exhibeo, talem me interius attendo. Quid ergo acturi sunt, quos doctrina eleuat, si Dauid ex carne sua uenturum Redemptorem nouerat, eiusque gaudia prophetando nuntiabat, et tamen in semetipso ceruicem cordis ualida discretionis calce deprimebat, dicens: Eroque humilis in oculis meis.

Constituitque Dauid coram arca Dei de Leuitis, qui ministrarent et recordarentur operum eius, et glorificarent atque laudarent Dominum, etc. Attende, lector, ordinem et officium Leuitarum, constituente Dauid, ut ministrarent, inquit, et recordarentur operum eius, et glorificarent atque laudarent Dominum. Ubi totius uite nostre dispositionem in religione Christiana considerare poteris. Ministrat igitur Deo,  qui cor mundum cum casta conuersatione exhibet Domino. Recordatur operum illius qui meditator legis Dei secundum regulam catholice fidei sedulus existit. Glorificat atque laudat Dominum, qui non solum sermone predicationis ac uoce iubilationis, sed etiam bonorum operum laudat effectu. Sicque impletur digne illius ministri officium, de quo Saluator in Euangelio ait: Qui mihi ministrat, me sequatur. Et ubi sum ego, illic et minister meus erit , quia qui in corde, ore et opere Domino rite seruit, eterne beatitudinis gaudia cum illo possidebit.

In illo die fecit Dauid principem ad confitendum Domino Asaph et fratres eius, etc. Quid est, quod Asaph Dauid constituit principem ad confitendum  Domino, nisi quod Redemptor noster ordinem sanctorum doctorum, qui officio apostolico mancipantur, in culmine ecclesiastice dignitatis constituit? Quod bene presagium nominis ipsius monstrare uidetur; Asaph enim congregans interpretatur. Et bene congregans dicitur, qui sermone recto ac bono exemplo multos ad fidem Christi et ad cultum pietatis conuertere conatur. Asaph ergo et fratres eius principes ad laudandum Dominum constituuntur, cum sancti apostolici uiri ad conuocandum atque coadunandum numerum fidelium in fide ab ipso Domino ordinantur. De quibus admirando Psalmista ad Dominum ait: Nimis honorati sunt amici tui, Deus; nimis confortatus est principatus eorum . Et item: Constitues, inquit, eos principes super omnem terram;  memores erunt nominis tui, Domine, in omni generatione et progenie . Post hec, modum laudationis quem Dauid ipse composuit scriptor historie inseruit, dicens: Confitemini Domino et inuocate nomen eius. Cuius psalmi titulus est: Alleluia. Et merito, quia totus in laudibus Dei explicatur. Hoc quidem uerbi decus in psalmo a presenti psalmo fecit initium: nec antea a quoquam reperi positum, quamuis multi scriptores fuerint primitus Hebreorum. Scire autem debemus, Alleluia neutri generis esse finitum, quod et sanctus Hieronymus in expositione eiusdem psalmi euidenter designat. Quod eum in Hebraicis fontibus credimus inuenisse, et ideo ubicunque se locus attulerit,  a doctissimo uiro prefixam regulam subsequemur: quoniam unum atque integrum manere debet, quia nullius lingue presumptione mutatum est. Alleluia enim apud ipsos dicitur: Laudare Dominum, id est allelu, laudare, al quippe inuisibilem significat Dominum: quod unum Dominum ex decem nominibus esse Dei in epistola ad Marcellam Hieronymo traditur exponente, qui dixit: Primum Dei nomen est el, id est fortis. Deinde eloim ex ele, quod utrumque dicitur Deus: unde geminatum frequenter inuenimus, ut est: Deus, Deus meus, quare me dereliquisti ? Et: Deus, Deus meus, ad te de luce uigilo , et his similia. Quartum, Sabbaoth, quod est, exercituum. Quintum, elon, quem nos excelsum dicimus. Sextum, Asserheie, quod in Exodo legitur:  Qui est, misit me . Septimum, Adonai, quem nos Dominum generaliter appellamus. Octauum, Ia, quod Deo tantum applicatur, et in Alleluia extrema syllaba sonat. Nonum tetragrammum, quod ineffabile nuncupatur. Decimum, Adona, id est robustum et sufficientem ad omnia perpetranda, etc. Nouus plane titulus, et dicti ipsius breuitate conspicuus. Hoc ecclesiis uotiuum, hoc sanctis festiuitatibus decenter accommodum. Hinc ornatur lingua cantorum. Istud aula Domini leta respondet; et tam insatiabile bonum tropis semper uariantibus innouatur.

Confitemini, inquit, Domino, et inuocate nomen eius: notas facile in populis adinuentiones illius. In hoc uersu tribus constat partibus ordo dictorum. Primo dicit: Confitemini Domino, id est laudate eum,  et bonis actibus gratiam uobis diuinitatis acquirite: quod ipsum est laudare Dominum, et ore illi honorem deferre, et operibus eius iussiones efficere. Illa enim confessio hic intelligenda est, que Domini preconia celebrare non desinit, quando et subsequentia tale uotum actionemque declarant. Deinde Dominum commonet inuocari, ut prius mysterium sanctissime laudis grate possimus audire. Premittendum est enim boni aliquid, ut iudex nos placatus exaudiat. Tertio dicit: Notas facite in populis adinuentiones illius. Quod bene potest gloriosis euangelistis et sanctissimis apostolis et nunc sanctis sacerdotibus conuenire, qui per gentes uniuersa magnalia eius annuntiare noscuntur.

 Canite et psallite ei, et narrate omnia mirabilia eius. Exponit quod superius dixit: Confitemini Domino. Cantate enim ad hymnos pertinet offerendos: psallite ad pias operas explanandas. Et tunc dixit narranda mirabilia, quando fuerint duo ista premissa. Omnia enim significat ista, que dicturus est. Non enim humanarum uirium omnia narrare que uirtus Diuinitatis operatur; sicut in centesimo quinto psalmo scriptum est: Quis loquetur potentias Domini, auditas faciet omnes laudes eius ? Sed istud schema dicitur ex parte totum: quod in Scripturis frequenter inuenies. Nec aliter recte potest Euangelii istud dictum intelligi: uerbum caro factum est, et habitauit in nobis ; quasi non et animam simul assumpserit, quam specialiter liberare dignatus est.

 Laudate nomen sanctum eius. Ille quippe rite nomen Domini laudat, qui sanam fidem recte predicat, et bene uiuendo, bonis operibus eam aliis digne commendat. In centesimo quoque et quarto psalmo ita scriptum est: Laudamini in nomine sancto eius .

Letetur cor querentium Dominum. Ne quis forsitan suis uiribus applicaret, cum boni aliquid operatur, cautus doctor fragiles monet, dicens, non in sensu proprio, sed in Domino esse gloriandum, ut iactantiam falsam refugiant, cum hec a diuinitate concessa esse cognoscant; sicut et in alio psalmo legitur: In Domino laudabitur anima mea . Non ergo uetat, ut laudemur, quia bonis actionibus non potest res ista denegari; sed in Domino  laudemur, qui prestat illa que bene gerimus. Et ut consolationem de tali resumerent, letetur, ait, cor querentium Dominum. Scilicet inde letetur, si predicetur in Domino; non autem, si de suo posse laudatur; precipuum nobis et gloriosum siquidem esse debet, quando nomen eius extollitur, qui nobis beneficia profutura largitur. Unde nimie impudentie fuit, aliquid quosdam aduersus hoc dicere, contra quos tam crebra testimonia, sed pene lex tota prolata est.

Querite Dominum et uirtutem eius: querite faciem eius semper. Hortatur, ut se ad premia futura confirment, qui eum querere delegerunt; sed istud desiderium, ista inquisitio non est hic aliquanto tempore  finienda, quoniam addidit: Semper: maxime cum legatur: Qui petit, accipit; et qui querit, inuenit: et pulsanti aperietur . Nam quod dicit: Querite faciem eius semper: presentiam significat, quam solus querit humilis ac deuotus. Iudicem enim desiderare non potest, nisi qui de ipsius pietate confidit, et cum presentiam eius cupit, se a praua actione suspendit. Quesiuit enim faciem iudicis, quando dixit Apostolus: Bonum certamen certaui, cursum consummaui, fidem seruaui: de cetero reposita est mihi corona iustitie, quam reddet mihi Dominus in illa die iustus iudex . Talis ergo iuste faciem iudicis quesiuit; qui se coronandum esse Domini miseratione presentit.

Recordamini mirabilium eius, que fecit, signorum  illius et iudiciorum oris eius. Patriarcharum nomi na et beneficia paulo post refert, ut plebs deuota possit aduertere nullum Domino inani deuotione seruisse. Mirabilia itaque pertinent ad diuisionem maris Rubri, prodigia ac plagas quas misit in Aegyptum. Iudicia oris eius: quoniam cuncta compleuit, que Moysi suo famulo promisisse dignoscitur. Sic in uno uersiculo, que subter latius dicturus erat, propositionis loco breuiter ante prefatus est. Hoc tamen totum sentiri mauult de Domino Christo.

Semen Abraham serui eius: filii Iacob electi eius. Subaudiendum est quod superius dixit: Recordamini. Perscrutandum est autem, quod in magna discretione propheta Abrahe semen seruos appellat, filios Iacob electos Domini esse commemorans. Iudei  enim contumaces, quos hic mauult intelligi, carnis Abrahe semen fuerunt. Quos merito seruos dicit, quoniam, perfidia faciente, filii esse noluerunt. Quibus ipse Dominus dicit: Si uos filii Abrahe essetis, opera Abrahe fecissetis. Filios uero Iacob significat fidelissimos Christianos, qui heredes domini noscuntur.

Ipse Dominus Deus noster; in uniuersa terra iudicia eius. Ponitur semen Abrahe et semen Iacob, ut Saluatorem nostrum non unius gentis Dominum, sed Dominum credant totius orbis terrarum. Nam sicut ubique dilatata est Ecclesia, ita per orbem propagata sunt eius sine dubitatione iudicia. Dicendo enim ipse Dominus commonet illum intelligi debere, quem populi Iudeorum crucifigendum esse decreuerunt.  Sed qui hanc uocem non aduertunt, ipsi se specialiter a patriarchis alienos esse profitentur.

Recordamini in sempiternum pacti eius, sermonis quem mandauit in mille generationes. Recordari precipit, hoc est, ut nulla obliuione tradatur; et subiungit, in sempiternum, quia quidquid Dominus promisit, perenni firmitate mansurum est. Pacti siue testamenti sui prophetarum significat predicationes, quas de uerbi incarnatione predixerunt. Sequitur: Quod mandauit. Mandare est per alium aliquid dicere, quod utique factum est, quando prophetis tamen seculi datum est futura prophetare. In mille generationes. Finitum pro infinito positum est, quod tamen seculi istius fine concluditur, ubi generatio humana sequenti sibi etate succedit.

 Quod pepigit cum Abraham, et iuramenti illius cum Isaac, et constituit illud Iacob in preceptum, et Isrel in pactum sempiternum. Ad illud respondit quod superius dixit, testamenti sui. Illa enim, que in ueteri testamento Abrahe et Isaac patriarchis promissa sunt uel iurata, statuit ea, id est, firmauit Iacob et Isrel, in nouo uidelicet testamento, quod est eternum. Iacob enim et Isrel Christiana tempora plerumque significare, sepe iam dictum est. Nouum eius testamentum proprie dicitur eternum, quia nullum illi aliud aliquando succedet, in quo est omnium promissorum completa perfectio.

Dicens: Tibi dabo terram Chanaan, funiculum hereditatis uestre. Chanaan interpretatur: humilis. Ergo humilium terram conuenienter Christianos  accepturos esse significat, hoc est, quod superius dixit, testamentum eternum. Hec enim terra humilitatis et inclinationis sic a fidelibus accipitur, ut eterno munere tueatur. Funiculus autem hereditatis, mundi significat tortuosas angustias, quas Dominus pro salute cunctorum sua passione dissoluit: illius enim susceptione carnis nostra probatur hereditas, in qua eterna patrimonia uite celestis accipimus, si eam fixe atque integerrime credere mereamur. Nam ista comparatio ab eis tradita est, qui agri ac possessiones tenso fune diuidebantur.

Cum essent pauci numero, et parui coloni eius, et transierunt de gente in gentem, et de regno ad populum alterum. uenit ad tertiam partem, in qua consequenter  enumerat quanta patriarchis uirtus diuina prestiterit. Denique inde quod sequitur:

Non dimisit quemquam calumniari eos, sed increpauit pro eis reges: Nolite tangere christos meos, et in prophetis meis nolite malignari. Hic tempus illud significat, quo rex Aegyptiorum diuinitus admonitus est, ne Abrahe uxorem presumpserit . Quod simili modo de Isaac constat effectum . Quapropter euidenter ostenditur diuina protectione eos fuisse munitos. Unde scrutandum est quomodo supra memoratos patriarchas christos appellare delegerit, cum adhuc non fuerit unctio celebrata: a Saul enim hec res sumpsit initium . Sed quoniam erant in spiritu Christiani, eiusque fidei probantur esse deuoti, sicut de Abraham  Dominus dicit: Concupiuit diem meum uidere, uidit et gauisus est. Merito ergo appellati sunt sacri nomine, quia iam Christi fidem probantur amare. Nam et ipsa Domini uerba sunt posita dicentis: Nolite tangere christos meos, et in prophetis meis nolite malignare .

Cantate Domino, omnis terra.

Dicendo enim omnis terra, catholicam significat Ecclesiam, que per cunctum orbem noscitur esse diffusa. Breui enim compendio et Iudeam confutauit, quia gentes admisit, et Dei natum destruxit, quia generalitati confessionis gratiam non negauit. Nam ut homines intelligeres, cantate dixit, qui reuera possunt laudes Domino personare. Deinde quia pluralem numerum aptauit ad terram, quod utique  non conueniret, si tellurem uoluisset intelligi.

Annuntiate de die in diem salutare eius. Dies de die duos dies significat absolute: quod pertinere ad Scripturas Testamenti Noui et ueteris estimamus, que utraque eterni solis claritate respondent. Et inde bene nuntiatur salutaris Dominus, per quos et uenturus et uenisse monstratus est. Prophete siquidem promiserunt aduentum, euangeliste uenisse declarant. Ita factum est, ut duo celestes dies annuntiasse eius gloriam comprobentur.

Narrate in gentibus gloriam eius et in cunctis populis mirabilia eius. Dum superius dixit: Annuntiate salutare eius; hic dicit: Narrate mirabilia gloriam eius. Quod utique aptissime positum est. Dominus Saluator annuntiandus erat: gloria uero eius narranda  per gentes. Quanta mirabilia predicabant, auctorem audiat Iudeus, seque intelligat contumacie sue iniquitate contemptum: quia non dicit: Hebreis narrate, sed, gentibus. Et ne hoc aliter possis aduertere, addidit quoque: In omnibus populis: quo dicto uniuersas gentes absoluta ratione complexus est. Sequitur, mirabilia eius. Incarnationis arcanum, qui dum sit altissimus, factus est pro nobis liberandis humillimus. Intelligimus autem quantum profecerit edificatio sancte domus, que totum orbem noscitur complexa terrarum.

Quia magnus Dominus, et laudabilis nimis, et horribilis super omnes deos. Hic dicit quare miracula eius debeant et gloria predicari: quoniam magnus  Dominus; que figura dicitur etiologia, cause redditio. Magnus ad potestatem pertinet, que super cuncta potentior est; laudabilis ad pietatem, quoniam dum essemus captiui, pretioso sanguine nos redemit. Nimis autem congruit ad utrumque, quia nec quantum magnus, nec quantum laudabilis sit, poterat explicari, sed quoniam consideranti estimatio defecit, pulchre addidit, nimis. Ita non exponendo quod intendebat, significat uberrime: et declarauit nec comprehendendo quod uoluit. Sequitur: Horribilis est super omnes deos. Hic debemus deos aduertere, quos sibi gentilitas impia presumptione composuit. Nam eos in sequenti uersu manifestat. Quoniam quamuis illis stultis mentibus adorabiles et metuendi esse uideantur, multo terribilior est Dominus, cuius nec multitudo miraculorum  potest intelligi, nec plenitudo maiestatis agnosci.

Omnes dii enim gentium idola, Dominus autem celos fecit. In psalterio autem legitur: Omnes dii gentium demonia, Dominus autem celos fecit . Mirabiliter per quintam speciem diffinitionis, que Grece cata ante lexin, latine aduerbium dicitur, comprehensum est quid sint dii gentium demonia. Demonia enim sunt que nulli prestant: sed in se credentes semper decipiunt, semper illudunt. Nam quamuis demones Latine scientes uocentur, quasi demones; humano tamen sermone conuicium est, dum ita dicimus, quasi ex creatione dignos esse iudicamus non immerito, quoniam illis scientia non est, qui creatoris sui non secundant arbitrio. Sic et  sapientes philosophos dicimus: sed hos sequitur apostoli diffinitiua sententia, dicens: Sapientia huius mundi stultitia est apud Deum . Unde necesse est ut hic scientes pro non intelligentibus habeantur. Demon est ergo a Deo quidem, sicut et bonorum angelorum excellens homines creata substantia, que propria faciente superbia, eo usque peruenit, ut, naturali dignitate deposita, malis operibus semper insistat. Hec sunt demonia que alios perdunt, et seipsa decipiunt. Hoc sunt utique dii gentium qui per infructuosas uaticinationes et futurorum uana presagia festinant animas decipere concludentium. Sequitur: Dominus autem celos fecit. Ecce reuera Domini digna laudatio. Nam cum dicit: Celos fecit, omnes ipsis factas creaturas sufficienter ostendit. Sic  enim in maioribus minora complectimur, cum dicimus ciuitatem edificatam, domum obstructam: ibi enim relique partes comprehenduntur, ubi generale nomen dicitur. Et respice quo tendat Dominus celos fecit. Nam falsa hominum imaginatione reperti sunt. Dominus autem celos fecit, ubi illi nec accedere nec habitare promerentur. Siue celos apostolos et sanctos uiros significat, que demonibus imperare Domini munere consueuerunt. Sic demonstratiuum dicendi genus sub breuitate completum est. uituperauit enim superius deos gentium, et laudes Domini subsequenter adiunxit: quia gratior diei splendor est, cum nox obscura precesserit.

Confessio et magnificentia coram eo: fortitudo et  gaudium in loco eius. Generalitate quia instituit admonere, utilitatem catholice religionis ostendit. Dicit enim quemadmodum magnifici reddantur, qui ad indulgentiam peccatorum prouenire meruerunt. Confessionem siquidem bene sequitur magnificentia; quia nemo potest esse magnificus, nisi qui Domini fuerit miseratione mundatus. Coram Domino ergo confessio et magnificentia: quia sicut magnificentia est uera que Domino tribuitur, ita confessio esse debet pura que illam meruerit. Fortitudo et gaudium in loco eius. Locus enim Domini presentia eius intelligi potest, qua sancti perfruuntur in sua uita. Ibi ergo fortitudo est et gaudium: quia ibi immortalitas ac beatitudo perpetua.

Afferte Domino, familie populorum, afferte Domino  gloriam et imperium; date Domino gloriam nomini eius; leuate sacrificium, et uenite in conspectu eius, et adorate Dominum in decore sancto. Postquam magnalia Domini, et beatorum dona predicauit, in secunda parte studiosius commouet gentes, ut omni cunctatione deposita, afferant Domino gloriam et imperium. Familie populorum sunt diuersarum gentium nationes, que afferunt Domino gloriam et imperium, cum illum credunt, confitentur et predicant Dominum uerum et omnipotentem et omnium dominatorem. Tale enim sacrificium placet in conspectu Dei. Et huiuscemodi adoratores adorant Dominum in decore sancto; quia eum corde credulo fatentur eterne claritatis esse auctorem. In nonagesimo autem quinto psalmo scriptum est: Afferte Domino, patrie gentium, afferte  gloriam et honorem, afferte Domino gloriam nomini eius. Tollite hostias, et introite in atria eius, adorate Dominum in sancta eius . Nam cum dicit, patrie gentium, plus significat, quam si solas diceret gentes; gens enim aliquos potest habere peregrinos. Et dum natio dicitur, non aduenas complectitur, sed tantum gentem unius sanguinis indicat. Hic uero dictum est, patrie gentium, ut nullus indigena, nullus hospes, nullus peregrinus redderetur exceptus. Patria enim dicta est quasi patris atria. Sequitur: Afferte Domino gloriam et honorem. Admonet etiam, ut illi generalitas Domino gloriam afferat et honorem. Gloria est Domini, cum se aliquis laudabili conuersatione tractauit. Glorificatur enim Dominus in talibus, quando ex fidelium fuerit conuersatione laudatus,  sicut in Euangelio discipulis suis ait: Sic luceat lux uestra coram hominibus, ut uideant opera uestra bona, et glorificent Patrem uestrum, qui est in celis . Honor est autem Domini, quando in donis suis ei gratias referimus: et si quid boni suscepimus, ab ipso profitemur esse collatum; sicut in Euangelio legitur: Nonne decem mundati sunt? et non est inuentus qui rediret et daret gloriam Deo, nisi hic Samaritanus . Sicut supra dixit in psalmo trina repetitione, cantate, ita hoc tertio componitur, afferte; ut sacramenta sancte Trinitatis in Christiano dogmate inesse semper agnosceres. Asserunt itaque gloriam nomini eius, qui deuotionis studio commutantur in melius, et consubstantialem  sibi Trinitatem atque omnipotentem per omnia confitentur, personis tantum, non nature diuersitate discretam. Quod autem dicit: Tollite hostias, et introite in atria eius, hostias non uictimas pecudum dicit, sed conscientie pura libamina, unde non sanguis currat, sed pie lacryme diffluant. Iste sunt hostie quas in quinquagesimo psalmo dixit: Cor contritum et humiliatum non spernit . Sed considera quia prius posuit, tollite; et sic introite: quia qui tales hostias non portant, in atria Domini non iudicantur intrare. Non est autem otiose suscipiendum, quod plurali numero posuit, atria. Atria enim sunt Domini apostoli uel prophete, per quos fidelis populus intrat ad Dominum. Adorate, inquit, Dominum in aula sancta eius, siue  in atrio sancto eius. Hec enim duo nomina pro alterutro in Scriptura ponuntur, quia et in Greco aulen, atrium dicitur. Tunc reuera Dominus adoratur, quando fuerint hostie portate, quas superius intimauit: ut supplicatio confitentis mereatur ad aures peruenire Creatoris. Nec uacat, quod anteriori uersu atria posuit, hoc uero singulariter atrium dicit; quia ex illis atriis patriarchis, apostolis et prophetis in istud atrium catholice duntaxat Ecclesie peruenitur, ubi eius potentia maiestatis adoratur. Sequitur:

Commoueatur a facie eius uniuersa terra. Quomodo dixerat fidelibus, bonas operas tollite et introite, nec dicit, a facie ipsius amatores seculi submouendos. Non enim dixit: Commoueatur ante faciem eius  uniuersa terra. Quod hodieque illis dicimus, quos a conspectu nostro reddidimus alienos. Qui bene terra dicti sunt, quia terrena uitia non derelinquunt. Quamuis hoc alii in partem bonam accipi debere dixerunt, ut tunc terra commoueatur, quando peccator ad penitentiam fuerit, Domino miserante, perductus. Sic Scripture diuine incomprehensibilis profunditas et diuersis modis intelligitur, ut una constare uarietate monstratur. Per se fundauit orbem immobilem. Orbem hic sanctam Ecclesiam debemus intelligere, que in toto orbe diffusa est. Huic ergo orbem dici penitus non esse commouendum: quia in soliditate fidei perseuerat, in qua Dominus illum fundauit immobilem; non sicut illa, quam superius dicit: Commoueatur a facie eius uniuersa terra. Illa  commoueatur, ut a malis conuertatur operibus: ista non commoueatur, que uere fidei soliditate consistit.

Letentur celi, et exsultet terra. Per celos significantur  apostoli et prophete, uel reliqui fideles, quos diuina maiestas, tanquam celum, noscitur insidere: terra uero indicat peccatores, qui tamen satisfactionis beneficio ad gratiam Dei meruerunt redire. Ipsa enim terra exsultare potest in aduentu iudicis sui, que se a peccatis intelligit absolutam.

Dicite in nationibus: Dominus regnauit. In psalterio uero additum est: Dominus regnauit a ligno. Illos admonent reuerenda mysteria gentibus predicare, quos  in atrio sancto Dominum adorare precepit, ut in nationibus a ligno crucis Dominum debeant dicere regnaturum. Non ab illo ligno paradisi, unde diabolus genus humanum uidebatur tenere captiuum; sed ab isto scilicet ligno unde libertas caput extulit, in uita surrexit. In illo siquidem ligno mors transgressionis pependit; in isto fides confessionis emicuit. Illud perduxit ad inferos; istud mittit ad celos. Regnauit autem intelligamus, innotuit, quando mundo Dominus Saluator apparuit; nam quando ille non regnauit, qui semper cum Patre et Spiritu sancto potestate sue omnipotentie perseuerat? A ligno, alii quidem non habent translatores; sed nobis sufficit, quod LXX interpretum auctoritate firmatum est. Crux enim Domini prauum atque distortum correxit orbem  terre.

Tonet mare et plenitudo eius: exsultent agri et omnia que in eis sunt. Mare hic pro populis ponitur, quia in salo huius seculi constituti diuersis tentationibus agitantur. Isti mouentur ad gaudium, quando conuersionis dona susceperint. Nam ut uniuersitatem gentium intelligere debuisses, posuit, plenitudo eius. Agros hic similiter in bono debemus accipere, quia illa plana dicimus, que pulcherrima equalitate tenduntur. Agros ergo dicit uiros iustitie laude pollentes, non superbia timidos, non asperos iracundia, sed mansueta leuitate plenissimos. Sequitur:

Tunc laudabunt ligna saltus coram Domino, quia uenit iudicare terram. Tunc, dixit secundum aduentum, quando iudicaturus est mundum. Ligna siluarum  per se amaros et steriles inferunt fructus; sed cum fuerint insita, dulcissima ubertate pinguescunt. Sic gentes, que prius fuerant, uelut ligna siluarum, ad culturam fructiferam producte, ante faciem Domini magno sunt gaudio letature. Sed cum dicit: Omnia ligna illam partem uult intelligi, que misceri bonis operibus potuit ac mutari. Que dixerat credentes esse letaturos, non dicit in angulis, non in secretis, sed ante faciem iudicis, quando inestimabilis et copiosa letitia est; quando premia tribuuntur, et securitas sine fine prestatur. Et ne primum illum incarnationis Domini putares aduentum, dicit in psalmo: Quoniam uenit iudicare terram. Nam si in illo primo commate sententiam terminasset, potuerat illud aduentum, qui iam transactus est, forte  sentire; sed cum addidit: Quoniam uenit iudicare terram, illum nos tantum uoluit intelligere, quem adhuc noscimus exspectare. De quo etiam Ezechiel propheta testatur: Hec dicit Dominus Deus ossibus istis: Ecce ego induco in uos spiritum, et uiuetis, et dabo in uos neruos, et inducam super uos uiscera carnis, et extendam super uos cutem, et dabo spiritum meum in uobis, et uiuetis, et scietis quia ego sum Dominus . Daniel quoque dicit: Et multi dormientium in terra per fissuras exsurgent: hi in uitam eternam, et hi in opprobrium et confusionem . Terra uero hic uniuersum populum mundi dicit, ut bonis premia, malis supplicia eterna constituat.

 Confitemini Domino quoniam bonus, quoniam in eternum misericordia eius. Sicut superius psalmus in primo uersu declarauit, quia confessio illa ad laudes Domini debuisset aptari, ita et hic designat confessionem istam ad medicinam penitudinis applicandam. Sed hoc quoque ad preconia Domini pertinere non dubium est, quando maior gloria est pietatis confitenti parcere quam innuenti in confessione prestare. Ex persona Hebreorum siquidem compuncta uidetur redundare congregatio, et diuina inspiratione propheta loquitur ad reliquam plebem, ut, antiqui erroris prauitate damnata, ad diuinam debeat redire clementiam. Et ne aliquis de culparum suarum numerositatibus terreretur, addidit: Quoniam bonus. Quis enim dubitet ad eum recurrere, quem scit sibi  posse celerrime subuenire. Bonus cum Dominus recte dicitur, qui delinquentem pascit, qui exspectat errantem, qui solem suum facit oriri super bonos et malos, et pluit super iustos et iniustos . Hoc etiam ipsius ueritatis uoce declaratur: Nemo bonus, nisi solus Deus . Addidit: Quoniam in eternum misericordia eius. Misericordia enim Domini in eternum super eos, qui in eius sperant clementiam, et qui eius iustitiam timentes, per obedientiam ipsius se subiiciunt uoluntati, secundum illud psalmiste: Beneplacitum est, inquit, Domino super timentes eum, et in eis qui sperant in misericordia eius . Unde et beata uirgo Maria in cantico Euangelii ait: Misericordia eius a progenie in progenies timentibus eum . Et notandum, quod iuxta aliam editionem,  ubi legitur: Quoniam in seculum misericordia eius, hoc innuit, ut audito bono Domino, ne se humana negligentia ab studiosa et sedula supplicatione suspenderet, remedii causam dicit, ut ad confessionem celerem Domini debeat munere festinare. In seculum, uite huius significat cursum, ubi miseri sunt, quicunque delinquunt; ubi fas est, corda nostra conuerti et misericordiam postulari. Ibi enim damnatio confiteri peccatum, ubi iam constat esse iudicium.

Et dicite: Salua nos, Deus, Saluator noster, et congrega nos de nationibus, et erue nos de gentibus, ut confiteamur nomini sancto tuo, et exsultemus in carminibus tuis. Populus prior, cuius persone uerba superiora competebant, postquam se copia Dominice  laudis expleuit, Patrem Dominum deprecatur, ut Ecclesiam suam de gentium congregatione perficiat: illud quoque subiungens: Et exsultemus in carminibus tuis, hoc est, non in humana iactantia, sed in te ubi est reuera fixa gloria, et sine fine letitia. Et intuere, quod hic saluare dicitur Pater. Legitur etiam et Filius saluare, ut est illud: uenit Filius hominis saluum facere quod perierat . Predicatur etiam saluare Spiritus sanctus, ut est illud ad Titum: Saluos nos fecit per lauacrum regenerationis et reuocationis Spiritus sancti . Sic indiuisibilis Trinitatis equalitas atque unitas et uerbis similibus et uirtutibus indicatur. Amen.

Benedictus Dominus, Deus Isrel, ab eterno usque  in eternum: et dicat omnis populus. Amen, et hymnos Domino. Hec est laus quam superiori uersu congregatos optauit populos personare. Hoc etiam nunc canit sancta Ecclesia, que se de tanto bono presenti consolatur. Sed hoc dicit ab isto seculo usque ad illud perpetuum secundum esse faciendum ut continuata laus nunquam debeat habere fastidium. Sed tamen cum predictos hymnos deuotus Iudeorum populus canit: quis est ille aliter, qui dicit: Amen, Amen? Scilicet, ut mihi uidetur, populus ille preputii est, qui eo tempore in fide non erat, quando istud canebatur. Qui tamen prophetie uirtute futurus introductus est, ut amore uniuersitatis dicat: Amen, Amen, hoc est, fiat, fiat . Sic hodieque in Ecclesiis orantibus sacerdotibus respondetur,  Amen: ut concordent in precibus simul et sacerdotum pia intentio, et populi sana deuotio; quatenus postulata unitas fidelium facilius impetret, iuxta illud Euangelii dictum, quo Saluator discipulis ait: Amen dico uobis, quod si duo ex uobis consenserint in unum super terram ex omni re, quamcunque petierint, fiet illis a Patre meo, qui est in celis.

Dereliquit itaque ibi coram arca federis Domini Asaph et fratres eius, ut ministrarent in conspectu arce iugiter per singulos dies et uices suas. Nota, lector, quod ministri Domini iugiter debent permanere in ministerio ipsius, et per singulos dies ministrare illi in conspectu arce; et uidebis quod administratoribus diuini uerbi non licet terrenis negotiis uacare, sed potius quotidie et sine cessatione in Ecclesia  Dei euangelice predicationi insistere: sed tamen non uniformiter, sed distinctim secundum qualitatem auditorum. Unde per diuersos ministros diuerse melodie cantus, et diuersa officia sacerdotum in tabernaculo Domini explicantur.

Porro Obededom et fratres eius sexaginta octo et Obededom, filium Idithun, et Oza constituit ianitores: Sadoch autem sacerdotem, et fratres illius sacerdotes, coram tabernaculo Domini in excelso, quod erat in Gabaon, ut offerrent holocausta Domino super altare holocaustomatis iugiter mane et uespere, etc. Igitur hoc quod dicit, sacerdotem Sadoch et fratres eius sacerdotes constitutos tabernaculo Domini, quod in excelso Gabaon, ut offerrent holocausta Domino super altare holocaustomatis iugiter mane et uespere,  diuersis accipitur. Alii enim dicunt quod tabernaculum Dei, postquam filii Isrel intrauerunt in terram Chanaan, primum fuerit in Silo, deinde in Obe, postea in Gabaon, ad extremum quoque in Sion: arca testamenti sola ab Allophylis ad tempus capta sit, postmodum uero reducta. Alii autem asserunt locum quemdam esse in Hierusalem, appellatum Gabaon; ibique Dauid tabernaculum federis, et arcam testamenti Domini collocasse. Gabaon interpretatur collis: excelsum autem propter sublimitatem diuini cultus dictum existimant. Ceterum in libro locorum scriptum reperimus, Gabaon esse metropolim et regalem ciuitatem Aeneorum, ceciditque in sortem tribus Beniamin. Et nunc ostenditur uilla in  eodem nomine in quarto milliario Bethelis contra occidentalem plagam, iuxta Rama et Remmon, ubi Salomon hostias immolans diuinum meruit oraculum. Fuit autem et ipsa separata Leuitis.

Reuersusque est omnis populus in domum suam, et Dauid, ut benediceret etiam domui eius. Benedicere hic domui sue Dauid dicitur, hoc est, opus coniugale exercere, quatenus filiorum numerum ampliaret. Aliter quidam benedictionem hic per antiphrasin dictam putant: domum uero Michol filiam Saul; quam increpabat Dauid, eo quod indignata sit, cum uidisset eum subsilientem coram arca testamenti Domini.



CAPUT XuII. De uerbis que locutus est Dauid ad Nathan prophetam  de edificatione templi, et responso Domini per eumdem prophetam ad Dauid. De confessione qua laudauit Dauid Dominum pro uniuersis beneficiis sibi ab ipso collatis.

 Cum autem habitaret Dauid in domo sua, dixit ad Nathan prophetam: Ecce ego habito in domo cedrina, arca autem federis Domini sub pellibus est. Et ait Nathan ad Dauid: Omnia que in corde tuo sunt, fac: Deus enim tecum est. Igitur nocte illa factus est sermo Domini ad Nathan, dicens: uade, loquere Dauid seruo meo: Hec dicit Dominus: Non edificabis tu mihi domum ad habitandum; neque enim mansi in domo eo tempore quo eduxi Isrel usque ad diem hanc, sed fui semper mutans loca tabernaculi, et in tentorio manens cum omni Isrel. Quod propheta interrogatus a rege respondit: Omne quod est  in corde tuo, uade et fac: et postea a Domino admonitus, eadem prohibuit que ante concessit, patet profecto quod prophetie spiritus prophetarum mentes non semper irradiat; quia sicut de Spiritu sancto scriptum est: Ubi uult, spirat . Hinc est enim, quod Eliseus flentem mulierem cerneret, causamque nescisset, ad prohibentem hunc puerum dicit: Dimitte eum, quia anima eius in amaritudine est, et Dominus celauit me, et non iudicauit mihi . Quod omnipotens Deus ex magna pietatis dispensatione disponit. Quia dum prophetie spiritum aliquando dat, et aliquando subtrahit, prophetantium mentes et eleuat in celsitudine et custodit in humilitate, ut et accipientes Spiritum, inueniant quid de Deo sint; et rursum, prophetie Spiritum non habentes,  cognoscant quid sint de semetipsis. Quod autem Dauid prohibitus est domum Deo edificare quia uir sanguinum esset, innuit moraliter quod mundus in se esse a uitiis debet, qui curat aliena corrigere, ut terrena non cogitet, ut desideriis infimis non succumbat: quatenus tanto perspicacius aliis fugienda uideat, quanto hec ipse per scientiam et uitam uerius declinat. Nequaquam pure maculam in membro considerat oculus quem puluis grauat. Et superuectas sordes tergere non ualent manus que lutum tenent. Quod iuxta translationis seriem ad Dauid erga exteriora bella laborientem per significationem diuina uox innuit, cum dicit: Non tu edificabis mihi templum, quia uir sanguinum es. Dei templum edificat,  qui corrigendis institutis proximorum mentibus uacat. Templum quippe Dei nos sumus: quia ad ueram uitam ex eius inhabitatione constituimur, Paulo attestante, qui ait: Templum Dei sanctum est, quod estis uos . Sed uir sanguinum templum Dei edificare prohibetur, quia qui adhuc actibus carnalibus incubat, necesse est ut instituere spiritaliter proximorum mentes erubescat.

Nunquid locutus sum saltem uni iudicum Isrel, quibus preceperam, ut pascerent populum meum et dixit: Quare non edificasti mihi domum cedrinam? Nunc itaque loqueris ad seruum meum Dauid: Hec dicit Dominus exercituum: Ego tuli te, cum in pascuis sequereris gregem, ut esses dux populi mei Isrel, et fui tecum quocunque perrexisti, et interfeci omnes inimicos  tuos coram te, fecique tibi nomen quasi unius magnorum qui celebrantur in terra. Idcirco a nullo iudicum sibi edificari domum cedrinam iussit, quia ab omnibus contra hostes pugnatum fuit, et omnes effusores fuerunt sanguinum. Fecitque, inquit, tibi Dominus nomen quasi unius magnorum qui celebrantur in terra: sic feci Abraham, Isaac, et Iacob, et Moysi, et Iosue, quorum nomina famosissima sunt in terra.

Et dedi locum populo meo Isrel. Plantabitur et inhabitabit in eo, et ultra non commouebitur; nec filii iniquitatis atterent eos, sicut a principio ex diebus, quibus dedi iudices populo meo Isrel. Et humiliaui uniuersos inimicos tuos. Annuntio ergo tibi, quod edificaturus sit domum tibi Dominus. Cumque impleueris  dies tuos, ut uadas ad patres tuos, suscitabo semen tuum post te, quod erit de filiis tuis, et stabiliam regnum eius. Ipse edificabit mihi domum, et firmabo solium eius usque in sempiternum. Ego ero ei in patrem, et ipse erit mihi in filium; et misericordiam non auferam ab eo, sicut abstuli ab eo qui ante te fuit; et statuam eum in domo mea, et in regno meo usque in sempiternum; et thronus eius erit firmissimus in perpetuum. Hanc tam grandem promissionem qui putat in Salomone fuisse completam, multum erat. Attendit enim, quod dictum est: Hic edificabit mihi domum, quoniam Salomon templum illud nobile struxit et non attendit, quod dicit: Fidelis erit domus eius, et regnum eius usque in eternum coram me . Attendat ergo et aspiciat Salomonis  domum plenam mulieribus alienigenis colentibus deos falsos, et ipsum ab eis regem sapientem in eamdem idololatriam seductum atque deiectum, et non audeat existimare Deum uel hoc promisisse mendaciter, uel talem Salomonis domum eum non potuisse futuram prescire. Non hic debemus ambigere, cum in Christo Domino nostro, qui factus est ex semine Dauid secundum carnem , iam uiderimus ista compleri, ne uane atque inaniter hic alium aliquem requiramus, sicut carnales Iudei. Nam et ipsi usque adeo filium, quem loco isto regi Dauid promissum legunt, intelligunt non fuisse Salomonem, ut eo qui promissus est tanta iam manifestatione declarato, adhuc mirabili cecitate alium se sperare dicant.  Facta est quidem nonnulla imago rei future etiam in Salomone, in eo quod templum edificauit, et pacem habuit secundum nomen suum  et in exordio regni sui mirabiliter laudabilis fuit; sed eodem sua persona, per umbram futuri prenuntiando, etiam ipsum Christum Dominum exhibebat. Unde quedam de illo ita scripta sunt, quasi de ipso ista predicta sint; dum Scriptura sancta, etiam rebus gestis prophetans, quodammodo in eo figuram deliniat futurorum. Nam preter libros diuine historie, ubi regnasse narrat? Psalmus etiam septuagesimus primus titulo nominis eius inscriptus est: in quo tam multa dicuntur, que omnino ei conuenire non possunt: Domino autem Christo aptissima perspicuitate conueniunt, ut euidenter appareat,  quod in illo figura qualiscunque adumbrata sit, in isto autem ipsa ueritas presentata. Notum est enim, quibus terminis regnum conclusum fuerat Salomonis; et tamen in eo psalmo legitur, ut alia taceam: Dominabitur a mare usque ad mare, et a flumine usque ad terminos orbis terre: quod in Christo uidemus impleri. A flumine quippe dominandi sumpsit exordium, ubi baptizatus est a Ioanne; eodem monstrante cepit agnosci a discipulis, qui non solum magistrum, uerum etiam Dominum appellauerunt. Nec ob aliud, uiuente adhuc fratre suo Dauid, regnare Salomon cepit  nisi ut hinc quoque satis eluceat, non esse ipsum quem prophetia ista presignat, que ad eius patrem loquitur, dicens: Et erit, cum repleti fuerint dies tui, et dormies  cum patribus tuis, suscitabo semen tuum post te, quod erit de uentre tuo, et preparabo regnum illius. Quomodo ergo propter id quod sequitur: Hic edificabit mihi domum, iste Salomon putabitur prophetatus, et non potius propter id quod precedit: Cum repleti fuerint dies tui, et dormies cum patribus tuis, suscitabo semen tuum post te; alius pacificus intelligitur esse promissus, qui non ante, sicut iste, sed post mortem Dauid prenuntiatus est suscitandus. Quamlibet enim longo interposito tempore Christus iehsu ueniret, procul dubio post mortem regis Dauid, cui sic est promissus, eum uenire oportebat, qui edificaret domum Deo non de lignis et lapidibus, sed de hominibus, qualem illum edificare gaudemus. Huic enim domui dicit Apostolus, hoc est, fidelibus  Christi: Templum enim Dei sanctum est, quod estis uos . Benedictio quippe Domini in semine Dauid non ad aliquod tempus qualis diebus Salomonis apparuit, sed in eternum speranda est, in qua certissima spe dicitur . Fiat, fiat; sicut in psalmo LXXXuII scriptum in fine est: Benedictus, inquit, Dominus in eternum. Fiat, fiat. Illius enim spei est confirmatio, uel huius iteratio. Hoc ergo intelligens Dauid ait in secundo Regnorum libro: Et locutus est pro domo serui tui usque in eternum, etc. , quia tunc genitus erat filius, ex quo progenies duceretur ad Christum, per quem futura erat domus eius eterna, eademque domus Dei. Domus enim Dauid propter genus Dauid, domus autem Dei eadem ipsa  propter templum Dei de hominibus factum, non lapidibus, ubi habitet in eternum; populus cum Deo et in Deo suo, et Deus erit omnia in omnibus ; ipse in pace premium, qui uirtus in bello. Ideo cum secundum LXX in uerbis Nathan dictum sit: Et annuntiabit tibi Dominus quoniam domum edificabis ipsius; postea dictum est in uerbis Dauid: Quoniam tu Dominus omnipotens Deus Isrel reuelasti aurem serui tui, dicens: Domum edificabo tibi. Hanc enim domum et nos edificabimus bene uiuendo, et Deus, ut bene uiuamus, opitulando: Quia nisi Dominus edificauerit domum, in uano laborant edificantes eam . Cuius domus cum uenerit ultima dedicatio, tunc fiet illud quod hic per Nathan locutus est Deus, dicens: Et imponam locum populo meo  Isrel, et plantabo illum, et inhabitabit seorsum, et non sollicitus erit ultra, et non apponet filius iniquitatis humiliare eum, sicut ab initio a diebus, quibus constitui iudices super populum meum Isrel. Hoc tam magnum bonum quisquis in hoc seculo et in hac terra sperat, insipienter sapit. Anne quispiam putabit in pace Salomonis id esse completum? Pacem quippe illam Scriptura in umbra futuri excellenti predicatione commendat. Cui suspicioni uigilanter occursum est, cum posteaquam dictum: Et non apponet filius iniquitatis humiliare eum, continuo subiunctum est: Sicut a diebus, quibus constitui iudices super populum meum Isrel. Iudices namque priusquam reges ibi esse cepissent, super illum populum fuerant constituti, ex quo terram promissionis  accepit. Et utique humiliabat eum filius iniquitatis, hoc est hostilis alienigena, per interualla temporum, quibus leguntur paces alternasse cum bellis; et inueniuntur illic pacis tempora prolixiora, quam Salomon habuit, qui quadraginta regnauit annis. Nam sub eo iudice, qui est appellatus Aod, octoginta anni pacis fuerunt . Absit ergo, ut Salomonis tempora in hac promissione promissa esse credantur: multo minus itaque cuiuslibet regis alterius. Non enim quispiam eorum in tanta quanta ille pace regnauit; nec unquam omnino gens illa ita regnum tenuit, ut sollicita non fuerit ne hostibus subderetur: quia in tanta mutabilitate rerum humanarum nulla aliquando populo concessa est tanta securitas, ut huic uite hostiles ne formidaret incursus. Locus ergo  qui promittitur tam placate ac secure habitationis, eternus non est; eternusque debetur in matre Hierusalem libera, ubi erit ueraciter populus Isrel. Hoc enim nomen interpretatur, uidens Dominum. Cuius premii desiderio pia per fidem uite in hac erumnosa peregrinatione ducenda est.

Iuxta omnia uerba hec, et iuxta uniuersam uisionem istam sic locutus est Nathan ad Dauid. Cumque uenisset rex Dauid, et sedisset coram Domino, dixit: Quis ego sum, Domine Deus, et que domus mea, ut prestares mihi talia? Sed et hoc parum uisum est in conspectu tuo: ideoque locutus es super domum serui tui etiam in futurum: et fecisti me spectabilem super omnes homines, Domine Deus meus. Quid est quod  Dauid dicit, spectabilem se esse factum a Domino super omnes homines? Quod nisi hyperbolice dictum accipiatur, secundum historiam omnino stare non potest. Secundum allegoriam uero ipse ibi designatur, qui de semine Dauid secundum carnem natus est, Redemptor uidelicet noster, quem Dominus Pater a mortuis suscitans exaltauit et constituit ad dexteram suam in celestibus super omnem principatum et potestatem et uirtutem et dominationem et omne nomen, quod nominatur non tantum in hoc seculo, sed etiam in futuro. Et omnia subiecit sub pedibus eius, et ipsum dedit caput super omnia Ecclesie, que est corpus, plenitudo eius, qui omnia in omnibus adimplet . Cui et donauit nomen, quod est super omne nomen: ut in nomine Iesu omne  genu flectatur celestium, terrestrium, et infernorum, et omnis lingua confiteatur quia Dominus iehsu in gloria est Dei Patris .

Domine, non est similis tui, et non est alius Deus absque te, ex omnibus quos audiuimus auribus nostris. Quis autem est alius, ut populus tuus Isrel? Gens una in terra, ad quam perrexit Deus, ut liberaret et faceret populum sibi: et magnitudine sua atque terroribus eiiceret nationes a facie eius, quem de Aegypto liberat? Et posuisti populum tuum de Isrel tibi in populum usque in eternum. Hoc in loco licet uideatur prioris populi egressum de Aegypto, et collocationem eius in terra promissionis commemorare, tamen maiori dignitate populi fidelis liberatio de spiritali Aegypto, transplantatio ipsius in  terras sancte Ecclesie ad laudem et honorem nominis Domini certissime designatur. Ipse enim populus Dei est, et uerus Isrel diuino cultui perpetualiter mancipatus. Ceterum antiquus Isrel, iam honoris et religionis expers, nominis dignitate, et loci possessione priuatus est, maxime cum in toto orbe dispersus, sine lege, sacerdotio atque sine Dei templi celeberrimo cultu uagetur incertus.

Tu enim, Domine Deus meus, reuelasti auriculam serui tui, ut edificares ei domum. Et idcirco inuenit seruus tuus fiduciam, ut oret coram te, etc. Reuelasti, inquit, auriculam serui tui, hoc est, in eternum auditum cordis illius instruxisti, quod edificares ei domum, progeniem uidelicet ipsius muliplicando, et semen eius dilatando. Inde utique dedisti  ei fiduciam loqui de te, et gloriam tuam ac laudem coram omnibus annuntiando predicare.



CAPUT XuIII. De eo quod Dauid percusserit Philisthiim et humiliauerit eos, et Moabitas et Adarezer regem Soba, et Syrum Damascenum: a quibus translata uasa aurea, argentea et enea consecrauit rex Dauid Domino. Quod Abisai percussit Edom in ualle Salinarum et constituit in Edom presidium, ut seruiret Idumea Dauid. De regno Dauid super Isrel et principibus suis, quos prefecit populo.

 Factum est autem post hec, ut percuteret Dauid Philisthiim, et humiliaret eos, et tolleret Geth et filias eius de manu Philisthiim, percuteretque Moab, et, fierent Moabite serui Dauid offerentes  ei munera. Filias Geth dicit ciuitates minores, que ad Metropolim pertinebant. Siquidem quinque erant ciuitates insignes Philisthinorum: hoc est, Azotus, Gaza, Ascalon, Geth et Acaron. Que quia in terra repromissionis erant, sorte filiis Isrel deputate fuerant: sed ab eis usque ad Dauid minime possesse. Imo ipse frequenter Isrel sibi tributarium faciebant. Porro Dauid humiliauit eas, conuersa uice quo ante tributum expetebant, fecit sibi tributarias. Mystice autem he quinque ciuitates quinque sensus corporis in terra carnis nostre positi accipi possunt: qui quandiu uetus homo noster in nobis regnabat, uariis debitis iniusti-tributi nos astringebant. Cum autem uerus Dauid in nobis regnum accepit, subito tributi exactores facti sunt  tributarii; et quidquid in carne nostra rebelli fuit, spiritus imperio subiugatum est. Quod autem dicit de Moab, quod fierent Moabite serui Dauid, offerentes ei munera, mystice significat quod Christus omnes gentes sub sua dominatione tenens facit pensum seruitutis sibi reddere, dum singule queque nationes, in nominis eius confessione adunate deuote censum bonorum operum illi exsoluunt.

Eodem tempore percussit Dauid Adadezer regem Soba, regionis Emath, quando perrexit, ut dilataret imperium suum usque ad flumen Euphraten, etc. Soba ciuitatem dicunt esse Syrie pertinentem ad Emath, metropolim, que alio nomine Epiphania dicitur. Quomodo autem Dauid Syriam deuastauerit, Iosephus ostendit, dicens: »Audiens autem Damasci  Syrie rex Addus, quod Dauid expugnasset Adeazarum, tanquam amicus ad eius solatia cum maximo uenit exercitu, eum, sicut sperabat, ab oppressione liberaturus; et congressus denuo apud Euphraten contra Dauid, bello deuictus est. Ceciderunt enim, ferientibus eos Hebreis, de exercitu Addi quasi uiginti millia fere; reliqui uero in fugam conuersi sunt.« De quo consequenter presens historia commemorat. Mystice autem Adadezer, qui interpretatur decorum auxilium; rex Soba, qui interpretatur incensa uel conuertens, significat gentilitatis in seuitia naturali feruorem, contra quam Dauid noster confligebat ac dimicando uincebat: quia gladio spiritus, quod est uerbum Dei , eius expugnauit errores, et conuersum ad fidem in predicatione  Euangelii decorum efficit auxilium.

Cuius subneruauit omnes equos curruum, exceptis centum quadrigis, quas reseruauit sibi. Quia omne quod sibi rebelle per superbiam mentis, et sublimitatem humane sapientie in ea conspexit, resecando, id solum, quod opportunum et habile ad opus Euangelice predicationis de studiis eius esse iudicauit, sibi reseruauit.

Superuenit autem et Syrus Damascenus, ut auxilium preberet Adadezer, regi Soba. Sed et huius percussit Dauid uiginti duo millia uirorum, et posuit milites in Damasco, ut Syria quoque deseruiret et offerret munera. Damascus enim, nobilis urbs Phenicis, eodem uocabulo, quo et Masech, ancille Abraham  filius, appellatus est. Et Damascus interpretatur sublimis uel humecta. Et bene que prius humecta libidine super spiritu sanguinem humanum inexplebiliter sitiebat, nunc mundata baptismate Christi sublimis profectu uirtutum, sanguinis eius poculum desiderat percipere.

Tulit quoque Dauid pharetras aureas, quas habuerant serui Adadezer, et attulit eas in Hierusalem. Pharetre auree, ni fallor, significare possunt dogmata gentilium, in quibus testimonia philosophie humane, et discipline liberales continebantur, quas Dauid mysticus ablatas ab Adadezer, hoc est, gentilitate tulit in Hierusalem; cum huiusmodi disciplinas per doctores sanctos in seruitium Ecclesie catholice conuertit. Ibi enim non parum prosunt liberalium  artium discipline ad expugnationem erroris, et ad confirmationem ueritatis, si pie et sana fide tractentur. Sequitur:

Nec non et Thebath et Chun, urbibus Adadezer, eris plurimum, de quo fecit Salomon mare eneum, et columnas, et uasa enea. Bene ergo scriptum est quod Salomon fecisset mare eneum, et columnas, et uasa enea de ere, quod tulit Dauid de Thebath et Chun, urbibus Adadezer, quia pacificus noster uenustatem pulchre locutionis de humilitate conuerse gentilitatis ad commendandam baptismi gratiam, et firmamentum fidei; predicationem pii dogmatis in usum Ecclesie sue conuertit. Thebath enim interpretatur paruulus uenit, et Chun pulchritudo. Recte ergo qui paruulum se per humilitatem  agnoscit, pulcher et speciosus in decore uirtutum efficitur.

Sed et omnia uasa aurea et argentea et enea consecrauit rex Dauid Domino, cum argento et auro quod tulerat ex uniuersis gentibus, tam de Idumea et Moab et filiis Ammon, quam de Philisthiim et Amalech. Quid autem significat, quod Dauid uasa aurea, argentea et erea, que tulerat de uniuersis gentibus, sanctificauit Domino? nisi quod Christus omnes, quos de uniuersis gentibus conuocat ad fidem suam, alios auri loco, hoc est, sensu spirituali preclaros; alios argenti, hoc est, eloquentie nitore splendentes; alios uero predicatione diuina sonores sanctificat Domino, ut in eius tabernaculo fideliter discernentes, ipsius ministerio in eternum decentissime  perfungantur.

Abisai uero filius Saruie percussit Edom in ualle Salinarum decem et octo millia, et constituit in Edom presidium, ut seruiret Idumea Dauid, etc. In Regum uero ita scriptum est: Fecit quoque sibi Dauid nomen, cum reuerteretur, capta Syria, in ualle Salinarum cesis decem et octo millibus . Fecisse sibi nomen dicitur, quia in ualle Salinarum, cesis decem et octo millibus erexit sibi fornicem triumphalem. Fecit etiam sibi nomen, qui uicta Syria Damasci, et Syria Soba, erexisse sibi ducitur alterum fornicem triumphalem. Et si quem mouet quod in plerisque Latinorum codicibus inuenitur, Dauid non decem et octo millia in ualle Salinarum,  sed duodecim millia cecidisse, nouerit hoc uitio scriptorum in eisdem codicibus inolitum esse. ueraciter tamen Dauid in eadem ualle Salinarum decem et octo millia cecidit: Ioab uero duodecim millia, sicut in titulo LuIII psalmi scribitur. Hic autem decem et octo Abizai interfecisse perhibetur; et hoc ille fecisse, quasi dux fortissimorum militum, intelligitur; sed propter regalis nominis dignitatem Dauid uictoria est ascripta. Quidni percussa a Dauid multitudine in ualle Salinarum designatur, nisi Redemptor noster sui examinis distractione in his qui de illo praua sentiunt, . . . . . . . . . . stultitiam immoderati saporis exstinguite. Unde per quemdam Sapientem dicitur: Qui peruersi cordis est, non inuenit bonum; et qui uertit linguam suam, incidit in  malum .

Regnauit ergo Dauid super uniuersum Isrel, et faciebat iudicium et iustitiam cuncto populo suo. Quid est quod Dauid legitur fecisse iudicium et iustitiam cuncto populo suo, nisi quod Saluator noster omni populo Ecclesie iudicium et equitatem semper impendit? Historicus enim Dauid non ubique iustitiam seruauit, quem transgressio legis reprehensibilem ostendit . uerus autem, qui peccatum non fecit, sed peccata mundi tollere  uenit, uniuerso populo suo ita iudicia tribuit, de quo scriptum est: Iustus Domimus, et iustitiam diligit, equitatem uidit uultus eius . Et non est personarum acceptio apud Deum, sed in omni gente qui timuit Dominum, et operatur iustitiam, acceptus est illi . Misericordiam et ueritatem diligit, gratiam et gloriam dabit . Benedictus Dominus in eternum, a seculo et usque in seculum, et dicat omnis populus: Fiat, fiat .

Porro Ioab filius Saruie erat super exercitum, et Iosaphat filius Ahiboth a commentariis. Commentarii, hoc est commemoratores, hi fuerunt qui, annotatis rebus et causis, regi eas ad memoriam deferebant.

Sadoch autem filius Achitob, et Abimelech filius Abiathar sacerdotes. Abimelech filius Abiathar in Paralipomeno scribitur, in Regum uero Ahimelech; et interpretatur Abimelech Pater meus rex: Ahimelech uero, frater meus rex; quoniam nominum distantiam euentus rerum peperit . Moraliter  uero instruit Ecclesie sacerdotes, ut qui propter ordinis dignitatem patris locum tenent, per humilitatem et mansuetudinem atque societatis equalitatem, fratrum nomine censeantur; ut sciant illud quod princeps apostolorum pastores Ecclesie in sua Epistola premonuit, dicens: Non ut dominantes in clero, sed ut forma facti gregis .

Et Susa scriba, Banaias uero filius Ioiada super legiones Cerethi et Phelethi. Susa scribitur in Paralipomenon, qui in Regum Saraia nominatur ; et interpretatur Susa gaudium; et Saraia, princeps Domini. Cerethi autem, exterminatores, et Phelethi, admirabiles et uiuificatores, interpretantur. Hos quidam dicunt fuisse septuaginta iudices  loco eorum substitutos, quos Moyses in eremo precipiente Domino, delegerat . Alii uero dicunt, Ceretheos adhuc deputatos esse, ut penam in reis exsoluerent: Pheletheos autem, ut insontes ab oppressoribus defenderent.

Porro filii Dauid primi ad manum regis. Hinc in Regum scriptum est quod filii Dauid sacerdotes essent ; sed ad unum sensum conuenit utrumque, quod hic dicit primos ex illis sacerdotes propter nobilitatem et prioratum. Hi sunt enim, qui in Hebron nati sunt. Mystice autem filii ueri Dauid sunt quinque fideles: quos ei aqua et uerbo sancta parit Ecclesia. Hi uero sacerdotes fiunt, qui membra summi sunt sacerdotis, qui secundum ordinem Melchisedech pontifex factus sempiternum  habet sacerdotium . Unde Petrus apostolus scribens ad credentes ait: uos estis genus electum, regale sacerdotium, gens sancta, populus acquisitionis . Et item: Ipsi, inquit, tanquam lapides uiui, superedificamini domus spiritales in sacerdotium sanctum, offerentes spiritales hostias acceptabiles Deo per Christum Iesum . Qui bene primi ad manum regis esse dicuntur, quia bonis meritis regi celesti appropinquare merentur, in quibus ipse uirtutum ad exemplum aliis mirabilem operatur effectum. Quanto enim quis fide, que dilectionem operatur, profecerit, tanto uicinitatem summi regis se habere gaudebit.



CAPUT XIX. De Hanon filio Naas regis Ammonitarum, qui Dauid nuntios ad se dimissos confudit, et bello ob hoc contra eum facto.

 Accidit autem, ut moreretur Naas rex filiorum Ammon, et regnaret filius eius pro eo. Dixitque Dauid: Faciam misericordiam cum Hanon, filio Naas: prestitit enim mihi pater eius gratiam. Naas fuit rex Ammon, qui in Regum scribitur, cum quo primum Saul in defensione Gabes Galaad pugnauit, et uicit eum . Quia ergo erat inimicus Saulis, idcirco gratiam prestabat Dauid, si quando ad eum ueniebat .

Misitque Dauid nuntios ad consolandum eum super morte patris sui. Qui cum peruenissent in terram filiorum Ammon, ut consolarentur Hanon, dixerunt  principes filiorum Ammon ad Hanon: Tu forsitan putas quod Dauid honoris causa in patrem tuum miserit, qui consolarentur te; nec animaduertis, quod, ut explorent et inuestigent et scrutentur terram tuam, uenerunt ad te serui eius. Igitur Hanon pueros Dauid decaluauit et rasit, et precidit tunicas eorum medias usque ad inguina, et dimisit eos. In Regum scriptum, quod raserit dimidiam partem barbe eorum, et preciderit uestes eorum medias usque ad nates. Sed in Paralipomenon legitur, quod ipse Hanon pueros Dauid decaluauerit et raserit, et preciderit tunicas eorum medias usque ad inguina . Nec est diuersum, quod inuenitur, quia quod in uno horum deest, in altero habetur. Unde colligitur eos  decaluatos fuisse, et barbas rasas habuisse, et uestimenta precisa ante et retro.

Qui cum abissent, et hoc nuntiassent Dauid, misit in occursum eorum: grandem enim contumeliam sustinuerant; et precepit, ut manerent in Iericho, donec cresceret barba eorum, et tunc reuerterentur, etc. Quid autem hec significant, nisi nequitiam diaboli aduersus Ecclesiam? Hanon enim, qui interpretatur dolor eorum, quis melius intelligi potest quam diabolus, qui Ammonitarum spiritalium, id est, malignorum spirituum rector uidetur esse, populi uidelicet meroris, et semper in angustia constituti, qua comprimere uel coangustare homines desiderat? Radit ergo Hanon barbam dimidiam nuntiorum Dauid, cum antiquus hostis quorumdam predicatorum  uerbi Dei sermonem uel conuersationem corrumpendo maculat et dehonestat. Precidit ergo tunicas usque ad inguina, cum turpia facta, que ipse persuaserat, in oculis hominum reuelat. Sed necesse est talibus, quos diabolus ita confundit, ut sedeant in Iericho, donec crescant barbe eorum, id est, sint opprobrium et ignominia meliorum, atque efficiantur anathema omnium, donec per studium bonum barbarum species, id est, uirtutum incrementa in eis nascantur, et digni habeantur presentia regis sui. Nec credendum est utique, quod Dauid noster milites suos inultos esse patiatur, quin hostes suos et exercitu congregato superat, et uindicat iniuriam suorum, cum non solum aduersarios suos nunc per sanctorum suorum uictoriam confundit, sed etiam in  extremo iudicio per iustam sententiam perpetuis ignibus cruciandos tradet.



CAPUT XX. De eo quod Ioab percussit Rabba et destruxit eam; cuius triumphum ascripsit ille nomini Dauid. De bellis Dauid diuersis, que confecit contra Philistheos, ubi et gigantes quosdam interfecit.

 Factum est autem post anni circulum eo tempore, quo solent reges ad bella procedere, congregauit Ioab exercitum et robur militie, et uastauit terram filiorum Ammon. In Hebreo ita legitur: Eo tempore quo reges ad bella processerant. Hos reges dicit, qui processerunt contra Dauid in pugnam: scilicet regem Roob et Istob et Soba et Macha, qui utique reges Syrie fuerunt et pugnare uoluerunt  conducti mercede a rege Moab contra Dauid, a quo triumphati esse leguntur.

Perrexitque et obsedit Rabba. Porro autem Dauid manebat in Ierusalem, quando Ioab percussit Rabba, et destruxit eam. Tulit autem Dauid coronam Melchom de capite eius, et inuenit in ea auri pondo talentum, et pretiosissimas gemmas, fecitque sibi inde diadema, etc. Melchom quippe non nomen proprium est regis: sed Melchom interpretatur rex eorum. Rex eorum uocatur, ut Hebrei uolunt, idolum illorum, quod hic uocatur Melchom. Cuius diadematis aurum et gemmas conflasse et purgasse dicitur Dauid secundum legem, et fecisse inde sibi diadema. Tradunt insuper Hebrei, quia illicitum erat homini  Iudeo de idolis aliquid auri appetere et argenti propter legis precepta, que uetant idololatriam; quod Ithai Ethus, qui de gente Philisthinorum ad Dauid uenerat, diadema diripuerit de capite Melchom, ut liceret regi Hebreo de manu hominis capere, quod de capite idoli non licebat. uictoria autem hec Dauid in Ammonitis, quam dux suus bellando inchoauit, sed ipse rex perfecit, quid significat, nisi regis nostri uictoriam in cunctis gentibus? Dux enim Dauid contra hostes bellum agit, cum ordo predicatorum sanctorum contra mundi potentes scutum fidei opponit, sed finis certaminis, et triumphus belli ad regem Christum solummodo defertur, quia ipsi omnis potestas et potentia regni ascribitur. Deus est enim  qui operatur in nobis et  uelle et perficere pro bona uoluntate . Et ipse triumphat nos in Christo Iesu . Coronam ergo regis populi hostilis Dauid de capite tulit, et sibimet diadema inde formauit, cum Redemptor noster ex contraria potestate regnum auferens, sibimet insigne decorum parauit. Que aut melius corona Dauid intelligitur, quam conuentus plebis catholice, que caput nostrum, regem uidelicet Christum, corde credulo nobiliter ambit, et digne conuersans decenter coronat? Omnis enim sanctorum labor et certamen atque uictoria ad honorem celestis regis refertur, quia ipse est, cui omne genu flectitur, celestium, terrestrium atque infernorum, et omnis lingua confitetur, quia Dominus iehsu in gloria est Dei Patris . Babath ergo ciuitas est regni  Ammon, que nunc Philadelphia uocatur, cuius meminit et Ieremias propheta . Interpretatur ergo Rabbath, multi. Et Saluator in Euangelio dicit: Quia multi uenient ab Oriente et Occidente, et recumbent cum Abraham et Isaac et Iacob in regno celorum .

Posthec initum est bellum in Gazer aduersum Philistheos in quo percussit Sobachai Husathites Saphai de genere Raphaim, et humiliauit eos. De hoc bello Iosephus in libro uII historiarum suarum ita narrat: »Conuenientibus itaque Palestinis in Gazer ciuitatem, audiens hoc rex misit super eos exercitum. Intra quos tunc debellator optimus exstitit, et probatissime dimicauit Sabba Cheteus, qui erat unus fortissimorum Dauid. Hic enim multos hostium inclytus  interemit, et prolem gigantum nimis audacia sue uirtutis fortitudinis exsultantium superauit, fuitque uictorie huius auctor apud Hebreos.« Quod autem dicit: In quo percussit Sabochai Husathites Ziphaim de genere Raphaim: in Regum scriptum est de stirpe Arapha, quia filii erant Orphe nurus Nemi de terra Moab . Et quod Gazer in Paralipomenon scribitur, in Regum scriptum est in Gob . Nam Gob interpretatur lacus siue locusta. Gazer interpretatur ordinatio, hoc significans, sicut locuste herbam, ita filii Araphe delebant Isrel.

Aliud quoque bellum gestum est aduersum Philistheos, in quo percussit a Deo datus filius saltus Bethleemites  fratrem Goliath Gethei, cuius haste lignum erat quasi liciatorium texentium. Ubi autem hic scriptum est, a Deo datus filius saltus, in Hebreo dicunt . . . . . . . . Eleanan filius Iare, quod interpretatur saltus. In Regum quoque de hoc bello taliter legitur: Tertium bellum fuit in Gob contra Philistheos, in quo percussit Adeodatus filius Saltus Polimitarius Bethleemites Goliath Getheum, cuius hastile haste erat quasi liciatorium texentium . Hebreus ergo de Adeodato ita exponit, dicens: Gob enim interpretatur, lacus. Idcirco lacus, quia sicut in lacum leonum quis mittitur, ita semetipsum contra Goliath Dauid misit. Adeodatus ipse est Dauid: idcirco dicitur Adeodatus, quia a Deo electus est in regnum. Filius saltus, qua de saltu, ubi oues pascebat,  est eductus Polimitarius: quia de genere Beseled mater eius fuit. Bethleemites, quia Nemi et Ruth tempore ubertatis reuerse sunt in Bethleem, et quia panis causa Ruth Booz nota est, propterea idem locus domus panis uocatus est. Quod uero Adeodatus ipse sit Dauid, sequentia declarant, ubi ait: Hi nati sunt de Arepha in Geth, et ceciderunt in manus Dauid et seruorum eius. Iudei namque quoque hanc Arapham matrem gigantum, Orpham, nurum Nemi esse arbitrantur: sicut supra ostendimus.

Sed et aliud bellum accidit in Geth, in quo fuit homo longissimus, habens digitos senos, id est, simul uiginti quatuor: qui et de Rapha stirpe generatus fuerat. Hic blasphemauit Isrel, et percussit eum Ionathan  filius Samaa, fratris Dauid. De hoc bello, Iosephus ita scribit: »Paulo siquidem tempore Palestini quiescentes, denuo castra posuerunt circa ciuitatem, que erat non longe a finibus Hebreorum: eratque inter eos uir proteritate quidem sex cubitorum, habens etiam digitos in utroque pede, nec non et manu, uno plus quam solet natura concessisse, hoc est, senos: contraque murum de exercitu Dauid Ionathes filius Sames pugnans, eo deuicto, totius uictorie effectus maxime glorie culmen accepit. Nam et ille Palestinus gloriabatur se de prole gigantum existere: post quam pugnam nequaquam contra Isrelitas habuere certamina.« Et notandum quod in Paralipomenon tria bella principalia Dauid contra Philisteos Scriptura numerat,  in Regum uero quatuor. Quia ibi quartum bellum est, quod et in primo ponitur , ubi Dauid contra Philistheos preliantem Iesbi de Nob, qui fuit de gente Arapha, cuius hasta trecentas uncias appendebat, et accinctus erat ense nouo, nisus est percutere; presidioque ei fuit Abisai filius Saruie, et percussum Philistheum interfecit. Sed ad unam significationem utrique numeri, hoc est, ternarius atque quaternarius possunt aptari. Tres enim sunt distinctiones temporum, hoc est, preteritum, presens et futurum. Similiter et quatuor uicissitudines, hoc est, uer, estas, autumnus et hiems diuidunt annum. Quid quatuor bella ista Dauid et seruorum eius contra Palestinos significant, nis:  bellum Christi, quod omni tempore istius uite in membris suis contra perfidos quosque istius seculi, et contra spiritales nequitias incessanter agitur? Licet enim fastus mundanus, uel proteruitas malignorum se erigat contra Ecclesiam Dei Christi, omnis tamen principatus aduersariorum, uero Dauid, hoc est, rege Christo imperante, ac prelia seruorum suorum disponente, cedit, et omnes aduersarii uincuntur, prosternuntur atque ad nichilum rediguntur. Unde Psalmista ex persona Ecclesie confidenter dicit: uana salus hominis. In Deo faciemus uirtutem, et ipse ad nichilum deducet tribulantes nos .



CAPUT XXI. De eo quod Dauid Isrelitas numerare iubens offendit Dominum, ob quod missa est plaga grauissime  mortalitatis in Isrel. Quod Dauid, uiso angelo Domini, qui interfecit populum, fecit altare Domino in area Ornan Iebusei, et obtulit ibi holocausta et pacifica, inuocauitque Dominum, et exaudiuit eum.

 Consurrexit autem Satan contra Isrel, et incitauit Dauid, ut numeraret Isrel. Dixitque Dauid ad Ioab et ad principes populi: Ite et numerate Isrel a Bersabee usque Dan, et afferte mihi numerum ut sciam. Responditque Ioab: Augeat Deus populum suum centuplum quam sit. Quare hoc querit Dominus meus rex, quod in peccatum reputetur Isrel. Sed sermo regis magis preualuit: Egressusque Ioab, et circumiuit uniuersum Isrel, et reuersus est Hierusalem. Quomodo dicit exquisitionem numeri, quem rex facere iussit, in peccatum reputari Isreli,  cum preuaricatio ibi magis uideatur esse regis, quam plebis? Sed peccatum mortem dicit, que causa peccati primum uenit in mundum . Hec ergo in populo tantum grassata est. Attamen sciendum quod pro qualitatibus subditorum disponuntur acta regentium, ut pro malo gregis etiam uiri boni delinquat uita pastoris. Ille enim, Deo attestante, laudatus ; ille supernorum mysteriorum conscius Dauid propheta tumore repentino elationis inflatur, populum numerando, quod peccauit: et tamen uindictam populus, Dauid peccante, suscepit. Cur hoc? Quia uidelicet secundum meritum plebium disponuntur corda rectorum. Iustus uero iudex ex ipsorum animaduersione corripuit peccantis uitium, ex quorum causa peccauit. Sed quia ipse  a culpa alienus non fuit, uindictam culpe sue etiam suscepit. Nam ira seuiens, que corporaliter populum perculit, rectorem quoque populi intimo cordis dolore prostrauit. Certe uerum est, quod ita sibi inuicem et rectorum merita connectantur, et plebium, ut sepe ex culpa pastorum deterior fiat uita plebium, et sepe ex merito plebium mutetur uita pastorum. Sed quia rectores habent iudicem suum, magna cautela subditorum est non temere uitam iudicare regentium. Neque enim frustra per semetipsum Dominus es nummulariorum fudit, et cathedras uendentium columbas euertit : nimirum significans, quia per magistros quidem uitam iudicat plebium,  sed per semetipsum examinat magistrorum. Quamuis etiam subditorum uitia, que a magistris modo uel dissimulantur iudicari, uel nequeunt, eius procul dubio iudicio reseruantur. Igitur dum salua fide res agitur, uirtutis est merito, si quidquid prioris est tolleretur. Debet tamen humiliter suggeri, si fortasse ualeat, quod displicet emendare. Sed curandum summopere est, ne in superbiam transeat iustitie inordinata defensio, ne, dum rectitudo incaute diligitur, ipsa magistra rectitudinis  amittatur: ne eum sibi preesse quisque despiciat, quem fortasse contigit, ut in aliqua actione reprehendat. Contra hunc tumorem superbie subditorum mens ad custodiam humilitatis edomatur, si infirmitas propria incessanter attenditur. Has uires nostras  ueraciter examinare negligimus: et quia de nobis fortiora credimus, idcirco eos, qui nobis prelati sunt, districte iudicamus. Quo enim nosmetipsos minus agnoscimus, eo illos, quos reprehendere nitimur, plus uidemus. Singula hec mala sunt, que a subditis sepe in in prelatos, et sepe a prelatis committuntur: quia et omnes subditos hi, qui presunt, minus quam ipsi sunt, sapientes arbitrantur; et rursum qui subiecti sunt, rectorum suorum actiones iudicant, et si ipsos regimen tenere contingeret, se potuisse agere melius putant. Unde plerumque fit, ut et rectores minus prudenter ea que agenda sunt, uideant, quia eorum oculos ipsa nebula elationis obscurat; et nonnunquam is, qui subiectus est, hoc, cum prelatus fuerit, faciat, quod dudum fieri subiectus  arguebat; et pro eo, quod illa que iudicauerat, perpetrat, saltem quia iudicauit, erubescat. Igitur sicut prelatis curandum est, ne eorum corda estimatione singularis sapientie locus superior extollat, ita subiectis prouidendum est, ne sibi rectorum facta displiceant. Si autem magistrorum uita iure reprehenditur, oportet ut eius subditi, etiam cum displicet, magistrum uereantur. Sed et hoc est solerter intuendum, ne quem imitari despicis, uenerari contemnas. Subtilis etenim uita tenenda est rectitudinis et humilitatis, ut sic reprehensibilia magistrorum facta displiceant, quatenus subditorum mens a seruanda magisterii reuerentia non recedat.

Deditque Dauid numerum eorum quos circumierant;  et inuentus est omnis Isrel numerus mille millia, et centum millia educentium gladium. De Iuda autem quadringenta septuaginta millia bellatorum. Nam Leui et Beniamin non numerauit, eo quod inuitus exsequeretur regis imperium. In Regum uero ita scriptum est: Dedit ergo Ioab numerum descriptionis populi regi, et inuenta sunt de Isrel octingenta millia uirorum fortium, qui educerent gladium; et de Iuda quingenta millia pugnatorum . Asserunt autem Hebrei quod hic numerus, qui in Paralipomenon legitur, hoc est, de Isrel mille millia, et centum millia uirorum educentium gladium, et de Iuda quadringenta septuaginta millia pugnatorum, inuentus sit a Ioab: sed summam illius noluisse ostendere  scriptorem, nisi in quantum in Samuelis libro scribitur, quia ibi tantummodo superstites cedi angelice continentur. Quod autem dicit, Leui et Beniamin non esse numeratos, Leui non numerabatur propter sacerdotii dignitatem, quia precellebat; et Beniamin, quia recenti tempore fraterno gladio pene usque ad internecionem corruerat.

Displicuit autem Domino quod iussum erat, et percussit Isrel. Dixitque Dauid ad Dominum: Peccaui nimis, ut hoc facerem. Obsecro, Domine, aufer iniquitatem serui tui, quia insipienter egi. Et locutus est Dominus ad Gad uidentem Dauid, dicens: uade et loquere ad Dauid, et dic ei: Hec dicit Dominus. Trium tibi optionem do: unum quod uolueris, elige, ut faciam tibi. Cumque uenisset Gad ad Dauid, dixit  ei: Hec dicit Dominus: Elige, quod uolueris: aut tribus annis pestilentiam; aut tribus mensibus fugere te hostes tuos, et gladium eorum non posse euadere; aut tribus diebus gladium Domini et mortem uersari in terra, et angelum Domini interficere in uniuersis finibus Isrel. Nunc ergo uide quid respondeam ei qui misit me. Et dixit Dauid ad Gad: Ex omni parte me angustie premunt, sed melius est mihi, ut incidam in manus Domini, quia multe sunt miserationes eius, quam in manus hominum. Misit ergo Dominus pestilentiam in Isrel, et ceciderunt de Isrel septuaginta millia uirorum, etc. In Regum libro scriptum est ita: Percussit autem Dauid cor postquam numeratus est populus. Et dixit Dauid ad Dominum: Peccaui ualde in hoc facto. Sed precor, Domine, ut transferas  iniquitatem serui tui, quia stulte egi nimis, et reliqua. Ubi notandum, quod ideo Dauid in numerando populum Dominum dicitur offendisse, quia legis precepta in eo non obseruauit. Nam et in libro Numerorum Dominus legitur Moysi ita precepisse: Tollite summam uniuerse congregationis filiorum Isrel, per cognationes et domos suas nomina singularum; quidquid sexus est masculini a uigesimo anno et supra, omnium uirorum fortium ex Isrel, et numerabitis eos per turmas suas tu et Aaron . Quia uero Dauid generaliter iussit omnes numerari, et infra uiginti annos, et supra uiginti annos; idcirco indignationem Dei expertus est. Idem quoque in libro Exodi ita scriptum est: Locutus est Dominus ad Moysen dicens: Quando  tuleris summam filiorum Isrel iuxta numerum, dabunt singuli pretium pro animabus suis Domino, et non erit plaga in eis, cum fuerint recensiti. Hoc autem dabit omnis qui transit ad nomen, dimidium sicli iuxta mensuram templi. Siclus uiginti habet obolos. Media pars sicli offeretur Domino. Qui habetur in numero a uiginti annis et supra, dabit pretium. Diues non addet ad medium sicli, et pauper nichil minuet. Susceptamque pecuniam, que collata est a filiis Isrel, trades in usus tabernaculi testimonii, ut sit in monumentum eorum coram Domino, et propitietur animabus eorum . Hoc ergo oblitus Dauid facere, idcirco offendit Dominum, et ob hoc plaga uenit in Isrel. Nec pretereundum, quod huius  loci mentionem faciens Iosephus ita refert, dicens: »Prophetis itaque declarantibus Dauid quod ei Deus irasceretur, supplicare cepit, eumque rogare ut propitius esset et ueniam peccati concederet. Tunc ergo Gad prophetam misit ad eum Deus tres supplicii conditiones portantem, ut earum quam probaret eligeret: utrum uellet famem in prouincia generari annis tribus, aut tribus mensibus pugnando uinceretur ab hostibus; an certe morbus et languor accideret in diebus Hebreis. Ille uero in anxietatem huius electionis omnium rerum pessimarum incurrens tribulabatur et uehementer animo uidebatur esse confusus. Cumque propheta diceret hoc omnimodis imminere, et responsum uelociter exigeret, ut electam ab eo conditionem renuntiaret, cogitans  rex, quia, si famem eligeret, contra alios hoc facere uideretur, quando ipse quidem habens multa frumenta non pateretur inopiam, reliquis uero esset angustia; item si eligeret trium mensium uictoriam hostium, ipse quidem habens circa se uiros fortissimos et custodes, nichil omnino metueret, nec uero eius exercitus subiaceret: inter hec autem communem potius passionem et regum et subiectorum elegit, in qua timor omnibus est equalis, dicens: quia melius in Dei magis quam in hostium manus incidere. Hec audiens propheta renuntiabat Deo, qui morbum et interitum misit in exercitum Hebreorum. Moriebatur enim non uno modo, ut facile languor potuisset agnosci. Sed mors quidem hominibus multorum languorum occasionibus, et que non possent cognosci,  facile peribant. Alius enim super alium moriebatur, et latenter imminens malum uelociter ferebat interitum. Alii siquidem periere cum uehementibus doloribus, et clamore gemituque animam relinquebant. Alii uero ipsis passionibus inardescebant, ita ut neque curam exhibere corporibus preualerent, sed pro labore deficerent. Alii autem, repentinis tenebris eorum conatus abripientibus, suffocati protinus exspirabant. Alii super mortuos, quos sepeliebant, ipsi quoque moriebantur, imperfectas relinquentes pariter sepulturas. Incipiente itaque pestifero languore eos ab hora matutina perimere usque ad horam prandii consummata sunt septuaginta millia.« Quod autem dicit septuaginta millia uirorum interfecta fuisse de Isrel, hic capita tantummodo plebis, et  seniores numerati sunt. Ceterum de omni populo tot millia interfecta Hebrei affirmant, quot millibus ille numerus, qui in Paralipomenon scribitur, cum qui in Regum comprehensus est, excedit. Aiunt enim quod in Paralipomenon et hi qui remanserunt, et hi qui interfecti sunt, simul sint numerati. In Regum uero in uI tantum denotati sunt, sicut superius demonstratum est.

Misit quoque angelum in Hierusalem, ut percuteret eam. Cumque percuteretur, uidit Dominus et misertus est super magnitudine mali, et imperauit angelo, qui percutiebat: Sufficit, iam cesset manus tua. Quod autem dicitur, Dominum uidisse et misertum esse, aiunt Hebrei Sadoch sacerdotem infulatum Dominum deprecatum  fuisse, et imitatum fuisse Aaron patrem suum, et illius preces et deuotionem Dominum uidisse et misertum fuisse.

Porro angelus Domini stabat iuxta aream Ornam Iebusei, leuansque Dauid oculos suos, uidit angelum Dei astantem inter terram et celum, et euaginatum gladium in manu eius, et uersum contra Ierusalem; et ceciderunt tam ipse quam maiores natu Isrel uestiti ciliciis proni in terram. Dixitque Dauid ad Dominum: Nonne ego sum, qui iussi ut numeraretur populus? Ego, qui peccaui: ego, qui malum feci. Iste grex quid commeruit? Domine Deus meus, uertatur, obsecro, manus tua in me et in domum patris mei: populus autem tuus non percutiatur. Angelus autem Domini precepit Gad, ut diceret Dauid, ut ascenderet,  exstrueretque altare Domino Deo in area Ornan Iebuzei, etc.

In Regum quoque ita scriptum est: Erat autem angelus Domini iuxta aream Iebusei, etc. . Denique areauna interpretatur arca, et Ornan Latine resonat, lumen nobis. Bene ergo Dauid cum Dominum pro offensa, qua peccauit, uellet placare, altare iubetur in Areuna uel Orne construere, ut inde unusquisque coniiciat quia aliter diuinitas ab homine placari non potest, nisi in area cordis sui per lumen recte fidei et uere dilectionis altare illi deuote humilitatis constituat, in quo sacrificium pie confessionis ac laudis Deo acceptabile offerat. Quod recte per eumdem prophetam in psalmis manifestatur, ubi dicitur ex persona Domini: Sacrificium  laudis honorificabit me . Et item: Sacrificium, inquit, Deo spiritus contribulatus: cor contritum et humiliatum Deus non spernit . Area Areuna, uel area Orne, ipsa est uidelicet Hierusalem.

Dedit ergo Dauid Ornan pro loco siclos auri iustissimi ponderis sexcentos, et edificauit ibi altare Domino, obtulitque holocausta et pacifica. In Regum uero ita scriptum est: Emit ergo Dauid aream et boues argenti siclis quinquaginta . Unde Hebrei autumant intelligi debere, in hac diuersitate numerorum, boues argenti siclis quinquaginta, aream uero sexcentis auri emptam esse. Alii autem dicunt in hac distantia emptionis, id, quod in libro Regum ibi tantum quinquaginta siclis area empta esse  commemoratur, solummodo exprimere locum altaris, ubi obtulit holocaustum: illud uero, quod in Paralipomenon narrat, sexcentis siclis auri comparatam aream, locum significare totius templi, in quo Salomon postea templum edificauit et atria eius.

Et inuocauit Dominum, et exaudiuit eum in igne de celo super altare holocausti. Sub Moyse tantum et Dauid et Salomone et Elia super altare ascendit ignis e celo . Sub Manue autem Angelus de petra erupit in flamma .

Precepitque Dominus angelo, et conuertit gladium suum in uaginam. Protinus ergo Dauid uidens quod exaudisset eum Dominus in area Ornan Iebusei, immolauit  ibi uictimas. Tabernaculum autem Domini, quod fecerat Moyses in deserto, et altare holocaustorum ea tempestate erat in excelso Gabaon; et non preualuit Dauid ire ad altare, ut ibi obsecraret Dominum; nimio enim fuerat timore perterritus, uidens gladium angeli Domini. Debuerat enim Dauid iuxta id quod in lege preceptum est in altari Domini coram tabernaculo federis hostias immolare; sed propter repentinum casum spatium illuc pergendi non habuit; siue etiam in mentem illi non occurrit. Gladium ergo angeli Domini plagam mortis dicit, quam Dominus angelico ministerio in homines misit. In Exodo ergo legitur Dominus descendisse in Aegyptum, et peremisse primogenita Aegyptiorum : sed et hoc per ministerium angelicum  sicut et istud, factum creditur, quia diuinitas non localiter mouetur, sed ex semetipsa semper idem manens eterna potestate omnia disponit, regit et gubernat.



CAPUT XXII. De eo quod Dauid decreuit ibidem edificare templum Domino, quod et factum est per Salomonem filium suum, cui dedit sumptus et impensas plurimas. Ubi Dauid Salomoni precepit de constructione templi Domini, et ei assignauit uaria instrumenta in auro, et argento, et ere, et ferro, in lignis et lapidibus, que ipse ad hoc congregauerat, et plurimos artifices atque cementarios ad opus templi.

 Dixitque Dauid; Hec est domus Dei, et hoc altare in holocaustum Isrel. Et precepit, ut congregarentur proselyti de terra Isrel, et constituit ei latomos ad cedendos lapides et poliendos,  ut edificaretur domus Domini. In illo siquidem loco, ut Hebrei autumant, aliquando contigerat Abraham offerre suum filium Isaac, quando, cum iam paratus esset occidere filium et in holocaustum exhibere, improuiso aries apparuit et artare circumstetit, quem Abraham pro filio sicut prediximus immolauit . Congregatis proselytis de terra Isrel, latomos ad scindendos lapides et poliendos Dauid constituit: quia de terra Ecclesie artifices domus Dei Redemptor noster elegit, qui inconditos mores hominum securi Scripturarum cederent, et dolabra uerbi Dei eos polirent, quatenus apte in edificatione spirituali sibi inuicem per iuncturas diuersas fidei et caritatis conuenirent, iuxta illud quod per Osee dicitur: Dolaui in prophetis, et occidi in  uerbis oris mei; et iudicia mea quasi lux egredientur. Quia misericordiam uolo, et non sacrificium; et scientiam Dei plus quam holocaustum .

Ferrum quoque plurimum ad clauos ianuarum, et ad commissuras atque iuncturas preparauit Dauid; et eris pondus innumerabile. Ligna quoque cedrina non poterant estimari, que Sidonii et Tyrii deportauerunt ad Dauid. Quid est, quod Dauid Salomoni filio suo preparauit consumptus ad edificium domus Dei, nisi quod Patres ueteris Testamenti, ex quibus Christus secundum carnem originem duxit , docendo atque operando instrumenta competentia ad edificationem spiritalis edificii parabant, ut ueniente ipso rege nostro, uere scilicet pacifico, eorum supplementis,  hoc est, eorum attestationibus, fidem confirmaret Euangelii, et Ecclesiam suam uariis ornamentis Scripturarum decoraret. Preparauit quoque ferrum plurimum ad clauos ianuarum et ad commissuras atque iuncturas, cum fidei firmitatem sacris dogmatibus ordinauit, quatenus intrantes in Ecclesiam timoris Dei aculeis configerentur, et dilectionis et societatis federe per eamdem fidem inuicem necterentur. Unde idem Psalmista precatur Dominum dicens: Confige timore tuo carnes meas: a iudiciis enim tuis timui . Et alibi de ipsa speciali Hierusalem loquitur, dicens: Hierusalem, que edificatur ut ciuitas, cuius participatio eius in idipsum . Et paulo post: Fiat pax in uirtute tua, et abundantia in turribus tuis. Preparauit  et es, cum lectiones sonore et cantica spiritalia ab ipsis sanctis Patribus ad instructionem sancte Ecclesie condita sunt. Preparauit et ligna cedrina, cum uiros uirtutibus claros in ipsis Scripturis suis ad exemplum fidelium inseruerunt: quales fuerunt Abel, Enos, et Enoch, et Ne, et Abraham, et ceteri patriarche; qui ambulauerunt cum Domino, et translati sunt a mundo, quorum iustitie obliuionem non acceperunt: qualis Moyses et prophete, qui prenuntiauerunt de aduentu iusti , et piis dogmatibus sacramenta, que nunc salubriter sancta tenet Ecclesia, preconiati sunt, quales et ceteri iusti, qui per fidem uicerunt regna, operati sunt iustitiam, adepti sunt repromissionem . Hec ergo ligna Sydonii et Tyrii ad Hierusalem deformauerunt,  quia non solum predicantibus apostolis et primis de Iudea Euangelii dispensatoribus, uerum etiam ipsis doctoribus, qui de gentium populo ad opus uerbi electi sunt, tales uiri ad notitiam Ecclesie peruenerunt, ut eorum documentis atque exemplis domus Dei quotidie ex uiuis lapidibus construeretur.

Et dixit Dauid: Salomon filius meus paruulus puer est et delicatus: domus autem quam edificari uolo Domino, talis esse debet, ut in cunctis regionibus nominetur. Preparabo ergo omnia necessaria. Et ob hanc causam ante mortem suam omnes preparauit impensas. uocauitque Salomonem filium suum, et precepit ei ut edificaret domum Domini Deo Isrel. Quod autem Dauid Salomon filium suum puerum paruulum  esse dicit et delicatum, domum autem, quam edificare disposuerat, magnam futuram: significat quod temporibus ueteris testamenti obscura fuit notitia incarnationis Christi ad equiparationem ueritatis Euangelii, in qua omnia sunt manifeste declarata, que in lege per figuram fuere denotata; siue etiam, quod eo tempore paruus numerus fuerit credentium, qui membra sunt Christi, ad comparationem fidelium, qui futuri erant sub nouo testamento. Tunc enim fuit, quod scriptum est: Notus in Iudea  Deus, et in Isrel magnum nomen eius ; et nunc, quod idem propheta in alio psalmo precinebat, dicens: Omnes gentes, quascunque fecisti, uenient et adorabunt coram te. Domine, et  glorificabunt nomen tuum: quoniam magnus es tu, et faciens mirabilia. Tu es Deus solus . Et ob hanc causam ante mortem suam omnes parauit impensas, cum quomodo sancti uiri, uirtutibus ac sapientie decore preclari, in edificium spiritale domus Dei pertinerent, lex et prophete equaliter predicendo demonstrabant. An non Moyses impensas domus Dei preparauit, qui ad filios Isrel in Deuteronomio locutus est, dicens: O Isrel, quid Dominus Deus tuus petit a te, nisi ut timeas Dominum Deum tuum, et ambules in uiis eius, et diligas eum, ac seruias Domino Deo tuo in toto corde tuo, et in tota anima tua, custodiasque mandata Domini, et ceremonias eius ? Filii estote Domini Dei ueri. Non uos incidetis, nec facietis caluitium super mortuo:  quoniam populus sanctus es Domino Deo tuo , Sic et Isaias, nunquid enim sumptus preparauit ad construendum domum Dei, qui futuro populo credentium per prophetie spiritum ex persona Domini ait: Audi, Iacob serue meus, et Isrel, quem elegi. Hec dicit Dominus faciens et formans te, ab utero auxiliator tuus: Noli timere, Iacob serue meus, et rectissime, quem elegi: effundam enim aquam super sitientem, et fluenta super aridam, effundam Spiritum meum super semen tuum, benedictionem meam super stipem tuam . Et iterum: Muri, inquit, tui coram oculis meis semper. uenerunt structores tui, destruentes te, et dissipantes a te exibunt. Leua in circuitu oculos tuos, et uide: omnes isti congregati sunt, uenerunt tibi. uiuo ego, dicit Dominus,  quia omnibus his, uelut ornamento, uestieris et circumdabis tibi eos, quasi sponsa . Et alibi: Habitabo, inquit, in illis, et ambulabo in eis: et ipsi erunt mihi populus, et ego sum eis in Dominum . Hinc et Ieremias ait: Ecce dies uenient, dicit Dominus, et feriam domui Isrel et domui Iuda fedus nouum, non secundum pactum quod pepigi cum patribus uestris in die qua apprehendi manum eorum, ut educerem eos de terra Aegypti: pactum, quod irritum fecerunt, et ego dominatus sum eorum, dicit Dominus. Sed hoc erit pactum, quod feriam cum domo Isrel. Post dies illos, dicit Dominus, dabo legem meam in uisceribus eorum, et in corde eorum scribam eam: et ego ero eis in Dominum, et ipsi erunt mihi in populum; et non docebit ultra uir proximum  suum, et uir fratrem suum, dicens: Cognosce Dominum: omnes enim cognoscent me a minimo eorum usque ad maximum, ait Dominus: quia propitiabor iniquitatibus eorum, et peccati eorum non memorabor amplius . His ergo omnibus testimoniis demonstratur domum celestis edificii longo tempore ante esse predictam, sed in aduentu Christi Domini nostri ueraciter esse completam: quia ipse ueniens per se benedictionem tribuit, qui ante legem dedit per seruum, et sui notitiam per Euangelii predicationem, illustrante Spiritus sancti gratia, sine personarum acceptione omnibus contulit: nunc scilicet in fide, postmodum autem in ipsius ueritatis contemplatione.

Dixitque Dauid ad Salomonem: Fili mi, uoluntatis  mee fuit, ut edificarem domum nomini Domini Dei mei: sed factus est sermo Domini ad me, dicens: Multum sanguinem effudisti, et plurima bella bellasti; non poteris edificare domum nomini meo, tanto effuso sanguine coram me. Quid est quod Dauid dicit sibi interdictam a Domino domus Dei edificationem propter multi sanguinis effusionem, nisi quod demonstrat Iudeos propter carnalem obseruantiam legis, ac sanguinolenta opera, uictimarum corporalem mactationem, non posse spiritalis edificii templum Domino reparare? Dum enim attenti appetebant terrena, minus solliciti fuerant ad querenda celestia. Siue etiam significat ipsos Iudeos, qui pollutas manus habebant sanguine prophetarum ac ipsius Domini, non posse propter ferocitatem cordis sui Christi  agnoscere pietatem, qui uenit in hunc mundum peccatores saluos facere , credentes in se ab omni labe peccati mundare, et facere sibi populum acceptabilem, sectatorem bonorum operum . Unde ipsa ueritas in Euangelio eidem populo sub nomine Hierusalem improperat, dicens: Hierusalem, Hierusalem, que occidis prophetas, et lapidas eos qui ad te missi sunt, quoties uolui congregare filios tuos, quemadmodum gallina congregat pullos suos sub alas suas, et noluisti? Ecce relinquitur uobis domus uestra deserta . Hec ergo dignitas ueri Dei templi edificandi pacifico nostro reseruata est: de quo ad Dauid ipse Dominus ait:

Filius qui nascetur tibi, erit uir quietissimus; faciam enim eum requiescere ab omnibus inimicis suis  per circuitum, et ob hanc causam pacificus uocabitur, et pacem et otium dabo in Isrel cunctis diebus eius. Ipse edificabit domum nomini meo, et ipse erit mihi in filium, et ego ero illi in patrem, firmaboque solium regni eius super Isrel in eternum. In psalmo septuagesimo primo, cui titulus est, Psalmus in Salomonem, manifestis mysteriis, pacifici nostri, hoc est, Domini Iesu Christi, propheta Dauid prenuntiat aduentum, ubi inter alia dicit: Orietur in diebus iustitia et abundantia pacis, donec extollatur luna. Et sic quoque. Orietur in die in tempore sancte incarnationis, quando erat partu uirginis nascitura. Iustitia enim uerbum Patris est, quod omnem creaturam et temporalia fecit uniuersa, de quo legitur: ueritas de terra orta est, et iustitia de  celo prospexit. Addidit: Et abundantia pacis, donec extollatur luna . Et hic quoque subaudiendum est, orietur. Abundantia ergo pacis est dum religio Christianorum toto orbe dilatatur: donec extollatur luna, dixit, id est, quandiu protendatur et augeatur Ecclesia, aut constitutus predestinatorum numerus compleatur. Et paulo ante in eodem psalmo: Suscipiant, inquit, montes pacem populo tuo . Per montes significantur apostoli et prophete, qui ad superna firmiter eleuati celesti gratie proximant. Isti ergo tales pacem, id est, Christum suscipiunt fideli populo predicandum. Ipse enim Domini populus est, qui ei credidit, et spirituali se conuersatione tractauit. De hoc pacifico Isaias ita scribit, dicens: Paruulus  enim natus est nobis, et Filius datus est nobis; et factus est principatus super humerum eius; uocabitur nomen eius, Admirabilis, Consiliarius, Deus fortis, Pater futuri seculi, Princeps pacis. Multiplicabitur eius imperium, et pacis non erit finis . Ipse est pax nostra  qui fecit utraque unum ; qui in Euangelio discipulis ait: Pacem meam do uobis: pacem meam relinquo uobis . Qui ueniens in mundum, pacem predicauit his qui prope, et pacem his qui longe fuerunt, quoniam per ipsum habemus accessum ambo in uno spiritu ad Patrem .

Ipse, inquit, edificabit domum nomini meo; que  domus sumus nos, si fidem firmam usque ad finem retinuerimus . Unde  memoratus gentium Apostolus ad ipsas gentes scribens ait: Ergo iam non estis hospites et aduene, sed estis ciues sanctorum, et domestici Dei, superedificati super fundamentum apostolorum et prophetarum, ipso summo angulari lapide Christo Iesu, in quo omnis edificatio constructa crescit in templum sanctum in Domino: in quo et uos edificamini in habitaculum Dei in Spiritu sancto .

Et ipse, inquit, erit mihi in filium, et ego ero illi in patrem, firmaboque solioum regni eius super Isrel in eternum. Huic sententie concordat Psalmus octogesimus octauus, ubi ex persona Domini ita scriptum est: Ipse inuocauit me: Pater meus es tu, Deus meus et susceptor salutis mee; et ego primogenitum ponam illum, excelsum pre regibus terre. In eternum seruabo  illi misericordiam meam, et testamentum meum fidele ipsi, et ponam in seculum seculi semen eius, et thronum eius sicut dies celi. Et hoc a forma serui dicitur. In his quatuor uersibus absolute debellatur iniquitas Iudeorum et hereticorum. Quid enim euidentius, quid planius, ut esse credatur filius, qui inuocat patrem, et rursum credatur esse puer, qui appellat filium? Nam quamuis hec duo nomina relatiua sibi sint, unumque sufficiat dici, ut amborum uirtus possit intelligi, tamen ut omnem scrupulum ambiguitatis excluderet, utraque posuit, utraque firmauit, et adhuc non desinit Iudeorum insana deuiare proteruia, dum erroris fuit causa sublata. Quod autem sequitur: Et ego primogenitum ponam illum, excelsum pre regibus terre, perscrutandum et nobis est,  quare dixit, primogenitum, quasi uero Pater sic genuit substantialiter Filium, ut subsequeretur et alius. Et hoc locutionis genus Scripture diuine constat esse proprium, sicut est et illud in Euangelio de Ioseph et Maria, ubi ait: Et non cognouit eam, donec peperit filium suum primogenitum . Nunquid consequens erit ut uirgo semper Maria post Dominum Christum alterum peperisse filium credatur? Sed bene dicitur primogenitus, quamuis solus probetur ex Patris substantia genus: Ipse enim dicit: Ego sum alpha et omega, nouissimus et primus, initium et finis, princeps et origo Dauid, ut merito sermo iste questionem habere non debeat, quando ipsum et principium esse constat et finem. Ponam, constituam  excelsum pre regibus terre, sicut in septuagesimo primo psalmo dictum est: Et adorabunt eum omnes reges terre. In eternum, inquit, seruabo illi misericordiam meam, et testamentum meum fidele ipsi. Et hoc a forma dicitur serui, quia misericordiam Patris eterno uidelicet honore suscepit, cui perpetua data est potestas in celo et in terra . Testamentum uero fidele est illi, quando quecunque prophete de ipso predixerunt, integerrima ueritate completa sunt. Et ponam, inquit, in seculum seculi semen eius, et thronum eius sicut dies celi. Seculum seculi significat eternitatem. Semen uero Dauid Christus est Dominus, qui in eterna gloria collocatur, regnat cum  Patre et Spiritu sancto per omnia secula seculorum. Thronus autem eius potestas est futuri iudicii: que tanta ueritate peragenda est, ut sanctis omnibus celesti claritate prefulgeat. Sciendum sane alios esse dies istos, qui sibi uicaria reuolutione succedunt; et illum futurum, qui continua luce perpetuus est, de quo in octogesimo tertio psalmo dictum est: Quia melior est dies una in atriis tuis super millia. Aut merito dies celi sit dictus, qui obiectu telluris tenebras non potest habere nocturnas

Ecce ego in paupertate mea preparaui impensas domus Domini, auri talenta centum millia, et argenti mille millia, talentorum eris uero et ferri non est pondus, uincitur enim numerus multitudine. Ligna et lapides preparaui ad uniuersa impendia. Quod  Dauid in paupertate se dicit impensas domus Domini preparasse, licet hec uerba humilitatem eius insinuent, tamen figuraliter significant indigentiam littere legalis, que scientie multiplici deseruit Noui Testamenti. Nam ipsa propter infirmitatem et inutilitatem eius nichil ad perfectum adduxit, sicut Apostolus testatur, dicens: Lex enim est exemplar uerorum atque celestium, umbram habens futurorum bonorum, non ipsa exprimens imaginem rerum ; quam et elementum huius mundi alibi nuncupauit . Omnis enim res terrena si comparetur celestibus, et temporalia si adequentur eternis, quasi parua esse uidentur. Et tamen structura, que in altum surgere nititur, et in imo fundamenta collocet necesse est, et sic ad excelsiora  prouehatur. Preparauit Dauid impensas domus Domini, auri talenta centum millia, et argenti mille millia talentorum, cum patres ueteris testamenti in scriptis suis et sensus profunditatem et eloquii uenustatem copiose inserebant, quorum etiam perfectionem perfecti numeri demonstrant. Centenarium ergo numerum et millenarium perfectos nemo esse ambigit. Similiter et in talenti nomine, quod ceteris ponderibus magnitudinis preminet, perfectio eiusdem rei ostenditur. Quod uero eris et ferri dicit non esse pondus, significat diuinorum testimoniorum firmitatem non esse estimabilem, quia constat eam esse incommutabilem. Unde Saluator in Euangelio ad discipulos ait: Nolite putare quoniam ueni soluere  legem aut prophetas; non ueni soluere, sed adimplere. Amen quippe dico uobis: iota unum aut unus apex non preteribit a lege donec omnia fiant . Et alibi: Celum, inquit, et terra transient: uerba autem mea non transient . Ligna et lapides preterea Dauid preparauit ad uniuersa impendia edificiorum, quia diuersas hominum personas, quas lignorum et lapidum nomina notant  lex et prophete, securi uerbi decidendo et poliendo, ad constructionem domus Dei decentissime preparabant.

Habes quoque plurimos artifices, latomos et cementarios, artifices quoque lignorum omnium artium, ad faciendum opus prudentissimos in aureo et argento,  ere et ferro. Artifices domus Dei predicatores sunt sancti, qui aliquando latomorum, aliquando uero cementariorum, aliquando etiam carpentariorum, atque fabrorum auri et argenti, et ceterorum metallorum nomine propter diuersas actiones nuncupantur, quia iuxta qualitatem auditorum formari debent sermones predicantium. Aliter enim docendi sunt sapientes, atque aliter insipientes; aliter superbi, aliter humiles, et aliter fortes, atque aliter infirmi sunt imbuendi.

Precepit quoque Dauid cunctis principibus Isrel ut adiuuarent Salomonem filium suum: cernitis, inquiens, quod Dominus Deus uester uobiscum sit, et dederit uobis requiem per circuitum, et tradiderit omnes inimicos in manum uestram, et subiecta sit terra coram  Domino et coram populo eius. Prebete ergo corda uestra et animas uestras, ut queratis Dominum Deum uestrum, et consurgite et edificate sanctuarium Domino Deo. Quod Dauid precepit cunctis principibus Isrel ut adiuuarent Salomonem filium suum in opere templi, ostendit quod lex et prophete firma auctoritate docebant ut omnes qui principatum Isrel rite gererent, hoc est, qui scientia et uirtutibus in Ecclesia eminerent, uerum Salomonem in edificio domus spiritualis adiuuarent, recte scilicet docendo ac bene uiuendo. Unde Moyses ad ipsos filios Isrel ait: Prophetam uobis suscitabit Dominus fratribus uestris, tanquam meipsum audietis. Et erit, quicunque non audierit prophetam illum, exterminabitur anima eius de populo suo . Sic et ipse Dauid mysticos  operatores et ministros templi Domini instituens dicit in Psalmis: Afferte Domino, filii Dei, afferte Domino filios arietum. Afferte Domino patrie gentium, afferte Domino gloriam et honorem, afferte Domino gloriam nomini eius. Tollite hostias et introite in atria eius; adorate Dominum in aula sancta eius . Huic et per Isaiam dicit: Prope feci iustitiam meam, non elongabitur, et salus mea non morabitur. Dabo in Sion salutem, et Isrel gloriam meam. Ecce ego locutus sum, et uocaui eum, adduxi eum, et directa est uia eius. Accedite ad eum, et audite, in uoce exsultationis annuntiate, auditum facite hoc, et ferte illud usque ad extremum terre. Dicite, Redimet Dominus seruum suum Iacob .  Hinc et per Hieremiam dicitur: Ecce dies uenient, ait Dominus, et suscitabo Dauid germen iustum, et regnabit rex, et sapiens erit, et faciet iudicium et iustitiam in terra. In diebus illis saluabitur Iuda, et Isrel habitabit confidenter. Et hoc est nomen quo uocabunt eum: Dominus iustus noster. Audite uerbum Domini, domus Isrel. Hec dicit Dominus: Iudicate mane iudicium, et eruite ui oppressum de manu calumniantis, ne forte egrediatur, ut ignis, indignatio mea, et succendatur, et non sit qui exstinguat. Ecce ego conuertam conuersionem tabernaculorum Iacob, et tecti eius miserebor, et edificabitur ciuitas in excelso suo, et templum iuxta ordinem suum fundabitur et egredietur de eis laus uoxque laudantium, et multiplicabo eos et non minuentur; et glorificabo eos, et non attenuabuntur.  Et erunt filii eius, sicut a principio, et cetus eius coram me permanebit. Et uisitabo aduersum omnes qui tribulant eum. Et erit dux eius ex eo, et principes de medio eius producetur, et applicabo eum et accedet ad me. Quis enim iste est qui applicet cor suum, et appropinquet mihi? ait Dominus. Eritis mihi in populum, et ego ero uobis in Dominum . Simili modo et ceteri prophete hoc dicebant dictis, hocque persuadebant exemplis, ut Saluatori uenienti quisque cordis habitaculum prepararet, et in mente sua sanctuarium Domini recta fide et bona uoluntate construeret, quatenus illis introduceretur arca federis Domini, hoc est, fides incarnationis Christi, uasaque Domino consecrata, sanctorum uirorum utique exemplum, et mirifica  facta. uasa enim Dei sunt anime sanctorum, in quibus sapientia diuina consistit, ac diuersa Spiritus sancti carismata continentur. Unde per quemdam Sapientem dicitur: Anima iusti sedes est sapientie. Et item: Spiritus, inquit, Domini repleuit orbem terrarum, et hoc, quod continet omnia, scientiam habet uocis .



CAPUT XXIII. De eo quod Dauid constituit Salomonem filium suum regem super Isrel, et congregauit omnes principes Isrel, et sacerdotes atque Leuitas, Quorum officia per singula ministeria ipse disposuit.

 Igitur Dauid senex et plenus dierum regem constituit Salomonem filium suum super Isrel, et congregauit omnes principes Isrel et sacerdotes et Leuitas. Quid est, quod Dauid senex et plenus dierum  regem constituit Salomonem, nisi quod post completionem ueteris Testamenti incarnatio prenuntiata successit Saluatoris, que humano generi regimen recte fidei, tam intellectus ac sancte conuersationis ad promerendam eternam beatitudinem conferret, iuxta illud Pauli Apostoli, qui scribens ad Galatas ait: Postquam uenit plenitudo temporis, misit Deus Filium suum factum ex muliere, factum sub lege, ut eos, qui sub lege erant, redimeret, ut adoptionem filiorum reciperemus . Illuc ergo congregati sunt omnes principes Isrel, sacerdotes atque Leuite, cum singuli ordines diuersorum officiorum ad seruitium Christi congregabantur ut eius ministerio digne fungerentur.

 Numeratique sunt Leuite a 30 annis et supra, et inuenti sunt 38,000 uirorum. Ex his electi sunt et distributi in ministerium domus Domini 24,000. Prepositorum autem et Iudicum 6,000. Porro 4,000 ianitores, et totidem psalte canentes Domino in organis, que fecerat Dauid ad canendum. Quid est, quod Leuitas 30 annis et supra, nisi quia ostendit quod omnes qui ministerio Domini funguntur, sancte Trinitatis fidem cum adimpletione mandatorum seruare debent. Unde et inuenta sunt de his qui annumerati sunt 38,000 uirorum, quia quisquis sancta fide ac bonis operibus usque in finem Deo deseruit, ad resurrectionis gratiam, et ad eternam beatitudinem, que octonario numero signantur, pertinebit. Quod autem ex his qui electi sunt, et distributi in  ministerium domus Domini 24,000 ordinabantur, significat ueros ministros Christi lucis operibus debere instare, et a uia iustitie non declinare. Nam 34 horis totus per circuitum illustratur orbis, et tenebrarum pellitur umbra. Unde Saluator in Euangelio 72 discipulos ad predicandum misit , quia sancte Trinitatis fidem cum lucis operibus cuique ad iustitiam sufficere demonstrare uoluit; ter uicies enim et quater terni 72 faciunt. Quo numero et linguarum diuersitas ac librorum ueteris Nouique Testamenti series comprehenditur. At prepositorum et iudicum 6,000 esse describuntur. Et quid per hoc minuitur, nisi quod nemo huius ordinis dignitatem appetere debet, qui perfectionem doctrine ac uirtutum habere non student? Senario enim numero  mundus creatus est, et sexta die homo factus , qua et Redemptor noster natus esse dignoscitur. Unde dignum est ut qui se recolit a perfecto creatore creatum perfectum atque redemptum, perfectionis ipsius, secundum possibilitatis sue modum, habere curet. Porro quatuor millia ianitores et totidem psalte canentes Domino in organis constituente Dauid, fuere, ut ostenderetur quod is qui ianitoris uel psalte officium digne uult agere, euangelicam doctrinam atque mandata debet custodire, quia qui non illius sequitur uestigium, nunquam ad ipsius officii pertinget fastigium.

Et distribuit eos Dauid per uices filiorum Leui, Gerson uidelicet et Caath et Merari, etc. Quod Dauid Leuitas secundum numerum trium filiorum Leui distribuit,  significat quod textus legis diuine, ac prophetarum lectio ministros Domini, qui acquisiti sunt per gratiam Dei et additi ad fidelium numerum, sancte Trinitatis fidem seruare docet cum exsecutione uirtutum. Hoc enim ipsorum patrum nomina demonstrant. Nam Leui interpretatur additus, siue assumptus; Gerson, aduena ibi, uel eiectio eorum; Caath, molares dentes, siue patienter; Merari, amarus uel amaritudinis. Omnis enim, qui assumptus est domo Domini et additus cetui sanctorum imbutusque sacramentis ecclesiasticis, primum debet eiicere a mente sua omnem immunditiam atque spurcitiam uitiorum, et renuntiare uoluptatibus mundi ut fiat in terra cum Propheta aduena et peregrinus , et cum Apostolo mundo crucifixus . Deinde mortalitatis discretionem in conuersatione studeat habere, et quatuor uirtutum quadriga uitam suam honeste ducere, atque ad celestia prouehere decertet, id est, prudentia, iustitia, fortitudine et temperantia; patienterque aduersa cuncta toleret, sciens se certam mercedem pro hoc, si persuaserit et perseuerauerit, in futuro accepturum. Postremo cum feruente animo discat appetere celestia, et presentia cuncta uilia estimet et amara. Hocque modo dignus minister Domini in uero templo Dei  et utilis apparebit.

Separatusque est Aaron ut ministraret in sancta sanctorum, et filii eius in sempiternum, et adoleret incensum Domino secundum ritum suum ac benediceret  nomini eius in perpetuum. Quid per Aaron ac filios eius melius quam Christus et membra eius intelligi possunt, cuius est sacerdotium sempiternum ? Hic ergo separatus est, ut ministraret in sancto sanctorum, quia solus sine peccati macula inuentus, celestium secretorum penetrauit arcana, et  alii quidem sine iureiurando sacerdotes facti sunt, hic autem cum iureiurando per eum qui dixit ad illum: Iurauit Dominus et non penitebit eum: Tu es sacerdos in eternum. In tantum melioris testamenti sponsor factus est iehsu. Et alii quidem plures facti sunt sacerdotes idcirco quod morte prohiberentur permanere: hic autem, quod maneat in eternum sempiternum habet sacerdotium. Unde et saluare in perpetuum potest  accedens per semetipsum ad Deum, semper uiuens ad interpellandum pro nobis . Unde incensum orationis eius semper placabile est apud Deum. Quod uero sequitur:

Moysi quoque hominis Dei, filii annumerati sunt in tribu Leui, etc. Significat, non paucos de priori populo ad ecclesiasticum sacerdotium pertinere, sicut manifeste in Actibus apostolorum de primitiua in Hierusalem demonstratur Ecclesia, ubi scriptum est: uerbum autem Domini crescebat, et multiplicabatur numerus discipulorum in Hierusalem ualde. Multa enim turba sacerdotum obediebat fidei . Post hoc quoque, enumeratis principibus de filiis Leui, subsequitur Scriptura dicens:

Hi filii Leui in cognationibus et familiis suis principes  per uices et numerum capitum singulorum, qui faciebant opera ministerii domus Domini a uiginti annis et supra. Quid est, quod a uiginti annis et supra, dicit ministros domus Domini annumeratos, nisi quod ostendit, omnes qui ministerio Domini fungi uoluerint, decalogi obseruantiam in duobus preceptis caritatis seruare debere, et secundum eorum iura ministerium ecclesiasticum gerere? quia in his duobus preceptis, hoc est, in dilectione Dei et proximi, uniuersa pendet lex et prophete . Plenitudo ergo legis, iuxta Pauli sententiam, est dilectio . Unde princeps apostolorum, quomodo in ipsa caritate seruiendium sit Deo, docet, dicens: uos autem, fratres, curam omnem subinferentes  ministrate in fide uestra uirtutem, in uirtute autem scientiam, in scientia autem abstinentiam, in abstinentia autem patientiam, in patientia autem pietatem, in pietate autem amorem fraternitatis, in amore autem fraternitatis caritatem. Hec autem omnia si uobiscum adsint et superent, non uacuos et sine fructu uos constituent in Domini nostri Iesu Christi cognitione. Cui enim non presto sunt hec, cecus est et manutentans, obliuionem accipiens purgationis ueterum suorum delictorum. Quapropter, fratres, magis satagite, ut per bona opera certam uestram uocationem faciatis. Hec enim facientes non peccabitis aliquando: Si enim abundanter ministrabitur uobis introitus in eternum regnum Domini nostri Saluatoris Iesu Christi .

 Dixit enim Dauid: Requiem dedit Dominus Deus Isrel populo suo, et habitationem Hierusalem usque in eternum: nec erit officii Leuitarum, ut ultra portent tabernaculum et omnia uasa eius ad ministrandum. Quandiu ergo filii Isrel in deserto fuerunt, et quando terram Chanaan bellis possidere ceperunt, tabernaculum Domini per diuersa loca ferebatur. Postquam autem templum edificatum est, non fuit necessaria hec locorum mutatio; sed in ipso templo Domini sanctificatio Domini est collata, mystice significans quod cultus atque obseruantia ueteris Testamenti uariis figuris imitabilis ac diuersa in semetipso semper fuit. Cum autem ad Euangelium accessit, iam ibidem stabilitatem motus sui inuenit: quia lex per Moysen data est, gratia et ueritas per  Iesum Christum facta est . Iuxta precepta quoque Dauid nouissima supputabitur numerus filiorum Leui a uiginti annis, et supra; et erunt sub manu filiorum Aaron in cultum domus Domini in uestibulis, et in exedris, et in loco purificationis, et in sanctuario, et uniuersis operibus ministerii templi Domini. Distribuente Dauid Leuite a uiginti annis iuxta preceptum legis sub manu filiorum Aaron, hoc est, sacerdotum in cultum domus Domini ordinabantur, ut minores discerent maioribus obedire, et maiores a minoribus adiuti dignius officium suum in ministerio domus Domini possent explere. Sic et in Ecclesia presenti minores gradus maioribus per humilitatem semper debent subesse, et maiores per caritatem minoribus rite preesse, et ita omnium  membra erant in pace. Quod autem dicit:

In uestibulis et exedris. uestibulum est locus ante fores, quod dicitur porticus uel aditus domus priuate, uel spatium: inde dictum, quod eo uestiuntur fores templi uel quorumlibet edificiorum. Exedre quoque sunt thalami uel cubicula, que habitationi Leuitarum atque sacerdotum fuerant preparata; in his ergo Leuite ministrantes excubabant, quatenus docerent ueri templi Domini ministros aditum ipsius diligenter obseruare, et dignos quosque intromittere, indignos uero inde abiicere atque repellere, quia clauiger celestis peruigil semper esse debet et cautus in omnibus.

Sacerdotes autem super panes propositionis, et ad  simile sacrificium, ad lagana et azyma, et sartaginem, et ad torrendum, et super omne pondus atque mensuram. Quod in quibusdam codicibus habet: ad feruentem similam: et in quibusdam: ad torrendum tantummodo: error est. In Hebreo non habet in hoc loco, similam, que simila paululum superius nominata; sed, ad torrendum tantummodo, ponitur, ut subaudias, spicas. Primitie enim quando deferebantur spicarum torrebantur, et graua comedebantur: quod genus cibi uulgo graueas uocant. Nec enim et illud, quod in quibusdam codicibus legitur: super omne pondus et mensuram, in Hebreo dicitur non haberi pondus, sed tantum mensuram. Hoc enim significari putant et ea que sub brachiis suis manibus aut funibus metiuntur, et ea que uasis. Sacerdotum  enim cura erat ut omnia que ministeriis templi deputata erant, apte et rationabiliter et secundum ordinem ac mensuram fierent.

Leuite ergo ut stent mane ad confitendum et ad canendum Domino, similiterque ad uesperam tam in oblatione holocaustorum Domini, quam in sabbatis et kalendis et solemnitatibus reliquis iuxta numerum et ceremonias uniuscuiusque rei iugiter coram Domino. Cum sacerdotes ea que suprascripta sunt, fecerunt, tunc Leuite ad canendum, et ad cetera, que sibi credita sunt, officia commoueri, a Dauid ordinati sunt. Unde ita in sequentibus scriptum est: Igitur Dauid et magistratus exercitus segregauerunt in ministerium filios Asaph, et Eman, et Idithun, qui prophetarent in citharis et psalteriis et cymbalis, secundum  numerum suum dedicato sibi officio seruientes. Quod autem eos dicit mane et uespere stare ad confitendum Domino, hoc est, illis horis, quando offerebatur iuge sacrificium secundum legis precepta, et in festiuitatis, hoc est, sabbatis et kalendis et solemnitatibus reliquis, in quibus singulis specialiter deputatur sunt oblationes Domino offerende, iuxta ritum legis que tradita est filiis Isrel per manum Moysi. Mystice autem in Leuitis ac cantoribus domus Domini significatur sancta Ecclesia, que non solum priuatis locis, ac decretis temporibus, sed in omni loco, et in omni tempore, semper et ubique laudat Dominum. Unde et in psalterio tripudiando cum Propheta dicit: Benedicam Domino in omni tempore; semper laus eius in ore meo . Ad quam et Apostolus loquitur,  dicens: Nolite inebriari uino, in quo est luxuria, sed implemini Spiritu sancto, loquentes uobismetipsis in psalmo et hymnis et canticis spiritualibus, cantantes et psallentes in cordibus uestris, Domino gratias agentes semper pro omnibus in nomine Domini nostri Iesu Christi .



CAPUT XXIu. De uiginti quatuor fortibus, quibus Dauid filios Eleazar, et filios Ithamar distinxit ad seruiendum Deo in templo Domini per uices suas.

 Porro filiis Aaron ne portiones erunt. Filii Aaron: Nadab, Abiu et Eleazar, et Ithamar. Mortui sunt autem Nadab et Abiu ante patrem suum absque liberis: sacerdotioque functus est Eleazar  et Ithamar. Et diuisit eos Dauid, id est, Sadoch de filiis Eleazar, et Ahimelech de filiis Ithamar, secundum uices suas et ministerium: inuentique sunt multo plures filii Eleazar in principibus uiris, quam filii Ithamar. Diuisit autem eis, hoc est filiis Eleazar, principes per familias sedecim, et filiis Ithamar per familias et domus suas octo. Porro diuisit utrasque inter se familias fortibus. Erant enim principes sanctuarii, et principes Dei, tam de filiis Eleazar quam de filiis Ithamar. Quid est quod Dauid distribuens sacerdotalem originem, utramque domum, et Eleazar uidelicet et Ithamar, et sacerdotii ministerium et pontificatus dignitatem ordinauit, nisi quod Redemptor noster non solum ex Iudeis, uerum ex gentibus elegit, qui sacerdotio ecclesiastico digne fungerentur?  Potest quippe in Eleazar, seniore filio Aaron  ecclesiastici sacerdotii ac sacrificii spiritualis accipi figura: quod prius legitur per Melchisedech panis et uini oblatum esse sacrificium  quam per Aaron ac Leuiticam tribum pecudum uictimationes institutas et hostias animalium . Unde, iuxta Pauli sententiam, qui decimas accepit, decimatus est: adhuc enim Leui in lumbis patris Abrahe erat, quando obuiauit ei Melchisedech . Similiter et Ithamar, qui interpretatur amarus, et per Dauid ad culmen honoris  Leuitici ascendit, eorum typus est, qui per Redemptorem nostrum de gente Iudea et figurali legis ac ceremoniarum obseruantia ad ueritatem Euangelii et Noui Testamenti translati sunt cultum. Recte ergo ibi, amarus, gens Iudea nuncupatur: quia licet primogeniti loco a Domino eligeretur, ac angelorum obsequiis ac cibo celesti bene fuisset educata, tamen amaritudinem proteruie sue nunquam perfecte amisit. Unde ei per prophetam ipse Dominus dicit: Ego quidem te plantaui uineam meam electam, omne semen uerum. Quomodo conuersa es in amaritudinem uitis aliene ? Et item: Exspectaui, inquit, ut faceret uuas, et fecit labruscas . Ob hoc utique plures ex filiis Eleazar, quam ex filiis Ithamar electi sunt ad sacerdotium: quia plures filiis deserte  magis quam eius que habet uirum . Atque ipsa quandiu erat sterilis, peperit septem, et que multa in filiis infirmata est . Septenario ergo numero propter septiformem Spiritum uniuerse Ecclesie est signata perfectio: propter quod et Ioannes Apostolus ad septem scribit ecclesias, et modo se ostendens ad unius plenitudinem scribere . Et in Prouerbiis Salomonis hoc antea prefigurans: Sapientia sibi edificauit domum, et suffulsit eam columnis septem . Porro id quod in filiis Eleazar principes, per familias, sedecim fuerint ordinati, et in filiis Ithamar tantummodo octo, ad eamdem significationem respicit, quod nimirum Ecclesia ad operationem synagoge duplicem habet gratiam.  In sedecim ergo duplex constat octonarius, et in lege octaua die carnalis circumcisio agi fuerat instituta. In Euangelio et specialis circumcisio cordium, et futura corporum eodem numero expressa est resurrectio, quando hi qui euangelicarum octo beatitudinum species rite in hac uita seruauerunt, ad eterne remunerationis in celesti regno conscendent premium. Quod enim subiungitur: Erant enim principes sanctuarii et principes Dei, tam de filiis Eleazar, quam de filiis Ithamar: ostendit, quod nemo rite peruenit ad ministerium sanctuarii, et ad principatum sacerdotii, nisi per electionem ordinationis Dei. Unde hic excluditur omnis superbie fastus, et omnis terrene cupiditatis affectus, nec non et simoniace pestis auaritie; neque ulli licet hoc pecunia appetere,  quod diuina largitas humilibus gratuito munere solet conferre. Nec sine mysterio illud est quod dicitur Dauid utrasque familias inter se diuisisse sortibus; uerum ista sors in Scripturis diuinis tam sepe commemoratur, ut magnum nescio quod diuini iudicii gestare uideatur arcanum. Scriptum est enim in Leuitico, unam sortem Domino dari, et unam a pompeio, id est, transmissori. Item Moyses quibusdam tribubus trans Iordanem terram sorte diuisit. Iesu quoque filius Iesunaue terram repromissionis filiis Isrel sorte missa distribuit. Sors quoque Ionam prodidit latentem . Et in Salomone legitur: Contradictiones cohibet sors, et inter potentes definiet . In Nouo quoque Testamento, id est, in Actibus apostolorum, sors Matthiam designauit  Apostolum . Paulus etiam idem apostolus scribens ad Ephesios sorte se dicit uocatum secundum propositum eius qui omnia operatur secundum consilium uoluntatis sue . Sic enim ad Colossenses scribens dicit: Gratias, inquit, agentes Deo Patri, qui idoneos nos fecit in parte sortis sanctorum in lumine . Sed cum multa legantur tam in ueteri quam in Nouo Testamento sortibus fuisse diuisa, nemo ausus est negare per eam diuinitus esse monstratum, quod mens deuota petitione supplici postulauit. Tamen non temere nec indifferenter sortibus est credendum, cum priuilegia singulorum, ut Hieronymus ait, communem legem facere non possint. Nec diuinitas aliquomodo ab humana  curiositate tentari debet, iuxta quod scriptum est: Non tentabis Dominum Deum tuum . uerumtamen, quod si qui necessitate aliqua compulsi Dominum putent sortibus, exemplo apostolorum, esse consulendum, uideant, hoc ipsos apostolos non nisi collecto fratrum cetu, et precibus ad Deum fusis egisse.

Descripsitque eos Semeias, filius Nathanel, scriba Leuites, coram rege et principibus, et Sadoc sacerdote, et Abimelech, filio Abiathar, principibusque familiarum sacerdotalium et Leuiticarum: unam domum, que cum ceteris preerat, Eleazar; et alteram domum, que sub se habebat ceteros, Ithamar. Quod Semeias, filius Nathanel, scriba Leuites coram rege et principibus sacerdotum dicitur descripsisse  ipsas sortes, significat doctorem ordine omnia, que in lege comprehensa sunt, mysteria pure et sincere coram Deo et hominibus uerbo recte fidei tractare, atque ad notitiam auditorum perducere. Quod bene ipsa nomina per interpretationes ostendunt: nam Semeias, audiens Dominum; Nathanel, donum Dei recte; Sadoch, iustus; Abimelech, frater meus rex; et Abiathar, pater superfluus, interpretatur. Qui ergo rite audit Dominum recte discendo legem eius, et obediendo mandatis illius, ipse filius est doni Dei, quia hanc gratiam non nisi ex dono habet diuino. Sicque scriba doctus in regno celorum, et minister ueri templi describit ritum sacerdotii coram rege, uidelicet Christo seu populo Christiano . Qui bene rex potest  dici, quia corpus est Christi, et uitam suam rite regit, suiquemetipsius bene dominatur . Qui etiam licet ex superfluo patre, hoc est gentili populo, sit editus, tamen sacerdotalem sicut et regiam habet dignitatem et Iusti nomine merito censetur.

Exiuit autem sors prima Ioiarib, secunda Iedei, tertia Harim, quarta Seorim, quinta Melchia, sexta Maiman, septima Accos, octaua Abias, nona Iesua, decima Sechenia, undecima Eliasib, duodecima Iacim, terdiadecima Hoppha, decima quarta Isbaab, decima quinta Belga, decima sexta Emmer, decima septima Hesir, decima octaua Aphses, decima nona Pheteia, uigesima Hezechiel, uigesima prima Iachin, uigesima secunda Gamul, uigesima tertia Dalaian, uigesima  quarta Mahazian. He uices eorum secundum ministeria sua, ut ingrediantur domum Domini, et iuxta ritum suum sub manu Aaron patris eorum, sicut preceperat Dominus Deus Isrel. Quid est quod in uiginti quatuor sortes Leuitica tribus, et sacerdotalis ordo distribuitur, nisi quod ostendit Ecclesiam catholicam sacerdotalem et regiam dignitatem pleniter habere, et legis atque Euangelii doctrinam perfecte seruare . Hanc uidelicet Ioannes apostolus et euangelista in Apocalypsi sua sub eodem numero, hoc est, uicenario et quaternario in circuitu sedis Dei sub figura seniorum sedentem uidit super thronos uiginti quatuor , ut ostenderet uniuersam Dei Ecclesiam, que per geminum testamentum  de patriarchis et apostolis generata est, perpetualiter cum Christo regnare. Sedentem autem cernit propter iudiciariam eius in Christo dignitatem. Sedebunt enim et iudicabunt uniuersa membra scilicet in uno et per unum caput. Ceterum quomodo poterunt sancti in iudicio sedere stantes ad dextram iudicis? Possunt etiam uiginti quatuor seniores in illis intelligi, qui perfectionem operis, que senario numero commendatur, clara Euangelii predicatione consummant. Nam quater seni uiginti quatuor faciunt. Nec non et eosdem seniores amietos uestimentis albis, et in capitibus eorum coronas aureas habere predictus apostolus commemorat, ut demonstret, illos bonis operibus indutos perenni mentis memoria gaudia superna quesituros. Sepe  enim capitis nomine mens solet intelligi. Quod autem dicit has uices secundum ministeria sua et iuxta ritum suum sub manu esse Aaron patris eorum, per nomen Aaron significat pontificem, qui extrema quoque sorte electus ordine uicis sue ceteris minoribus gradibus preerat, et disponebat, que facienda erant in domo Dei. Erant enim, ut superius dictum est, principes sanctuarii et principes Dei, tam de filiis Eleazar quam de filiis Ithamar. De his quoque sortibus Iosephus taliter narrat, dicens: »Diuisit autem eos per generationes, et segregans ex tribu sacerdotes, inueniens eorum generationes uiginti quatuor. Ex domo quidem Eleazar tredecim et de Ithamar octo, et precipiens ut unaqueque generatio ministraret Deo per dies octo a sabbato usque ad  sabbatum: et ita omnium generationes sortem accepere, presente Dauid et Sadoch et Abiathar sacerdotibus et principibus uniuersis. Et prima quidem generatio conscendens scripta est prima, et secunda pariter et tertia et consequenter usque ad uicesimam quartam. Et hec diuisio permansit usque ad presentem diem. Fecit autem ex tribu Leuitarum partes uiginti quatuor et sortiti eodem modo conscendere: utque secundum sacerdotium octo diebus ipsi quoque ministrarent, instituit. Eos autem qui erant ex germine Moysi, hos eminentius honorauit: fecit autem eos custodes thesaurorum Dei atque uasorum, que reges Deo dicare continget: iussitque omnibus de tribu Leui simul et sacerdotibus, ut die noctuque Deo seruirent, sicut ei preceperat  Moyses.«



CAPUT XXu. De eo quod Dauid et magistratus exercitus segregauerunt in ministerium Domini filios Asaph et Heman et Idithun, qui cantarent in citharis et psalteriis et cymbalis coram arca Domini.

 Igitur Dauid et magistratus exercitus segregauerunt in ministerium filios Asaph, et Heman, et Idithun, qui prophetarent in cithario et psalteriis et cymbalis, secundum numerum suum dedicato sibi officio seruientes, et reliqua. Elegit Dauid ac segregauit cum senioribus populi tres principes cantorum, Asaph scilicet et Heman et Idithun, ut ipsi cum filiis suis prophetarent in citharis et psalteriis et cymbalis secundum deputatum sibi officium, ut presignaret,  quia uerus Dauid, rex et Dominus noster, omnem ordinem ecclesiastici ministerii in sancta Trinitatis fide ministranda suum officium agere uult; nec alius ei laudes digne canere potest, nisi qui in confessione Patris et Filii et Spiritus sancti per fidem, et spem et caritatem illum laudat. Quod et trium predictorum principum nomina interpretatione sua apte demonstrant. Nam Asaph, colligens, interpretatur; Heman, cor eorum; et Idithun, transiliens. Qui enim mente sagaci diuinorum librorum sententias colligit, atque transiliens omnem terrenarum rerum cupiditatem, eas secundum caritatis regulam rimando tractauerit: hic profecto diuine maiestati dignus laudes decantabit. Quid autem ipsa instrumenta,  hoc est, cithara et psalterium et cymbala significent, superius dictum est.

Fuit autem numerus eorum cum fratribus suis, qui erudiebant canticum Domini cuncti doctores, ducenti octoginta octo. Apte doctores cantici Domini ducenti octoginta octo esse dicuntur, ut ostendatur ipsos merito doctores diuine laudis dici posse, qui canonem diuinorum librorum sensu Euangelico exponunt. Quater enim septuaginta duo ducenta octoginta octo faciunt: libros autem ueteris et Noui Testamenti septuaginta duos esse omnibus notum est. Et ideo necesse est ut quicunque diuino officio fungi rite uoluerit, quatuor principalibus uirtutibus operam dans, meditationi euangelice doctrine maxime incumbat, et secundum eius normam, quidquid  didicerit, uel quidquid docuerit, formare curet.

Miseruntque sortes per uices suas ex equo, tam maior quam minor, doctus pariter et indoctus, et reliqua. In omnibus ordinibus necessaria est cauta electio, ne forte quis per petulantiam suam ecclesiastici ordinis gradum dare aut accipere presumat. Unde hic, maior et minor, doctus pariter et indoctus ut sortibus subiaceant, docet. Hinc et Paulus ad Timotheum scribens ait: Manus cito nemini imposueris, neque communicaueris peccatis alienis . Tue ergo, fili, confortare in gratia, que est in Cgristo Iesu, et que audisti a me per multos testes, hec commenda fidelibus, qui idonei erunt et alios docere . Hinc et per singulos ordines instrueris  docet, qualiter unusquisque peruenire ad gradum, et qualiter  in eo conuersari debeat, quia periculosum est quodlibet onus subire uelle, quod se scit omnino sufferre non posse. Enumeratis ergo ianitoribus, et origine eorum, sequitur Scriptura, dicens:



CAPUT XXuI. De ianitoribus et principibus custodiarum Domini; qui omnes fortes diuisi uicibus ministeria sua explebant, et thesauros domus Domini prouidebant.

 Hi diuisi sunt in ianitores, ut semper principes custodiarum sicut et fratres eorum, ministrarent in domo Domini. Misse sunt ergo sortes ex equo et paruis et magnis per familias suas in unamquamque portarum. Cecidit ergo sors orientalis Selemie. Porro Zacarie filio eius, uiro prudentissimo et erudito sortito obtigit plaga septentrionalis. Obededom uero et  filiis eius ad austrum: in qua parte domus erat seniorum concilium. Sepphim et Hosa ad occidentem iuxta portam, que ducit ad uiam ascensionis, custodia contra custodiam. Ad orientem uero Leuite sex, et ad aquilonem quatuor per diem; atque ad meridiem similiter in die, quatuor, et ubi erat concilium, bini et bini. In cellulis quoque ianitorum ad occidentem quatuor in uia, binique per cellulas. He sunt diuisiones ianitorum filiorum Core et Merari. Ianitores sunt et principes custodiarum domus Dei, doctores sancti qui obseruant introitum Ecclesie, et singulorum, qui ad baptismum Christi atque ad ueram religionem accedunt, fidem et deuotionem explorant. Hi etiam ex equo, et paruus et magnus, per sortes eliguntur,  quia non secundum personarum considerationem, sed iuxta intellectum sapientie, et probitatem uite, in honorem gradus promouentur. Unde princeps apostolorum disceptantibus aduersum se Iudeis de gentilium ad fidem susceptione respondit: In ueritate comperi, quoniam non est personarum acceptor Deus, sed in omni gente qui timet Dominum, et operatur iustitiam, acceptus est illi . Cecidit ergo sors orientalis Selemie. Et quid per Selemiam, qui interpretatur reddente Domino, nisi officium apostolorum et primorum doctorum Euangelii insinuatur, quibus orientalis porta, hoc est, primitiua in Iudeis Ecclesia commendatur. Hi ergo merito, reddente Domino, dicuntur: quia sicut antiquis patribus Dominus promisit, ita in filiis eorum  ipse compleuit. Unde de eis per Isaiam dicitur: Ecce ego creo Hierusalem exsultationem, et populum eius gaudium. Exsultabo in Hierusalem, et gaudebo in populo meo, et edificabunt domos, et habitabunt, et plantabunt uineas, et comedent fructum earum: non plantabitur, et alius comedet. Secundum enim dies ligni erunt dies populi mei: et opera manuum eorum inueterabunt electis meis. Non laborabitur frustra, neque generabunt in conturbationem: quia semen benedictorum Domini est, et nepotes eorum cum eis.

Porro Zacarie filio eius, uiro prudentissimo et erudito, sorte obtigit plaga septentrionalis. Per Zacariam, qui memor Domini interpretatur, et fuit filius Selemie, doctores gentium, qui ab ipsis apostolis et primis predicatoribus Euangelii ad predicandum  gentibus ordinati sunt, designantur: qualis fuit Barnabas et Saulus de quibus, orantibus discipulis et ieiunantibus, dixit Spiritus sanctus: Segregate mihi Paulum et Barnabam in opus ad quod assumpsi eos . Per septentrionalem plagam que frigidum uentum emittit, frigus infidelitatis gentilium figuratur. Sed ex his plurimi ad fidem ueniunt: unde eis porta septentrionalis et ianitores eius deputantur. De quibus per Ieremiam dicitur: Erit dies in qua clamabunt custodes in montes Ephraim: Surgite, ascendamus in Sion ad Dominum Deum nostrum: quia sic dicit Dominus: Ecce ego adducam eos de terra aquilonis, et congregabo eos ab extremis terre, inter quos erunt cecus et claudus, pregnans et pariens simul. Cetus magnus reuertentium huc in fletu  uenient, et in precibus deducam eos per torrentes aquarum in uia recta, et non impingent ea .

Obededom uero et filiis eius ad austrum deputata erat custodia portarum. Et quid per Obededom, nisi doctores illi, qui ad predicandum Iudeis ordinati sunt? De quibus Paulus scribens ad Galatas ait: Cum cognouissent gratiam, que data est mihi, Petrus et Iacobus et Ioannes, qui uidebantur columne esse, dextras mihi dederunt et Barnabe societatis, ut nos in gentes, ipsi autem in circumcisionem . De his Lucas in Actibus apostolorum narrat, dicens: Illi quidem, qui dispersi fuerant a tribulatione, que facta fuerat sub Stephano, perambulauerunt usque Phenicem et Ciprum et Antiochiam, nemini loquentes uerbum,  nisi solis Iudeis . Recte ergo austri nomine plebs Iudaica figuratur, que legalibus et propheticis sententiis instructa uicina fuit ad percipiendum calorem fidei ac lucem sapientie diuine. Et merito hic Obededom et filii eius ad aperiendas portas domus Dei deputantur, ut nomina ministrorum congruerant personis ipsa ministeria accipientium. Nam Obed interpretatur seruiens; et Edom, rubens. Qui ergo ancille filii fuerunt a monte Sinai in seruitutem generati, et perfusi rubore sanguinis Christi, reatum suum in propatulo habuerunt, dignum fuit ut per humilitatem ac condescensionem magistrorum reducerentur ad pristinum, unde decidere, dignitatis gradum. Quorum pietatem et mansuetudinem Paulus per Epistolam in sua persona expressit, dicens: Cum liber  essem ex omnibus, omnium me seruum feci, ut plures lucrifacerem: et factus sum Iudeis, tanquam Iudeus, ut Iudeos lucrarer. His qui sub lege sunt, quasi sub lege essem, cum ipse non essem sub lege, ut eos qui sub lege erant lucrifacerem. Omnibus omnia factus sum, ut omnes saluos facerem . Et paulo post: Factus sum, inquit, infirmis infirmus, ut infirmos lucrifacerem. Quod autem subiungitur: In qua parte domus erat seniorum consilium, ostendit quod ex ipsa plebe fuerunt apostoli et prophete, qui propter maturitatem sapientie seniores rite nominantur. De quibus in cantico Deuteronomii Moyses ait: Interroga patres tuos, et annuntiabunt tibi; seniores tuos, et dicent tibi . Et in Prouerbiis scriptum est: Nobilis in portis uir eius,  quando sederit cum senioribus terre . Qui autem horum seniorum audit consilium, profecto anime sue uerum inueniet remedium. Porro quod sequitur:

Sepphim et Hosa ad occidentem iuxta portam, que ducit ad uiam ascensionis per occidentalem plagam, ubi sol occidit: nouissimum tempus huius seculi iuxta finem mundi significatur, quando futura est persecutio ualidissima sub Antichristo, et, secundum sententiam Domini, scandalizabuntur multi ; atque iuxta Pauli sententiam, abundabit iniquitas, et refrigescet caritas multorum. Huius ergo porte ianitores sunt doctores illius temporis, qui conculcatam persecutionibus Ecclesiam suis dogmatibus leuant, atque exhortationibus roborant. Quod  bene ipsorum ianitorum exprimunt nomina. Interpretatur enim Sepphim humilis, siue campestris: et Hosa, diuinans. Humiliabitur enim tunc Ecclesia hostium persecutionibus, licet sanctorum roboretur dogmatibus. Campestris efficitur in lasciuiarum motibus; sed imperfectorum eleuabitur actibus. Que utraque diuinis demonstrantur eloquiis. Scriptum est in nouissima uisione Danielis prophete, quod angelus dixit ad prophetam: uade, Daniel, quia clausi sunt, signatique sermones usque ad tempus prefinitum, donec eligentur, et dealbabuntur, et quasi ignis probabuntur multi: et impie omnes agent impii. Porro docti intelligent . Paulus autem ad Timotheum ita scribens ait: Hoc autem scito quod in  nouissimis diebus instabunt tempora periculosa, et erunt homines seipsos amantes, cupidi, clati, superbi, blasphemi, parentibus inobedientes, ingrati, scelesti, sine affectione, sine pace, criminatores, inconuenientes, immites, sine benignitate, proditores, proterui, tumidi, uoluptatum amatores magis quam Dei, habentes speciem pietatis quidem, uirtutem autem eius abnegantes . Et bene dicitur, quod hec porta iuxta uiam ascensionis fuerit, quia illius temporis euum propinquum erit diei iudicii, quanto in resurrectione corpora immortalia suscipientes per presentiam iusti iudicii ad possidendum regnum Patris celestis inuitantur. Quod autem dicitur, quod custodia fuerit contra custodiam, significat concordiam diuinorum testamentorum, quia quod sancti  Patres ante incarnationem Dominicam de mysteriis futuris Ecclesie prefigurabant typo, hoc doctores Euangelii modo post expletam incarnationem Domini, passionem, resurrectionem atque ascensionem ad celos gestu demonstrant euidentissimo: nec non et cetera turba fidelium de Iudeis atque gentibus una fide, uno baptismate, unius Dei per totum orbem terrarum celeberrimo comprobat cultu.

Ad orientem, inquit, Leuite sex; ad aquilonem quatuor per diem; atque ad meridiem in die similiter quatuor, et ubi erat concilium, bini et bini. In cellulis quoque ianitorum ad occidentem quatuor in uia, binique per cellulas. He sunt diuisiones ianitorum filiorum Core et Merare. Quod dicit in oriente sex Leuitas, atque in ceteris plagis esse quatuor constitutos,  per senarium numerum primum bonam operationem diuinorum significat ministrorum. Per quaternarium quoque euangelica exprimitur doctrina, simul cum quatuor uirtutum principalium plenitudine. Quisquis ergo ianitor diuini templi, hoc est, doctor sancte ecclesie fieri uoluerit, necesse est ut euangelicam doctrinam simul cum bonorum operum perfectione studeat habere, ut ii qui ad ianuam spiritualis edificii accedunt, per ipsorum doctrinam atque exempla rite possint intrare, ac laudes Domino ibidem digne cantare. Quibus per Psalmistam inuitantem ad laudandum Dominum dicitur: Intrate portas eius in confessione, atria eius in hymnis confessionum. Laudate nomen eius, quoniam suauis est Dominus, in eternum misericordia eius, et usque in  seculum seculi ueritas eius . Nec illud etiam sine mysterio est, quod ipsos ianitores dicit binos esse in cellulis atque in uia; sed significat edituos Domini, siue in cellulis sint, hoc est, in semetipsius interius curam gerant, siue in uia, hoc est, ut aliis exterius uerbum Dei predicent, semper duo precepta caritatis secundum regulam diuinorum testamentorum omnino seruare debere.

Porro Achias erat super thesauros domus Domini, et uasa sanctorum. Quis est iste, qui preponitur thesauris domus Domini, nisi Redemptor noster, in cuius potestate sunt omnia dona uirtutum ac sapientie, que sancta habet Ecclesia. Interpretatur enim Achias, frater meus. De quo Paulus ait: Gratias  agentes Deo Patri, qui dignos nos fecit in parte sortis sanctorum in lumine; qui eripuit nos de potestate tenebrarum, et transtulit in regnum filii dilectionis sue, in quo habemus redemptionem, remissionem peccatorum; qui est imago Dei inuisibilis, primogenitus omnis creature: quia in ipso condita sunt uniuersa in celis et in terra, uisibilia et inuisibilia, siue throni, siue dominationes, siue principatus, siue potestates. Omnia per ipsum et in ipso creata sunt: et ipse est ante omnes, et omnia in ipso constant, et ipse est caput Ecclesie, qui est principium, primogenitus ex mortuis, ut sit ipse in omnibus primatum tenens: quia in ipso complacuit omnem plenitudinem diuinitatis inhabitare corporaliter, in quo sunt omnes thesauri sapientie et scientie absconditi .

 Filii Ledan, filii Gersonni. De Ledan principes familiarum. Ledan et Gersonni, Iehieli. Filii Iehieli, Zathan et Iel, fratres eius, super thesauros domus Domini. Amramitis et Isaaritis et Hebronitis et Ozihelitis. Subahel autem filius Gersonni, filii Moysi, prepositus thesauris. Denique Moysi filii, qui eminentius a Dauid honorabantur, ut Iosephus testatur, et super thesauros domus Domini constituebantur, significant doctores de Iudaica plebe esse prepositos domus Dei, quibus ornamenta sancte Ecclesie, hoc est decor animarum, commendatus est. De ipsa enim plebe fuerunt apostoli et primi doctores Euangelii, qui merito custodes dicuntur esse thesaurorum, quia dispensatores celestium fuere sacramentorum.

Frater quoque eius Eliezer, cuius filius Rahabia,  et huius filius Isaias, et huius filius Ioram, huius quoque filius Zechri: sed et huius filius Selemith. Ipse Selemith et fratres eius super thesauros sanctorum, que sanctificauit Dauid rex, et principes familiarum, et tribuni, et centuriones, et duces exercitus de bellis et manubiis preliorum, que consecrauerant ad instaurationem et supellectilem templi Domini. Hec autem uniuersa sanctificauit Samuel uidens, et Saul filius Cis, et Abnez filius Nez, Ioab filius Saruie, etc. Hac sententia ostendit donaria principum thesauros esse sanctorum. Que enim predicti reges siue duces de manubiis hostium ablata offerebant, in supellectilem templi Domini redigebant, hoc mystice significando quod quicunque bene laborans aliquid uirtutis bonorum operum acquisierit, Dei hoc gratie, non  suis meritis deputare debet, atque ad laudem ipsius cuncta transferre, dicendo cum Propheta: Non nobis, Domine, non nobis, sed nomini tuo da gloriam .

Iaaritis uero preerat Chonenias et filii eius ad opera forinsecus super Isrel, ad docendum et iudicandum eos. Qui sunt illi operarii, qui opera Isrel forinsecus operantur, nisi illi qui in sancta Ecclesia per simplicitatem mentis humilitati obedientie operam dant ut ea que sibi a magistris imperantur deuota mente ac strenua perficere studeant actione. Hi licet idonei non sint lingua alios docere, tamen operibus doctrinam uirtutum proximis ostendunt. Horum typum preferebat Iacob patriarcha, de quo scriptum  est, quod uir simplex habitaret in tabernaculis . Hoc et Nathanel prefigurabat in Euangelio; cui ipse Saluator testimonium perhibuit, dicens: Ecce uir Isrelita, in quo dolus non est . Talibus ergo operariis preerat Chonenias, qui interpretatur erarius meus, siue nidus meus, aut possessio, quia ille qui humilitati et mansuetudini precipue studet, Domini imitator factus est, bona exempla aliis forinsecus prebens, ipse intus in anima nidus et possessio Dei efficitur. Unde Dominus per Prophetam ait: Super quem requiescet Spiritus meus, nisi super humilem et quietum, et trementem sermones meos ? Hinc et ipsa ueritas in Euangelio discipulis ait: Discite a me, quia mitis sum et humilis corde, et inuenietis requiem animabus uestris  .

Asabias et fratres eius, uiri fortissimi, mille septingenti, preerant Isreli trans Iordanem contra Occidentem in cunctis operibus Domini, et in ministerio regis. Isrelite, qui trans Iordanem possessionem acceperunt, hoc in loco possunt significare eos, qui mediocritate sua contenti, summam scientie ac uirtutum profectionem ob turbulentiam istius seculi mente transcendendo appetere nolunt, ea tamen mandata que sciunt bona operatione exercere non negligunt. Quos ille scriba significat, qui in Euangelio Dominum interrogauit, dicens: Magister bone, quid faciam boni, ut habeam uitam eternam? Qui dixit ei: Quid me interrogas de bono? Unus est bonus Deus. Si autem uis uitam ingredi, serua mandata.  Dicit illi: Que? iehsu autem dixit: Non homicidium facies, non adulterabis, non facies furtum, non falsum testimonium dices, honora patrem et matrem, et diliges proximum tuum sicut te ipsum. Dicit illi adolescens: Omnia hec custodiui; quid adhuc mihi deest? Ait illi iehsu: Si uis perfectus esse, uade, uende que habes, et da pauperibus, et habebis thesaurum in celo, et ueni, sequere me. Cum audisset autem adolescens uerbum, abiit tristis. Erat enim habens multas possessiones ; aliud est enim exteriora mandata seruare actione, et aliud est, omissis exterioribus rebus, totam se intus ad diuinam referre contemplationem. Sed quia nemo ipsa exteriora bona opera ualet, nisi Dei dono, ideo dicitur istis prepositus esse Asabias. Interpretatur  enim Asabias, facienti Domino. Hi recte cum Propheta Domino dicere possunt: Omnia enim opera nostra operatus es in nobis . Hinc et Dominus in Euangelio discipulis ait: Sine me nichil potestis facere .

Hebronitarum autem princeps fuit Ieria secundum familias et cognationes eorum. Hebron enim ciuitas, ubi regni initium accepit Dauid, eos significare potest qui conuersationis initium inchoant, et Domino in sua uita regnum preparant. Hebronitis enim Ieria, qui interpretatur timens Dominum, princeps constituitur, quia initium sapientie timor est Domini; intellectus bonus omnibus facientibus eum . Qui enim per timorem a malis actibus se cercet, et  bona, que ualet, agere studet, ille timori Domini coherens ab eo regitur. Qui etiam Hebron sua interpretatione non inconuenienter exprimit. Interpretatur enim coniugium. At idem si in timore Domini perseuerauerit, et semetipsum semper meliorando proficere certauerit, profecto a timore ad amorem perueniet, illum uidelicet, qui perfectus foras mittit timorem ; et non iam seruus, sed filius nuncupatur. Quod autem subiungitur:

Quadragesimo anno regni Dauid recensiti sunt et inuenti uiri fortissimi in Iazer Galaad, fratresque eius robustioris etatis 2,700, principes familiarum, et cetera, ostendit, quod in nouissimo anno regni Dauid ista numeratio facta est, quando ante obitum suum uniuersa ordinauit, et singulos iuxta officia  sua disposuit, Salomonique filio suo omnia, que facienda erant designando monstrauit, atque ritus imperii quomodo tenendus esset, rationabiliter exposuit.



CAPUT XXuII. De diuersis principibus qui preerant Isrelitis iuxta dispositionem Dauid. De his qui preerant substantie Dauid, hoc est, in urbibus, in uillis, in agris et uineis et oliuetis et pecudibus. De consiliariis Dauid, et his qui fuerunt cum filiis regis.

Filii autem Isrel secundum numerum suum, principes familiarum, tribuni, et centuriones, et prefecti, qui ministrabant regi iuxta turmas suas, ingredientes et egredientes per singulos menses in anno 24,000 preerant singuli, et cetera. De hoc Iosephus ita narrat, dicens: »Posthec autem diuisit exercitum  in cohortes duodecim cum ducibus suis et centenariis et tribunis. Habebat autem unaqueque cohors 24,000 uirorum, quos obseruare precepit per tricenos dies a prima hora usque ad nouissimam Salomonem regem, cum millenariis et centenariis. Constituit autem in diem uniuscuiusque cohortis, quem bonum iudicauit et iustum, et tutores thesaurorum et uicorum et agrorum alios, ac iumentorum.« Denarius ergo numerus apostolicum ordinem aptissime designat, quos Christus Lux uera, que illuminat omnem hominem uenientem in hunc mundum , duodecim horis diei in Euangelio comparauit , et lucem huius mundi nuncupans , lumen fidei in totum orbem spargere precepit, dicens: Euntes docete omnes gentes, baptizantes eos in  nomine Patris et Filii et Spiritus sancti, docentes eos seruare omnia quecunque mandaui uobis . Annum ergo illum, quem  Dominus, in synagoga legens sermones Isaie prophete , demonstrauit esse acceptabilem Domino, isti menses ordinant; et ad seruitium ueri Salomonis Ecclesie populum ordinando distribuit. Propterea in singulis mensibus 24,000 ad seruitium regium deputata sunt. Quod autem mysterii hic numerus teneat, iam superius dictum est, quia in eo legis et Euangelii uniuersa perfectio per figuram inesse manifestatur.

Noluit autem Dauid numerare eos a uiginti annis inferius, quia dixerat Dominus ut multiplicaretur Isrel  quasi stelle celi. Ioab filius Saruie ceperat numerare, nec compleuit, quia super hoc ira irruerat in Isrel; et idcirco numerus eorum, qui fuerant recensiti, non est relatus in fastos regis a Dauid. Usus enim erat, si quando numerabantur, a uiginti annis et supra numerarentur hi qui poterant ad bella procedere, aut aliquo ministerio fungi. Quia uero Dauid primum per Ioab generaliter iussit omnes numerari, et infra uiginti annos, et supra uiginti annos, idcirco indignationem Dei expertus est, et non sunt allati in factis regis Dauid. Fasti ergo sunt libri annales, in quibus regum et consulum scribuntur actus, a fascibus dicti. Ideo enim numeratio populi quam fecerat Ioab, non est inserta in factis regis Dauid, quia, superueniente indignatione Dei, omnis  ille numerus conturbatus est, et non fuerunt iuxta illum distributi per ministeria, neque ad aliqua officia. Super thesauros autem regis fuit Azmoth filius Adiel. Thesaurus regis nostri scientia est spiritualis et opes uirtutum. In his enim delectatur pacificus noster, et ex his honorat sibi deuotos ac fideliter obsequentes. His bene preficitur Azmoth, qui interpretatur fortis morte, quia illi qui constantiam habent mentis, et patientie fulgent uirtute, horum scientia atque doctrina probabilis exstat. Unde per quemdam Sapientem dicitur: Doctrina uiri per patientiam dignoscitur . Et item: Melior est, inquit, uir patiens uiro forti; et qui dominatur animo suo, expugnatore urbium . Apteque Azmoth dicitur esse filius Adiuel, qui interpretatur  Pater meus Deus, quia quidquid sancti habent de ope uirtutum, Dei se dono habere aperte sciunt.

His autem thesauris qui erant in urbibus, et in uicis, et in turribus, presidebat Ionathan filius Ozie. Thesauros in hoc loco non solum pecuniam, sed et omnes substantias nominat. Typice autem ille ueri Salomonis merito officio in urbibus, et uicis, et in turribus prefertur, qui Ionathe nominis dignitatem ac patris eius Ozie fide atque operibus seruat. Interpretatur enim Ionathas Dei donum, et Ozias fortitudo Domini. Qui ergo Dei dono accipit lumen scientie, ac rectitudinem fidei fortiter seruat in bona operatione, Ecclesiarum Dei non incongrue curam atque custodiam accipit.

Operi autem rustico et agricolis qui exercebant  terram, preerat Ezri filius Chelub; uinearumque cultoribus Semeias Romathites. Cellis autem uinariis Zabdias Aphonites. Quis melius agricole et uinearum cultoris personam gestat, quam ille qui predicatoris ac doctoris officium in Ecclesia gerit? Quod diuinorum librorum pagine manifestis indiciis probant. Unde Dominus per parabolam Euangelii, exstirpatis malis agricolis, uineam suam aliis agricolis se commendasse testatur, qui reddant ei fructum temporibus suis . Et in alia parabola paterfamilias diuersis horis operarios conduxit in uineam suam . uinea enim Domini  domus Isrel est, et uiri Iuda germen delectabile eius . Celle autem uinarie eamdem  possunt habere significationem, quia in Euangelio horrea, ubi triticum congregatum, habentur, ubi fructus laboris nostri in futuro seruandus recolligitur, et unicuique cultori digna merces laboris sui restituetur. Nec etiam hunc sensum refugit interpretatio nominum ipsorum prepositorum. Nam Ezri interpretatur adiutus a Domino, Semeias audiens Dominum, et Zabdi fluxus uehemens, uel abundans. Qui enim audit Dominum, intendendo in precepta eius, quemque ipse misericordia sua adiuuat, ut que intelligit in opere perficere ualeat, ille abundantem bonorum operum fructum congregat in uitam eternam.

Nam super oliueta et ficeta, que erant in campestribus, Balanan Gederites; super apothecas autem  olei Ioas. Oliueta et ficeta, ubi oliue et ficus consistunt, significant cetus sanctorum, qui misericordie et caritatis oleum in pectore, et mansuetudinis atque humilitatis dulcedinem habent in moralitate. Que uirtutes consistunt in campestribus, quia in propatulo et presto sunt omnibus, nec personarum acceptionem, sed bone uoluntatis rectitudinem querunt. Apothece autem olei eamdem possunt significationem olei habere, quam celle uinarie, ubi fructus singularum uirtutum recolliguntur, pro quibus operatores eorum in futuro digne remunerabuntur. Unde in Euangelio scriptum est: Qui metit, mercedem accipit, et congregat fructum in uitam eternam . Balanan ergo, qui interpretatur habens gratiam, super oliueta et ficeta constituitur, quia,  nisi ex Dei dono, nemo habet ubertatem bonorum actuum. Porro Ioas, qui interpretatur sperans uel Domini robur, apothecas olei custodit, quia nullus perueniet ad premium, nisi qui robur mentis spe fida tendit ad celeste regnum.

Porro armentis que pascebantur in Saron, prepositus fuit Setrai Saronites. Armentorum nomine possunt Iudaice plebes synagoge designari, que iugum legis traxere, et lac simplicis doctrine suis auditoribus prebuere. His prepositus et Setrai, qui interpretatur exauditor meus, uel absconsio mea, hoc est, prophetarum chorum, qui interno auditu, per gratiam Spiritus sancti instructu, abscondita a seculis mysteria tropico sermone per Euangelium reuelanda proferebat.

 Et super boues in uallibus, Saphat filius Adil. In boum nomine persona doctorum potest accipi, qui colunt suis doctrinis corda humilium, et euangelico uomere terram Ecclesie arantes, fructus uirtutum germinare faciunt. Quorum magister et princeps Saphat dicitur, qui interpretatur iudicauit, et filius est Adil, hoc est, patris gratie, significans apostolicum ordinem, qui ceteris doctoribus ipsa electione Domini preficitur. Quibus et iudiciaria potestas ab ipso auctore omnium bonorum collata est, ad quos ipsa ueritas in Euangelio ait: uos, qui secuti estis me, in regeneratione, cum sederit Filius hominis in sede maiestatis sue, sedebitis et uos super sedes, iudicantes duodecim tribus Isrel .

 Super camelos uero Ubil Ismahelites, et super asinos Iadaias Meronathites. Per camelos et asinos, que deformia et immunda sunt animalia, possunt gentiles exprimi: qui quondam fortitudine peccatorum deprauati, sue exercuerunt immunditiam libidinis, sed in possessionem ac regnum Dauid nostri uenientes acceperunt super se magistros Ubil et Iadaiam, qui spernentes philosophiam humanam et inanem fallaciam mundi, elegerunt simplicitatem Euangelii Christi, non se magnos estimari uolentes, sed humiles et despectos . Quod eorum nomina aperte demonstrant. Nam Ubil interpretatur stultus uel insipiens, et Iadaias dimidium fuit. Unde et Doctor gentium Corinthiis superbe de se sentientibus scribens ait: uidete enim uocationem uestram,  fratres, quia non multi sapientes secundum carnem, non multi potentes, non multi nobiles, sed que stulta sunt mundi elegit Deus, ut confundat fortia; et ignobilia mundi, et contemptibilia elegit Deus, et que non sunt, ut ea que sunt destrueret: ut non glorietur omnis caro in conspectu eius . Et item: Nemo, inquit, se seducat. Si quis uidetur inter uos sapiens esse in hoc seculo, stultus fiat, ut sit sapiens. Sapientia enim huius mundi stultitia est apud Deum. Scriptum est enim: Comprehendam sapientes in astutia eorum . Et iterum: Dominus nouit cogitationes sapientium, quoniam uane sunt .

Super oues quoque Iaziz Agareus. Ouium nomine simplices et mansueti intelligi possunt. Qui enim Dominicam sententiam actibus prosequitur, quam Dominus  iehsu in Euangelio ad discipulos proferens ait: Tollite iugum meum super uos, et discite a me quia mitis sum et humilis corde, et inuenietis requiem animabus uestris , hic merito ouis Domini nuncupatur. Sed ouibus Aziz Agareus pastor constituitur, quia ille qui tota mente totaque uirtute ad Domini seruitium se conuertit, et ad futuram uitam tota intentione anhelans, aduenam se et peregrinum in hoc mundo agnoscit, ipse recte a Domino auxiliatus, gregis Dominici custodiam digne explebit.

Ionathan autem, patruus Dauid, consiliarius, uir prudens et litteratus, ipse et Iahiel filius Achamoni, hi erant cum filiis regis. Quid per Ionathan, qui interpretatur Domini donum, uel columba dedit, nisi apostoli et prophete, qui ex priore populo ac patriarcharum  stirpe descenderant, figurantur? Hi non solum littera legis, sed spirituali prudentia dono Spiritus sancti plene instructi, secretorum ueri Dauid conscii esse meruerunt. Unde ipsa ueritas in Euangelio eisdem apostolis ait: Iam non dicam uos seruos, quia seruus nescit quid faciat Dominus eius. uos autem dixi amicos, quia omnia quecunque audiui a Patre meo, nota feci uobis .

Hinc sociatus in consortium consilii Iahiel filius Achamoni, hoc est, illi predicatores Euangelii, qui de gentibus ad fidem conuenerant. Quod bene ipsa nomina exprimunt: quia Iahiel interpretatur requies Dei, et Achamoni spinarum. Qui ergo fuerant gentilitatis errore et spinetis uitiorum asperrimi, hi  per conuersionis rectitudinem efficiebantur requies Dei. Unde Dominus per prophetam ait: Super quem requiescet Spiritus meus, nisi super humilem et quietum, et trementem sermones meos?  Quod autem subiungitur: Hi erant cum filiis regis, ostendit doctores sanctos fidelium custodes, qui sacro baptismate regenerati per Spiritus sancti gratiam Dei esse meruerunt.

Achitophel etiam consiliarius regis. Quid per Achitophel, qui quondam Dauid consiliarius fuit, et postea, cupiditate deprauatus, cum Absalon de nece ipsius tractabat, nisi Iudas Scarioth, qui de apostolatus culmine in proditionis foueam cecidit, insinuatur? Quod bene uocabulum Achitophel exprimit; interpretatur enim frater meus cadens, siue irruens,  seu tractans. Hic enim inter ceteros apostolos familiaritatis locum cum ipso Saluatore habuit; sed postea cum Iudeis auaritia seductus, mortem Domini meditando, perpetuo mortis sibi ruinam asciuit. Unde et Achitophel  uidens suum consilium infatuatum, in domo propria laqueo uitam finire elegit. Similiter et Iudas, Euangelio testante, uidens quod iehsu ad mortem damnatus esset, penitentia ductus retulit triginta argenteos principibus sacerdotum et senioribus, dicens: Peccaui tradens sanguinem iustum. At illi dixerunt: Quid ad nos? tu uideris. Et proiectis argenteis in templo recessit, et abiens laqueo se suspendit . Possunt non incongrue per Achitophel ipsi Iudei intelligi, qui patrum prerogatiua  aliquando erant karissimi , ac collocutione Dei clarissimi; sed incarnatione ac passione scandalizati, hostes effecti sunt erudelissimi: unde condignam penam meritis suis recipientes per Romanos principes in domo propria, hoc est, in Ierusalem necati sunt.

Et Chusai Arachites amicus regis. Chusai, qui interpretatur Aethiops, et Dauid in omnibus permansit fidelis, gentium populum significat, qui postquam ad fidem uenit, usque in finem fidelis perseuerauit. Unde de utroque populo disiunctionem faciens Dominus per Psalmistam ait: Populus, quem non cognoui, seruiuit mihi: ab auditu auris obediuit mihi. Filii alieni mentiti sunt mihi, filii alieni inueterauerunt et claudicauerunt a semitis suis .

 Post Achitophel consiliarius fuit Ioiada, filius Banaie et Abiathar. Quod in locum Achitophel Ioiada substituitur, significat quod Iuda preuaricante ac decidente de apostolatu, non remansit duodecimus locus uacuus, sed in locum preuaricatoris, Petro ceterisque apostolis ordinantibus, successit cognoscens gratiam Dei Matthias humilis atque fidelis, qui gratiam, quam dono Dei percepit, humiliter seruauit. Quod bene ipsa nomina Ioiade et Banaie sua interpretatione ostendunt. Interpretatur enim Ioiada sciens, uel cognoscens, et Banaia edificator Domini.

Quem enim gratia Dei in apostolatum preelegit, hunc agnitio sane fidei in ipsa dignitate seruando consolidauit. Quod subiungitur: Et Abiathar, demonstrat  historialiter ipsum Abiathar filium Abimelech pontificis sacerdotem esse ad tempus inter consiliarios Dauid; sed quia in electione Adonie, quem uoluit simul cum Ioab pro Salomone fieri regem, deuiauit, significat eos qui in Ecclesia ordinem suum ac gratiam, quam diuino munere perceperunt, propter cupiditatem terrenam non conseruant. Hi enim per ueri Salomonis sententiam, si in carcere penitentie iuxta morem Achitophel permanere noluerint, pena plectendi sunt perpetua.

Princeps autem exercitus regis erat Ioab. Ioab, uir bellicosissimus et in actu militari strenuosissimus, in hoc loco potest significare eos qui perfectioni uirtutum studentes, uniuersam nequitiam toto nisu persequuntur. Interpretatur enim Ioab inimicus, uel  idem pater. Ex quorum persona idem propheta in Psalterio ad Dominum ait: Ad omnia mandata sua dirigebar: omnem uiam iniquam odio habui . Hunc locum dignitatis apostoli Christi plene habere creduntur, qui ab ipso Domino in Euangelio audire meruerunt. Estote perfecti, sicut et Pater uester celestis perfectus est . Et item: Ecce, inquit, do uobis potestatem super serpentes et scorpiones, et super omnem uirtutem inimici . Qui enim in exercitio uirtutum sunt perfectissimi, merito ceteris fidelibus in dignitate prestantes apparent gloriosissimi.



CAPUT XXuIII. uerba nouissima Dauid, quibus commonuit Salomonem filium suum et uniuersum Isrel de edificatione templi, et cultura Dei.

 Congregauit ergo Dauid omnes principes Isrel, et duces tribuum, et prepositos turmarum, qui ministrabant regi; tribunos quoque et centuriones, qui preerant substantie et possessionibus regis; filiosque cum eunuchis, et potentes et robustissimos quosque in exercitu Ierusalem, et cetera. Queri potest quomodo hic eunuchi ad tam grande concilium uocati esse dicantur, cum legis auctoritas prohibeat Isrelitas abscidi ac aliqua inustione notari, et alienigene non facile possint ad tam secretum et honestum consilium admitti? Unde dicunt Hebrei in hoc loco illos uocari eunuchos, qui ab omnibus actibus seculi alieni, orationi tantum et lectioni uacabant, atque uxores non causa libidinis, sed suscipiende prolis gratia  habebant, quos Iosephus eorum historicus, iuxta nomen ipsorum heresis, Essenos uocat.

Dedit autem Dauid Salomoni filio suo descriptionem porticus et templi, et cellariorum, et cubiculorum in aditis, et domus propitiationis, necnon et omnium, que cogitauerat, atriorum et exedrarum per circuitum in thesauros domus Domini, et in thesauros sanctorum, diuisionumque sacerdotalium et Leuiticarum, in omnia opera domus Domini, et uniuersa uasa ministerii templi Domini, aurum in pondere ad uasa ministerii, argenti quoque pondus pro uasorum ac operum diuersitate, et cetera. Quid est quod Dauid Salomoni filio suo descriptionem totius domus Dei, que ab ipso edificanda erat, dedit, et sumptus ad hoc uniuersos exhibuit, nisi quod psalmi ipsius Dauid, necnon et  dicta seu facta mystica tam ipsius quam ceterorum patrum, qui sub ueteri Testamento fuerunt, figuris atque enigmatibus premonstrant uniuersa que Pacificus noster incarnatus in Ecclesia sua spiritualiter fabricaturus erat? Ibi enim inuenitur predictum quomodo omnes nationes terre per fidem et baptismatis sacramentum aditum intreundi habuerint in Ecclesiam; qualis ipsius Ecclesie uenerabilissimus status in presenti uita foret, qualisque perfectio sanctorum ac remuneratio in regno celesti futura esset; qualiter diuersa ministeria ac singulorum profectus fierent, ac qualis remuneratio unicuique pro meritis in futuro reddenda sit, per diuersas cellas atque exedras, quia multe mansiones sunt in regno Dei , nec non et per uaria diuersorum ponderum  omina prefigurabantur. Ibi sapientie splendor in auro, atque predicationis nitor in argento prefigurabantur, que Spiritus sanctus unicuique fidelium tribuit, diuidens singulis prout uult . Hec ergo cuncta quomodo in sancta Ecclesia ordinata ac constituta sunt, si quis plenius nosse uoluerit, legat expositiones diuersas sanctorum doctorum, que de tabernaculi ac templi atque uasorum eius constructione scripserint, et ibi omnia manifeste explanata inueniet. Quod autem post alia sequitur:

Aurum quoque dedit in mensas propositionis pro diuersitate mensarum; similiter argentum in alias mensas argenteas, ad fuscinulas quoque et phialas et thuribula ex auro purissimo, et leunculos aureos, pro qualitate mensure pondus distribuit, in leunculum et  leunculum; similiter et in leones argenteos diuersum argenti pondus separauit; altari autem, in quo adoletur incensum, aurum purissimum dedit; et ut ex ipso fieret similitudo quadrige cherubim extendentium alas, uelantium arcam federis Domini. Igitur neque in Exodo in constructione tabernaculi, sed neque in Regum in edificatione templi leunculi siue leones uspiam leguntur facti, excepta eelatura que in quibusdam operibus templi facta narratur, ut in confectione decem basium ac laterum, ubi leones et boues et cherubim et palme sculpte atque celate memorantur. Sed neque cherubim in similitudinem quadrige formata, sed tantum quod duo cherubim fuissent fabricata, que alis suis tegerent arcam, narratur. Nam quia nunc hic de leunculis, similiter  et de leonibus, necnon quadriga cherubim mentio fuit facta, quod mysterium nobis innuat querendum est. Legitur enim in Ezechiel propheta quod ei in prima uisione, quam uidit iuxta fluuium Chobar, ostensa sit similitudo quatuor animalium, et hic aspectus eorum: Similitudo hominis in eis; et quatuor facies uni, et quatuor penne uni et pedes eorum pedes recti et planta pedis eorum quasi planta pedis uituli. Et post pauca: Similitudo, inquit, uultus eorum, facies hominis, et facies leonis a dextris ipsorum quatuor, facies autem bouis a sinistris ipsorum quatuor, et facies aquile desuper ipsorum quatuor, et cetera . Sic et in alia uisione in posterioribus idem propheta narrat dicens: Quatuor facies habebut  unum: facies una, facies cherub; et facies secunda, facies hominis; et in tertia facies leonis; et in quarta facies aquile; et eleuata sunt cherubim. Ipsum est animal, quod uideram iuxta flumen Chobar. Cumque ambularent cherubim, ibant pariter et rote iuxta ea; et cum leuarent cherubim alas suas, ut exaltarentur a terra, non residebant rote, sed ipse iuxta erant. Stantibus illis, stabant, et cum eleuatis eleuabantur. Spiritus enim uite erat in eis. Et egressa est gloria Domini a limine templi, et stetit super cherubim; et eleuantia cherubim alas suas exaltata sunt a terra coram me; et illis egredientibus rote quoque subsecute sunt; et stetit in introitu domus Domini porte Orientalis, et gloria Dei Isrel erat super ea. Ipsum est animal quod uidi super Dominum Isrel iuxta fluuium  Chobar. Et intellexi quod cherubim essent. Quatuor uultus uni, et quatuor ale uni, et similitudo manus hominis sub alis eorum, et similitudo uultuum eorum, ipsi uultus quos uideram iuxta fluuium Chobar .

Igitur quia locus inuentus est ubi de quadriga cherubim, quibus presidebat gloria Dei, narratur, specialem eius significantiam iuxta Patrum dicta edisseramus.

De quatuor ergo animalibus, quorum aspectus erat similitudo hominis, ita duntaxat, ut singula haberent quaternas facies et quaternas alas, pedesque rectos, et plantam pedis quasi uestigium pedis uituli, quidam quatuor Euangelia horum animalium putant nominibus signari: Matthei, quod quasi hominem  descripsit: Liber generationis Iesu Christi filii Dauid, filii Abraham . Leonis ad Marcum refertur: Initium Euangelii Iesu Christi filii Dei sicut scriptum est in Isaia propheta: uox clamantis in deserto, Parate uiam Domini, rectas facite semitas Dei nostri . uituli ad Luce Euangelium, quod a Zacarie incipit sacerdotio. Aquile ad Ioannis exordium, qui ad excelsum euolans ita cepit: In principio erat uerbum, et uerbum erat apud Deum, et Deus erat uerbum .

Alii uero, qui philosophorum stultam sequuntur sapientiam, duo hemispheria in duobus templi cherubim, nos et antipodas, quasi supinos et cadentes homines, suspicantur.

Plerique, iuxta Platonem, rationale anime, et irascentiam  et concupiscentiam ad hominem et leonem ac uitulum referunt, rationem ac cognitionem et mentem et consilium, eamdemque uirtutem atque sapientiam in arce cherubim humani ponentes, feritatem uero et iracundiam atque uiolentiam in leonem, que consistit in felle: porro libidinem, luxuriam et omnium uoluptatum cupidinem in iecore, id est, in uitulo, qui terre operibus hereat, iramque ponunt, que supra hec, et extra hec est, quam Greci uocant Sinesin, que scintilla conscientie in Cain quoque pectore, postquam eiectus est de paradiso, non exstinguitur, et uicti uoluptatibus uel furore, ipsaque interdum rationis decepti similitudine, nos peccare sentimus.

 Quam proprie aquile deputant non se miscentem tribus, sed ita errantia corrigentem; quam in Scripturis interdum uocari legimus Spiritum, qui interpellat pro nobis gemitibus inenarrabilibus. Nemo enim scit ea que hominis sunt, nisi Spiritus, qui in eo est , quem et Paulus ad Thessalonicenses scribens cum anima et corpore seruari integrum deprecatur . Et tamen hanc quoque conscientiam iuxta illud quod in Prouerbiis scriptum est: Impius cum uenerit in profundum peccatorum, contemnit , cernimus precipitari, ac quosdam et suum locum omittere, qui nec pudorem quidem et uerecundiam habent in delictis, et merentur audire: Facies meretricis facta est tibi, nescis erubescere .

 Hanc ergo quadrigam in aurige modum Deus regit, et incompositis currentem gradibus refrenat, docibilemque facit, et suo parere cogit imperio. Quam disputationem partium anime, id est, hominis, qui minor mundus ab istis philosophis appellatur, et nos attingemus. Sunt qui simpliciter in quatuor animalibus iuxta Hippocratis sententiam quatuor arbitrantur elementa monstrari, de quibus constant omnia: ignem, erem, aquam terramque.

Quatuor ergo rotas de terrenis ad sublimia consurgentes singulis et quadriformibus uinctas animalibus et eorumdem elementorum commixtione estimant: et temporum circulum, qui ternis conficitur mensibus, annumque uertentem, qui ab eo quod semper uertatur, et in se redeat, nomen acceperit,  de quibus pulchre uno uersiculo dictum est:

uer, estas, autumnus, hiems, et mensis, et annus.
quodque dicitur, erat in rota. annum in annos significari putant. De quo alius peta:

Atque in se sua per uestigia uoluitur annus.

Firmamenti similitudine, que crystallo comparatur, celum hoc, quod suspicimus, intelligi uolunt, sub quo uoluuntur et transeunt quatuor animantia, thronumque coloris sapphyri, et sedentem desuper hominem sub humana similitudine, imperium cuncta regentis omniaque habentis sub pedibus suis omnipotentie Dei describi autumant, dicique ad extremum hic uisionem similitudinis glorie Domini, per quam, quasi per picturam quamdam et imaginem,  Prouidentiam demonstrari.

Quodque pedes animantium recti esse dicantur, et planta pedis uituli, seu rotunda terrenaque, ad celestia subuolare, et omnibus angulis amputatis rotunditatem sequi, que omnium figurarum pulcherrima est; scintillas rutilantes cuncta plena luminis indicare, et manus hominis sub pennis tam ipsius hominis quam leonis et uituli et aquile, ut ratio cuncta sustentet ac de humilitate terrena ad celestia subleuet. Hec ergo ad Euangelia et ad cuncta que supra posuimus referri possunt. Posset etiam iuxta anagogen, sicut quatuor animalia quatuor Euangelia et quatuor euangelistas significant, sic sub eorum specie simul perfectos annos significari.

 Omnis etenim electus atque in uia Domini perfectus, et homo, et uitulus, et leo simul et aquila est: homo enim rationale est animal, uitulus in sacrificio mactari solet, leo uero fortissimus bestiarum ad nullius pauebit occursum, aquila ad sublimia euolat, et in reuerberatos solis radios oculos intendit.

Omnis itaque qui in ratione perfectus est, homo est, et quando semetipsum ab huiusmodi uoluptatibus mortificat, uitulus est. Quia uero ipsa sua spontanea mortificatione contra aduersa omnia fortitudinem securitatis habet, leo est. Unde scriptum est: Iustus autem, quasi leo confidens absque terrore erit .

Quia uero sublimiter contemplatur ea que celestia atque eterna sunt, aquila est. Igitur quoniam iustus  quisque per rationem homo, per sacrificium mortificationis sue uitulus, per fortitudinem securitatis leo, per contemplationem uero efficitur aquila, recte per hec et cetera animalia signari unusquisque perfectus potest. Quod idcirco dicimus, ut ea que de quatuor animalibus dicta sunt, pertinere quoque ad perfectorum singulos demonstremus.

Quod autem dicitur gloria Domini siue maiestas que steterat in templi limine, stetisse super cherubim, que eleuantia alas suas, propheta cernente, exaltata sunt, rotis pariter sequentibus, et stetisse in introitu domus Domini Orientalis, ostendit quod paulatim protectio Dei requirit Isrel. Primum fuit in templo, deinde stetit in atrio templi, siue limine. Qua recedente de templo, nubes et caligo impleuit  templi penetralia. Rursumque ipsa gloria sedit super cherubim, et illis stantibus, auolantibus et ad exteriora abeuntibus, secute sunt rote, et gloria stetit in porta domus Domini Orientalis. Quod cum propheta uidisset: Ipsum est, inquit, quod uidi subter Dominum Isrel, iuxta fluuium Chobar, et intellexi, quod cherubim essent.

Quid enim noui uiderat, quod intelligeret esse cherubim, que prius non intellexerat. Cherubim, in lingua nostra scientie multitudo, est notitia sacramentorum Dei, et thronus eius ac requies. Unde et in Psalmo dicitur: Qui sedes super cherubim, manifestare . Semper enim gloria Domini sedet in scientie multitudine, et tunc manifestatur, quando cuncta regi prouidentia demonstrantur; nec  fortuito quid fieri, non dicere est quempiam: Dereliquit Dominus terram, et Dominus non uidit . Unde et intuitus cherubim et appetitus eorum, est obliuisci preteritorum, et in futura se extendere. Ecce, iuxta id quod promisimus, quomodo cherubim quadriga Dei sint ex sanctorum Patrum sententiis ostendimus. Si cui hec expositio non placet, querat aliam, si forte alicubi inuenerit meliorem atque congruentiorem.

Omnia, inquit, uenerunt scripta manu Domini ad me, ut intelligerem uniuersa opera exemplaris. Tradunt Hebrei exemplar templi et uasorum Moysi in monte monstrati ad Iesum peruenisse, deinde ad iudices, et ad Heli, et ad Samuel, et Dauid, ad extremum  ad Salomonem. Unde nunc ait manu ad se Domini peruenisse. Aliter manus Domini ipse est Filius Dei, per cuius donum ipse Dauid et omnes cuncti perceperunt quidquid de sancte Ecclesie structura rite agnoscere rationabiliter proferre ualebant.



CAPUT XXIX. De benedictione Dauid, qua benedixit Dominum cum omni Isrel, immolans uictimas Domino, et offerens holocausta: ubi unxerunt Salomonem, filium Dauid, secundo in principem Domino, et Sadoc in pontificem. De eo quod Salomon sedit super solium Dauid, et paruit illi omnis Isrel, cui dedit Deus gloriam regni, qualem nullus habuit ante eum rex in Isrel.

Polliciti sunt itaque principes familiarum, et proceres Isrel tribuum, tribuni quoque et centuriones et  principes possessionum regis, dederuntque in opera domus Domini auri talenta quinque millia, et solidos decem millia, argenti talenta decem millia, et eris talenta decem et octo millia, ferri quoque centum millia talentorum; et apud quemcunque inuenti sunt lapides, dederunt in thesaurum domus Domini per manum Iahiel Gersonitis, et reliqua. Quid est, quod Dauid offerente impensas copiosissimas ad edificationem domus Dei, principes quoque familiarum, proceres et tribuni, et cetere dignitates, de facultatibus suis in idem opus expenderunt dona diuersa: nisi quod unusquisque, qui sibimetipsi et eis qui secum sunt bene principari et rite preesse didicerit, preueniente se gratia Dei, quantum ex se ad lucrandum proximos, et opus Dei agendum, per studium  bonum ac deuotam humilitatem obsequi debet, ut ipse pro uiribus in splendore sapientie, in uerborum nitore, in predicationis sonoritate, in firmitate fidei, et gemmis diuersarum uirtutum donum Dei, hoc est, sanctam Ecclesiam edificare nitatur? Quia iuxta Pauli sententiam unusquisque a Domino mercedem accipiet secundum suum laborem. Si quis edificat super fundamentum Dei, aurum, argentum, lapides pretiosos, mercedem accipiet, eius opus permanet. Qui autem fragilia construit opera, hoc est, lignum, fenum, stipulam, igne futuri iudicii ea exurente, detrimentum patietur . Postquam uero Scriptura de oratione Dauid refert, adiungit dicens:

Precepit autem Dauid uniuerse Ecclesie dicens: Benedicite Domino Deo nostro. Et benedixit omnis  Ecclesia Domino Deo patrum suorum, et inclinauerunt se, et adorauerunt Dominum et deinde regem; immolaueruntque uictimas Domino, et obtulerunt holocausta die consequenti, tauros mille, et arietes mille, et agnos mille, cum libaminibus suis et uniuerso ritu abundantissime in omnem Isrel, et comederunt et biberunt coram Domino in die illo cum grandi letitia, et unxerunt secundo Salomonem filium Dauid, unxerunt autem eum Domino in principem, et Sadoc in pontificem. Dum Dauid Dominum benediceret, tota Ecclesia ab ipso commonita Dominum benedicebat et adorabat, immolans ei uictimas, et offerens holocausta, quia congregatio fidelium scriptis prophetarum admonita, et sanctorum Patrum dictis simul atque  exemplis prouocata, laudes et hymnos Deo celebrant, immolando ei pie confessionis hostias, et sancte conuersationis cum fructu bonorum operum. Offert holocausta, hoc est, tauros pii laboris, arietes iusti regiminis, et agnos uere simplicitatis atque innocentie, cum libaminibus utique sacrarum orationum. Quod autem per millenarium numerum predictorum animalium censura describitur, significat fideles Christi ea intentione oblationes Deo deferre, quatenus per ipsius gratiam eterne uite perfectam beatitudinem consequi mereantur; hocque ipsorum est gaudium, hec cordis et anime tota intentio, ut hac spe unusquisque semetipsum confirmet, et ob indigentiam famis future uirtutum se operibus replere studeat. Quod autem subiungitur, quia unxerit secundo Salomonem  filium Dauid Domino in principem, et Sadoc in pontificem, significat Dominum Saluatorem in regia simul et pontificali dignitate ab omnibus fidelibus sana fide et pia confessione colere pariter et uenerari. Nam quia Salomon pacificus, et Sadoc iustus interpretatur, nulli melius quam Redemptori nostro hec nomina conueniunt, qui est Rex et sacerdos noster. Ipse enim est pax nostra, qui fecit utraque unum , iustus et iustitiam diligens, iudex est uiuorum et mortuorum. Hunc ergo uerum Pacificum primo unxit omnis fidelis in regem et sacerdotem, cum illum in perceptione sacri baptismatis corde credulo confitebatur uerum regem esse et sacerdotem, mediatoremque Dei et hominum, unguit et secundo, cum illum pia doctrina et dona operatione  coram aliis predicat atque collaudat. Unde et sponsa in Cantico canticorum ad sponsum ait: Unguentum effusum, nomen tuum , quia cohors fidelium cum ualida opinione bone operationis ac predicationis longe lateque nomen ipsius ad multorum perducit notitiam. De quo per Paulum dicitur: Deo autem gratias, qui semper triumphat nos in Christo Iesu, et odorem notitie sue manifestat per nos in omni loco .

Seditque Salomon super solium Domini in regem pro Dauid patre suo, et cunctis placuit, et paruit illi omnis Isrel; sed et uniuersi principes et potentes, et cuncti filii regis Dauid dederunt manum, et subiecti fuerunt Salomoni regi. Omnibus placet ueri Salomonis potestas, cum omnes qui sane mentis  sunt eius subdi delectantur imperio, uniuersi scilicet principes et potentes et cuncti filii regis Dauid, quia nulla potestas nullaque dignitas huius seculi istius  regis rite spernere ualet dominationem, propter quem omnia, et per quem omnia, qui multos filios in gloriam adduxerat, auctor salutis nostre . Unde omnes illi tradunt manus et subiecti erunt seruientes et facientes uoluntatem eius. Sequitur:

Magnificauit ergo Dominus Salomonem super omnem Isrel, et dedit illi gloriam regni, qualem nullus habuit ante eum rex Isrel. Quia Pacificus noster magnus est Dominus, et laudabilis nimis, et Rex magnus super omnes deos, nullusque regum ei in toto orbe terrarum adequari potest: Quia omnia per ipsum et in ipso creata sunt, et ipse est ante omnes, et omnia in ipso constant ; qui ascendit super omnes celos, ut adimpleret omnia ; cuius regnum regnum est omnium seculorum, et dominatio  eius in omni generatione et progenie.

Igitur Dauid, filius Isai, regnauit super uniuersum Isrel, et dies, quibus regnauit super Isrel, fuerunt quadraginta anni: in Hebron regnauit septem annis, et in Ierusalem annis triginta tribus. Et mortuus est in senectute bona, plenus dierum, et diuitiis et gloria. De tempore autem, quo regnauit Dauid, superius, ut reor, satis dictum est. Quod autem dicit, in senectute bona plenum dierum, et diuitiis, et gloria, mortuum esse, significat, cum copia uirtutum et lucis operibus presentem uitam finiisse, dignum quiete futura et regno celesti.

Nec enim memini me alicubi legisse quemlibet in bona senectute defunctum, qui uitiosam et peccatricem duxit uitam. Abraham enim centum et septuaginta  duorum annorum mortuus est in senectute bona, prouecteque etatis, et plenus dierum . Isaac consumptus etate mortuus est, et appositus populo suo, senex, et plenus dierum . Iacob centum quadraginta quatuor annorum defunctus est et appositus ad populum suum . Ioseph mortuus est, expletis centum et decem uite sue annis, et conditus est aromatibus . Moyses centum uiginti annorum mortuus est, cuius non caligauit oculus, nec dentes moti sunt , sed perfectus uita et moribus cum ceteris patribus eternam spectabat requiem. E contrario uero uiri sanguinum et dolosi non dimidiabunt dies suos . Infelices autem sunt et inter mortuos spes illorum , qui licet  duxerunt in bonis dies suos  : uerumtamen in puncto ad inferna descendunt, ubi uermis eorum non morietur, nec ignis exstinguetur .



LIBER TERTIUS.



CAPUT PRIMUM. De principio regni Salomonis: quomodo ipse obtulit mille hostias in excelso Gabaon, ubi tunc erat tabernaculum federis Domini. De eo quod congregauit Salomon sibi currus et equites atque quadrigas ex diuersis prouinciis.

 Confortatus est ergo Salomon, filius Dauid, in regno suo, et Dominus Deus suus erat cum  eo, et magnificauit eum in excelsum. Quid est, quod confortatum dicit Salomonem filium Dauid in regno suo, nisi quod ostendit Saluatorem nostrum, cuius Salomon in nomine et in edificatione domus Dei typum preferebat, firmissimum habere imperium. Qui licet secundum diuinitatem sempiternam cum Patre et Spiritu sancto habeat regnum, tamen secundum  dispensationem suscepte humanitatis tunc dicit eum sic consecratum esse in regno suo, quando per passionem crucis de auctore mortis triumphauit, et regnum celeste atque terrestre sibi acquisiuit . Unde resurgens a mortuis, apparensque discipulis suis, ait: Data est mihi omnis potestas in celo et in terra, et reliqua . Et, Dominus, inquit, erat cum eo , quia Pater semper est cum Filio. Unde ipsa ueritas ait: Qui me misit mecum est, et non reliquit me solum, quia que placita sunt ei facio semper . Hinc et Petrus in Actibus apostolorum ad Iudeos ait: uiri fratres, uos scitis quod factum est uerbum per uniuersam Iudeam: incipiens enim a Galilea post baptisma quod predicauit Ioannes, Iesum a Nazareth quomodo unxit  eum Deus Spiritu sancto et uirtute, qui pertransiuit benefaciendo et sanando omnes oppressos a diabolo, quoniam Deus erat cum illo. Quem Deus Pater magnificauit , hoc est in excelsum exaltauit; et dedit illi nomen, quod est super omne nomen .

Precepitque Salomon uniuerso Isreli, tribunis et centurionibus et ducibus et iudicibus omnis Isrel, et principibus familiarum, et abiit cum uniuersa multitudine in excelsum Gabaon, ubi erat tabernaculum federis Domini, quod fecit Moyses famulus Dei in solitudine. Arcam autem Dei adduxerat Dauid de Cariathiarim in locum quem preparauerat ei, et ubi fixerat ille, hoc est in Ierusalem. Altare quoque eneum, quod fabricatus fuerat Beseleel filius Uri filii Hur,  posuerat coram tabernaculo Domini, et obtulit in eo mille hostias . Gabaon, unde Gabaonite supplices uenerunt ad Iesum , erat olim metropolis et regalis ciuitas Heueorum, ceciditque in sortem tribus Beniamin. Fuit autem et ipsa separata Leuiticis , sicut supernis demonstratum est. Unde miror cur Iosephus scripserit quod Salomon, in Hebron ueniens, in altari ereo, quod fecerat Moyses, sacrificaret Deo, nisi forte ipsam Hebron excelsum Gabaon intelligi uoluerit, eo quod Dauid ibi primum regnare ceperit . Interpretatur autem Gabaon sublimitas uel collis patruelis.

Ecce autem in ipsa nocte apparuit ei Deus, dicens: Postula quod uis, ut dem tibi. Dixitque Salomon Deo:  Tu fecisti cum Dauid patre meo misericordiam magnam, et constituisti me regem pro eo. Nunc ergo, Domine Deus, impleatur sermo tuus, quem pollicitus es Dauid patri meo. Tu enim me fecisti regem super populum tuum multum, qui tam innumerabilis est, quam puluis terre. Da mihi sapientiam et intelligentiam, ut ingrediar et egrediar coram populo tuo. Quis enim potest hunc populum tuum digne, qui tam grandis est, iudicare, et reliqua. Ubi moraliter considerandum est: si Salomon, rex factus in terrestri Ierusalem, non aurum, nec diuitias, non substantiam, neque gloriam mundanam a Deo petiuit, quanto magis necesse sit rectoribus sancte Dei Ecclesie, quibus commendata est cura et regimen animarum, ut non  substantiam terrenam uel diuitias mundi querant, sed sapientiam et scientiam legis Dei atque diuitias uirtutum appetant, ut possint populum Dei digne iudicare, et ingressum eius ad fidem atque egressum ad speciem eterne beatitudinis rite ac rationabiliter docendo ei demonstrare.

uenit ergo Salomon ab excelso Gabaon in Ierusalem coram tabernaculo federis. Quod dicit: coram tabernaculo federis, significat arcam Domini, in qua tabule testamenti ac pacti Domini, quod pepigit cum Isrel, collocate erant, maxime cum in superioribus ita scriptum sit: Tabernaculum autem Domini, quod fecerat Moyses in deserto, et altare holocaustorum eadem tempestate erat in excelso Gabaon, et non preualuit Dauid ire ad altare, ut ibi obsecraret Dominum;  nimio enim fuerat terrore perterritus, uidens gladium angeli Domini . Arca autem Domini, postquam eam introduxit Dauid in domum suam, mansit ibidem, donec constructum est templum, et tunc eam Salomon transtulit in templum Domini.

Et regnauit super Isrel, congregauitque sibi currus et equites; et facti sunt ei mille quadringenti currus et 12,000 equitum, et fecit eos esse in urbibus quadrigarum et cum rege in Ierusalem. Urbes quadrigarum dicit oppida siue edificia ac loca, que in terra Iude siue in Ierusalem erant edificata ad stationem curruum: quod sequentia monstrant, ubi dicitur: Et cum rege in Ierusalem. Mystice autem currus et equites Dauid spiritualis significant angelorum hominumque  ministeria, que quotidie deseruiunt Creatori, et eius in omnibus obediunt uoluntati; de quibus in Psalmo scriptum est: Currus Dei decem millibus multiplex, millia letantium, Dominus in illis . Consuetudo est Scripture diuine, allegorice loqui, ut cum Dauid dicat, aliud uelit intelligi. Unde hic currus significatur hominum uincta copulatio, quia ita sanctos caritas uincit, sicut loris et iugis animalia sociantur. Unde et Dominus ait: Iugum enim meum suaue est, et onus meum leue . Sanctorum ergo unanimitas currus est Domini, quia ille uelut auriga insidet, et ad uoluntatis sue ministerium salutari lege moderatur. Sed ut istum cursum ostenderet non equis deditum, sed humanis cogitationibus attributum, ait: Decem  millium multiplex. Quod bene ad innumeros populos, non ad equos, noscitur pertinere. Subiunxit: Millia letantium, quod utique de fidelibus debet intelligi. Et ut ostenderetur letitie plenitudo, ait: Dominus in illis, qui magne exsultationis est cumulus, et bonorum omnium dulcedo. Sed quia mille quadringentos currus et duodecim millia equitum Scriptura dicit esse Salomonis, quid per quadringentenarium numerum, ubi quadragies deni numerantur, nisi tempora legis prisce designantur? Quia et Moyses illam accepturus, 40 diebus ieiunauit, et populus Isreliticus, qui per eam instruebatur, 40 annis in eremo mansit . Et quid per duodenarium numerum, nisi tempus gratie Christi, ostenditur,  in quo apostolica doctrina populum Noui Testamenti edocendo nutrit? Bene quoque per quadragenarium et duodenarium numerum currus et equites Salomonis numerantur, quia per utrumque Testamentum sancti uiri, sacris litteris eruditi, sessioni Dei habiles efficiuntur, quibus ille presidens secundum uoluntatem suam nos regendo ducit ac gubernat.

Adducebantur autem ei et equi de Aegypto, et de Coa a negotiatoribus regis, qui ibant et emebant pretio quadrigam equorum sexcentis argenteis, et equum centum quinquaginta, similiter de uniuersis regnis Syrie emptio celebrabatur. Coam ergo alii dicunt insulam esse unam de Cycladibus; Hebrei uero dicunt, hoc nomen congregationem significare. Adducebantur  autem Salomoni equi de Aegypto et de Coa a negotiatoribus regis, cum per negotiatores spirituales, hoc est, doctores sanctos de gentibus homines rationabiles intellectu atque actu strenui ad fidem Christi conuertuntur, sessionique diuine digne conuersando habiles efficiuntur. Unde equorum quadrigam pretio sexcentorum argenteorum emptam dicit, et equum similiter centum quinquaginta, quia diuinorum testamentorum uenustissima locutione ad cognoscendam fidei ueritatem, predicatoribus sanctis laborantibus, in usum regis celestis homines perducuntur. Sexcenti ergo numerus, ubi sexagies deni enumerantur, perfectionem euangelice doctrine significat, qua perfectio totius legis ueraciter constat, precipue cum Redemptor noster sexta die  passus pro salute humani generis omnia que de se in lege et prophetis scripta sunt compleuit. Unde ipse in cruce pendens, quando offerebatur ei acetum in spongia hysopo circumpositum, cum accepisset potum, dicit: Consummatum est, et inclinato capite tradidit spiritum . Centum uero quinquaginta, ubi ter quinquageni consistunt, ueteris Testamenti sanctionem propter Pentecosten ac iubileum et propter illam triplicem distinctionem Scripture ueteris Testamenti  manifeste designat. De diuersis ergo gentilibus quadrige et equi spirituales uero Salomoni adhibentur, quia ex omni natione,  que sub celo est, Ecclesia eius congregatur. Unde, iuxta Psalmiste uocem, adorabunt eum omnes reges terre, omnes gentes seruient ei. Reges Tharsis et insule munera offerent, reges Arabum et Saba dona adducent .



CAPUT II. De eo, quod Salomon elegit operarios domus Dei, et misit ad Hiram regem Tyri, postulans ab eo auxilium, cui ille postulata uoluntarie concessit. De numero proselytorum qui ad opera domus Dei ordinabantur.

Decreuit autem Salomon edificare domum nomini Domini, et palatium sibi. Et numerauit 70,000 uirorum portantium humeris, et 70,000 qui cederent lapides  in montibus prepositosque eorum 3,600. Domus Dei, quam edificauit rex Salomon in Ierusalem, in figuram facta est sancte uniuersalis Ecclesie, que a primo electo usque ad ultimum qui in fine mundi nasciturus est, quotidie per gratiam regis pacifici  edificatur: que partim adhuc peregrinatur ab illo in terris, partim, euasis peregrinandi erumnis, cum illo iam regnat in celis; ubi, peracto ultimo iudicio, tota est regnatura cum illo . Ad hanc domum pertinent electi angeli, quorum nobis similitudo in futura uita promittitur, dicente Domino: Illi autem, qui digni habebuntur seculo illo et resurrectione ex mortuis, neque nubunt neque ducunt uxores: neque enim ultra mori poterunt. Aequales enim angelis sunt, et filii sunt Dei,  cum sint filii resurrectionis . Ad hanc ipse pertinet Mediator Dei et hominum, Christus iehsu, ipso attestante, cum ait: Soluite templum hoc et in tribus diebus excitabo illud . Quod exponens euangelista subiunxit: Hoc autem dicebat de templo corporis sui . Dicit et Apostolus de nobis: Nescitis, quia templum Dei estis, et Spiritus Dei habitat in uobis? Si ergo ille templum Dei per assumptam humanitatem factus est, et nos templum Dei per inhabitantem Spiritum eius in nobis efficimur, constat utique quia figuram omnium nostrum, et ipsius uidelicet Domini, et membrorum eius, que nos sumus, templum illud materiale tenuit, sed ipsius, tanquam lapidis angularis, singulariter electi et pretiosi, in fundamento fundati; nostri autem,  tanquam lapidum uiuorum, superedificatorum super fundamentum apostolorum et prophetarum, hoc est, super ipsum Dominum . Designat eamdem domum Dei spiritualem et tabernaculum quondam factum in eremo per Moysen. uerum quia illa domus in itinere quo ad terram repromissionis ueniebatur, hec autem edificabatur in ipsa terra repromissionis, et in ciuitate Ierusalem, illa ut de loco ad locum crebro Leuitarum ministerio portata, tandem in terram promisse hereditatis induceretur, hec ut mox in patria ipsa et ciuitate constructa inuiolabili semper fundamento consisteret, donec inditum sibi figurarum celestium munus impleret , potest in illa presentis Ecclesie labor et exsilium,  in hac futura requies et beatitudo figurari. uel certe quia illa a solis filiis Isrel, hec a proselytis etiam et gentibus facta est, possunt in illa principaliter patres ueteris Testamenti, et antiquus ille Dei apostolus, in hac autem congregata de gentibus Ecclesia figuraliter exprimi; quamuis edificium utriusque domus enucleatius spirituali sensu excussum, et labores presentis Ecclesie quotidianos, et premia in futuro perennia, gaudiaque regni celestis, et electionem prime de Isrel Ecclesie, et salutem omnium gentium in Christo, multimodis ostendatur insinuare figuris.

Quod autem Salomonem decreuisse dicitur edificare domum nomini Domini, et palatium sibi, ad  eumdem sensum pertinet, quia sancta Dei Ecclesia domus Dei est, quam ille perpetualiter inhabitat, et palatium celestis regis, ubi ipse glorie sue magnitudinem uniuersis gentibus ostendit. Operarii autem ueri Salomonis quique sunt electi, qui uel recte credendo ac bene operando semetipsos habiles edificio Dei faciunt, uel alios docendo ad futuram templi Dei gloriam preparant. Quid autem significet septuagesimus et octogesimus, necnon et sexcentesimus atque tertius numerus, in sequentibus dicemus.

Misit quoque ad Hiram regem Tyri, dicens: Sicut egisti cum Dauid patre meo, et misisti ei ligna cedrina, ut edificaret sibi domum, in qua habitauit, sic fac mecum, ut edificem domum Domini Dei mei, ut  consecrem eam ad adolendum incensum coram illo, et fumiganda aromata, et ad propositionem panum sempiternam, et ad holocaustomata mane et uespere, sabbatis quoque et Neomeniis et solemnitatibus Domini Dei nostri in sempiternum, que mandata sunt Isrel, et reliqua. Narrat autem Regum historia , quod Salomon edificaturus domum Domino, quesierit auxilium ab Hiram rege Tyri, qui erat amicus Dauid omni tempore, et cum ipso quoque Salomone, postquam regno potitus est, pacem habere iam ceperit, promptumque mox ad adiuuandum se in omnibus eius inuenerit animum, ita ut artifices illi, et ligna et aurum, prout opus habebat, dederit: cuius beneficii gratia Salomon ei per annos singulos plurimos tritici et olei choros  in cibum domui eius dabat. Nulli autem dubium quin Salomon, qui interpretatur pacificus, et ipso nomine et serenissimo regni sui statu illum significet de quo dixit Isaias: Multiplicabitur eius imperium, et pacis non erit finis . Hiram uero, qui Latine dicitur uiuens excelse, credentes ex gentibus et uita simul cum fide gloriosos figuraliter exprimit. Neque aliquid prohibet quin Hiram, quia rex erat, regalique patientia Salomonem in edificio domus Domini iuuabat, conuersos ad fidem ipsos rerum Dominos typice denuntiet, quorum ope constat Ecclesiam sepius ad uitam nobiliter augmentatam ac contra hereticos schismaticos et paganos principalibus erectam esse decretis. Petiit ergo Salomon in opere templi auxilium ab Hiram, quia cum ueniens in  carne Dominus dilectam sibi domum, uidelicet Ecclesiam, edificare disponeret, non de Iudeis tantummodo, uerum et de gentibus adiutores operis elegit. Nam de utroque populo ministros sermonis assumpsit. Misit Hiram Salomoni precisa de Libano ligna cedrina et abiegna, que in domum Domini ponerentur, quia conuersa gentilitas misit ad Dominum uiros quondam ad seculum claros, sed securi dominice preparationis de monte sue superbie iam deiectos et humiliatos, qui ad normam euangelice ueritatis instituti in edificio Ecclesie pro suo quisque merito uel tempore collocaretur. Misit etiam artifices, quia conuersos ad ueram sapientiam philosophos, qui gratia eruditionis populis quoque regendis  iure preponerentur, Domino gentilitas obtulit: qualis fuit ipsis apostolorum temporibus Dionysius Areopagita, qualis deinceps doctor suauissimus atque fortissimus martyr Cyprianus, aliique quamplurimi. Misit et aurum, quod in eadem pene significatione accipitur, quia nimirum uiros sapientia et ingenio preclaros ostendit. Pro quibus cunctis oblationibus gentilitas a Domino dona exspectat gratie celestis, triticum uidelicet uerbum Dei, et oleum caritatis atque unctionis et illuminationis Spiritus sancti. Conuenit autem apte rebus Ecclesie, quod, auxilium operis sancti efflagitans, ait ad Hiram Salomon:

Mitte ergo mihi uirum eruditum, qui nouerit operari in auro et argento, ere et ferro, purpura, coccino et  hyacintho, et qui sciat sculpere celata cum his artificibus quos mecum habeo in Iudea et Ierusalem quos preparauit Dauid pater meus. Sed et ligna cedrina mitte mihi, arceuthina, et pinea de Libano. Scio enim, quod serui tui nouerint cedere ligna de Libano. Et erunt serui mei cum seruis tuis, ut parentur mihi ligna plurima. Domus enim, quam cupio edificare, magna est nimis et inclyta. Preterea operariis qui cesuri sunt ligna seruis tuis dabo in cibaria, tritici coros uiginti millia, et hordei totidem coros, olei quoque sata uiginti millia, et reliq. Serui quippe Hiram, qui precidebant Salomoni cedros de Libano, doctores sunt electi de gentibus, quorum officii est eos qui in hoc mundo rebus et gloria letantur, a superbie fastu corrigendo sternere, adque obsequium sui Redemptoris  eorum uota transferre. Cum quibus uidelicet seruis erant et serui Salomonis, ac pariter memorato instabant operi, quia primi doctores ex gentibus necesse habebant ipsorum apostolorum, qui a Domino didicerant, eruditione in uerbo fidei institui, ne, si absque magistris docere inciperent, magistri existerent erroris. Idcirco etenim Salomon seruos Hiram cedere sibi uoluit ligna de Libano, quia doctiores erant seruis suis ad cedendum. Sed idcirco etiam seruos suos simul adesse uoluit, ut ostenderent cedentibus cuius mensure ligna fieri deberent. Cuius rei figura in promptu est, quia nimirum apostoli certius uerbum Euangelii, quod a Domino audiere, nouerunt. Sed gentiles ab errore conuersi, atque ad ueritatem Euangelii transformati, melius ipsos gentium  errores nouerant, et quo certius nouerant, eo artificiosius hos expugnare atque euacuare didicerunt.

Dixit autem Hiram rex Tyri per litteras quas miserat Salomoni: Quia dilexit Dominus populum suum, ideo te regnare fecit super eum, et addidit dicens: Benedictus Dominus Deus Isrel, qui fecit celum et terram, qui dedit Dauid regi filium sapientem et eruditum, et sensatum atque prudentem, ut edificaret domum Domino, et palatium sibi. Misi ergo tibi uirum prudentem, et scientissimum fabrum, Hiram [Heb., Abif] patrem meum, filium mulieris de filiabus Dan, cuius pater Tyrius fuit, qui nouerit operari in auro, et argento, et ere, et ferro, et marmore et lignis, in  purpura quoque et hyacintho, et bysso, et coccino, et qui sciat celare omnem sculpturam, et adinuenire prudenter quodcunque in opere necessarium est, cum artificibus tuis, et cum artificibus Domini mei Dauid patris tui, et reliq. Quod ergo dicit Hiram per litteras suas ad Salomonem: Misi tibi uirum prudentem, et scientissimum fabrum, patrem meum, Hiram, filium mulieris de filiabus Dan, cuius pater Tyrius fuit, ostendit eum ex progenie esse Salomith de tribu Dan, de quo in libro Numerorum scriptum reperitur . Patrem uero eius tradunt Hebrei fuisse Hebreum de progenie Ooliab de tribu Dan, qui in eremo cum Beseleel operatus est . Quod uero eum Tyrium uocat, aiunt Hebrei hoc translatione factum fuisse. Zochri enim lingua  eorum plasmatio intelligitur. Tyrus enim, quem illi Ozor uocant, in quibusdam locis angustia, in quibusdam plasmatus intelligi solet. Idcirco uocat Hiram patrem suum, quia ad eum de terra Isrel ad peregrinandum profectus docuit illum timorem Domini, et adduxit ad cognitionem Dei. Mystice autem Hiram significat doctores ex gentibus, quos misit gentilitas ad Ecclesiam. Isti norunt operari in auro, et argento, et ere, et ferro, et lignis, et marmore, in purpura quoque, et hyacintho, et bysso, et coccino. Aurum significat sapientie claritatem, argentum eloquii nitorem, es predicationis sonoritatem, ferrum fidei firmitatem, marmor uirtutum decorem, ligna bonorum operum uiriditatem, purpura per martyrium sanguinis effusionem, hyacinthus celestem  conuersationem, byssus corporis castitatem, coccinus caritatis plenitudinem. In his omnibus Hiram spiritalis scit operari, quia in Ecclesia Dei in singulis his speciebus nouit strenuus et utilis fieri, quatenus omnis uirtus domus Dei condigno splendore coram oculis hominum ad instructionem eorum fulgeat, et bone uoluntatis odore ante conspectum diuinitatis acceptabilis fiat. Quod autem dicit Hiram ad Salomonem: Nos autem cedemus ligna de Libano, quod necessarium habueris, et applicabimus ea ratibus per mare in Ioppen, tuum erit transferre ea in Hierusalem, significat quod gentes, audita fama Euangelii, diuersas hominum personas cum credulitate transmittunt ad baptismatis perceptionem. Solius tamen est ueri Pacifici, nostri uidelicet  Redemptoris, ut abluendo peccata per sacramenta celestia, unitati illos sancte inserat Ecclesie. Unde Ioannes in Euangelio ait: Qui me misit baptizare in aqua, ille mihi dixit: Super quem uideris Spiritum descendentem et manentem super eum, hic est, qui baptizat in Spiritu sancto. Et ego uidi et testimonium perhibui quia hic est Filius Dei .

Numerauit ergo Salomon rex omnes uiros proselytos, qui erant in terra Isrel, post dinumerationem quam dinumerauit Dauid pater eius, et inuenti sunt centum quinquaginta millia, et tria millia, sexcenti; fecitque ex eis septuaginta millia, qui humeris onera portarent, et octuaginta millia qui lapides in montibus cederent, tria autem millia et sexcentos prepositos operum  populi. Proselyti autem uocabantur Grece qui, ex aliis nationibus progeniti, in fidem et consortium populi Dei, accepta circumcisione, transierunt. Fuerunt itaque operarii domus Domini de filiis Isrel, fuerunt de proselytis, fuerunt de gentibus. De filiis uidelicet Isrel illi triginta millia qui ad precidendas de Libano cedros missi sunt, sicut in libro Regum narratur ; de gentibus Hiram et serui eius, qui cum seruis Salomonis ligna cedebant de Libano. Omne ergo hominum genus, per quos edificanda erat Ecclesia, in edificio templi precessit. Iudei namque proselyti et gentiles conuersi ad ueritatem Euangelii unam eamdemque Christi Ecclesiam siue recte uiuendo, siue etiam docendo construunt. Fuerunt itaque Salomoni septuaginta  millia eorum, qui onera portabant, et octuaginta millia latomorum in monte, absque prepositis, qui preerant singulis operibus, numero trium millium trecentorum, ut in Regum scriptum est , precipientium populo, et his qui faciebant opus. Latomos dicit lapidum cesores. Idem autem lapidum cesores quod et lignorum cesores figurate designant, hoc est, sanctos predicatores, qui mentes insipientium dolabra uerbi Dei exercent, eosque ab ea in qua nati sunt tortitudine ac deformitate transmutare contendunt, ac regulariter institutos unitati fidelium, edificio uidelicet domus Dei, aptos reddere curant. Quod autem et ligna et lapides in monte ceduntur, ac cesa ac preparata utraque materies ad montem domus Domini transfertur, patet  sensus, quod omnes in monte superbie nati sumus, quia de preuaricatione primi hominis, quam superbia fecit, originem carnis traximus. Quotquot autem gratia Dei preordinati sumus ad uitam, excidimus catechizando, et sacramenta fidei percipiendo, de monte superbie, et in montem domus Domini transferimur, quia eruti de potestate tenebrarum ad arcem uirtutum, que est in unitate sancte Ecclesie, peruenimus. Notandum autem, quod iidem operarii ita erant distributi, ut pars in monte lapides cederent, pars item onera portarent. Diuersa namque sunt dona Spiritus; et quidam maiorem dicendi ac proteruos arguendi constantiam habent; quidam interiores ad consolandos pusillanimes et infirmos subleuandos existunt; quidam utriusque uirtutis munere  prediti ad opus domus Domini conueniunt, quales fieri uoluit eos quibus Apostolus loquitur dicens: Corripite inquietos, consolamini pusillanimes, suscipite infirmos, patientes estote ad omnes . Prepositi autem, qui preerant singulis operibus, ipsi sunt sacre conditores Scripture, quorum magisterio in omnibus erudimur, quomodo inscios docere et contemptores corripere, quomodo nos inuicem onera nostra portare, ut impleamus legem Christi, conueniat . Recte prefati operarii 70,000, et 80,000 perhibentur: septuaginta uidelicet propter sabbatismum animarum, septimus enim dies in sabbatum, id est, requiem, consecratus est; octoginta propter spem resurrectionis, que  octaua die, id est, per sabbatum in Domino precessit, et in nobis quoque octaua die simul et octaua etate speratur. Prepositi autem erant tria millia trecenti propter fidem nimirum sancte Trinitatis, quam sancta nobis eloquia predicant. Quod uero in presentis libri historia, hoc est, Paralipomenon, pro tribus millibus trecentis prepositis, qui in historia Regum adnumerantur , tria millia sexcenti sunt scripti, ad eamdem prorsus sublimium uirorum perfectionem respicit. Nam quia in senario numero Dominus mundi ornatum compleuit, recte in eo perfecta bonorum solent opera figurari. Et quia sancta Scriptura cum fide ueritatis opera iustitie docet habenda, recte propositi operum templi tria millia et sexcenti fuisse perhibentur.



CAPUT III. De edificio domus Dei, et longitudine ac latitudine atque altitudine. Quod domum maiorem texit tabulis ligneis, et desuper laminis aureis adornauit, sculpsitque illam uariis picturis. De pauimento domus Dei, quod marmore pretiosissimo strauit. De sancto sanctorum et factura cherubim in illo. De uelo quod oppansum erat coram arca Domini, et sancta sanctorum a sanctuario diuidebat. De duabus columnis ex eis quas finxit Salomon, et posuit in uestibulo templi.

Et cepit Salomon edificare domum Domini in Ierusalem in monte Moria, qui demonstratus fuerat Dauid patri eius in loco quem preparauerat Dauid in area Ornan Iebusei . Aedificabatur ergo domus Domini in Ierusalem, hoc est in uisione pacis, quia dilatata totum per orbem  Ecclesia in una eademque fide, et ueritatis catholice societate consistit. Namque in scissura mentium Deus non est, sed Factus est in pace locus eius, et habitatio eius in Sion . Aedificatur in monte, uidelicet in ipso Domino Saluatore, de quo Isaias ait: Et erit in nouissimis diebus preparatus mons Domini in uertice montium . Et ipse de se in Euangelio: Non potest, inquit, ciuitas abscondi supra montem posita . Ipse est enim mons montium, qui de terra quidem per originem assumpte carnis ortus est, sed omnium terrigenarum potentiam ac sanctitatem singularis culmine dignitatis transcendit. In quo nimirum monte ciuitas siue domus Domini constructa est, quia si non in illo radicem figat spes et fides nostra, nulla est.  Et recte mons Moria, id est, uisionis uocatur, quia electos suos, quos ad eternam sue claritatis uisionem conseruat, in hac interim uita laborantes uidere et adiuuare dignatur. Qui demonstratus fuerat Dauid patri eius. Ostensus namque erat Dauid, sicut ceteris prophetis, uenturus in carne Dominus. Bene idem locus in area erat Ornan Iebusei, quia et Ecclesia aree solet uocabulo designari, dicente Ioanne de Domino: Cuius uentilabrum in manu sua, et permundabit aream suam . Ornan, qui interpretatur illuminatus, et erat natione Iebuseus, natione quidem gentiles significat, nomen autem eosdem illustrandos a Domino atque in filios Ecclesie commutandos ostendit, quibus merito dicat  Apostolus: Fuistis aliquando tenebre, nunc autem lux in Domino . Iebus eadem est ciuitas que est Ierusalem, sicut supra ostensum est. Et Iebus quidem interpretatur conculcata, Ierusalem autem uisio pacis. In qua quandiu Ornan gentis regnabat, Iebus dicta est; cum uero in ea Dauid locum holocausti emeret, cum Salomon templum in ea Domino edificaret, non iam Iebus, sed Ierusalem uocata est, quia nimirum gentilitas quandiu diuini cultus nescia perdurabat, conculcabatur et illudebatur ab immundis spiritibus, ad simulacra muta, prout ducebatur, sequens; cum uero illam gratia sui conditoris respexit, continuo pacis in se et locum inuenit et nomen.

Cepit autem edificare mense secundo, anno quarto  regni sui. In libro uero Regum de hoc ita scriptum est: Factum est ergo quadringentesimo et octogesimo anno egressionis filiorum Isrel de terra Aegypti, in anno quarto, mense Zio, ipse est mensis secundus regis Salomonis super Isrel , ut admoneatur lector quot annorum tempus inter edificationem utriusque domus transierit, et huic quoque summe temporis sacramentum inesse speciale cognoscat. Permansit autem cultus et religio tabernaculi annos quadringentos et octoginta, ac sic templum edificari incipit. Quod autem quarto anno regis Salomonis edificari cepta est domus Domini, potest eo referri mystice, quod post expletam dispensationem Dominice Incarnationis, que in quatuor Euangelii libris scripta est, misso de celis Spiritu sancto, Ecclesie structura ceperit . Et quod mense secundo cepta est, potest ad electionem gentium referri, que secundo loco post Isrel edificationem in se sui suscepere Creatoris. Unde et secundus mensis in lege concessus est ad  faciendum Pascha his qui immundi super anima, uel in uia procul positi, ad faciendum in primo mense Pascha occurrere nequirent . Ubi nos apertissime designati sumus, qui immundi super morte anime nostre, et procul adhuc positi a populo Dei non potuimus primum Pascha facere, quod in carne et sanguine Redemptoris nostri, a quo quesiti et mundati sumus, actum est.

Et hec sunt fundamenta que iecit Salomon, ut edificaret domum Domini, longitudinis cubitos in mensura prima 60, latitudinis cubitos 20. Porticus uero ante frontem, que tendebatur in longum iuxta mensuram latitudinis cubitos 20; porro altitudo 120 cubitorum erat. Denique in libro Regum de mensura  istius domus ita scriptum est: Domus autem quam edificabat Salomon Domino habebat 60 cubitos in longitudine, et 20 cubitos in latitudine, et 30 cubitos in altitudine . Longitudo domus longanimitatem designat sancte Ecclesie, quam in exsilio peregrinationis huius patitur atque tolerat, donec ad patriam, quam exspectat, perueniat. Latitudo insinuat caritatem, qua dilatato sinu mentis non solum amicos in Deo, sed et inimicos diligere gaudet per Deum , donec ueniat tempus quando siue ad pacem suam conuersis, siue funditus omnibus exstinctis inimicis, cum solis gaudeat amicis in Deo. Altitudo spem denuntiat future retributionis, cuius intuitu libenter infima queque, siue que demulcent, seu que aduersantur, contemnit,  usque dum, utrisque transcensis, sola mereatur uidere bona Domini in terra uiuentium . Ubi notandum quod 30 cubiti altitudinis non usque ad tectum templi, sed usque ad cenaculum inferius pertingebant. Namque in libro presenti Paralipomenon aperte scriptum est quod altitudo 120 cubitorum erat . Notandum sane quod 30 cubiti altitudinis, de quibus in Regum legitur, usque ad medium cenaculum pertingebant. Deinde alii 30 cubiti usque ad tertium cenaculum addebantur, quousque porte, que erant circa templum ab Austro et Aquilone et Occasu, ad tectum perueniebant, ut Iosepho narrante didicimus. Deinde usque ad supremum templi tectum alii 60 cubiti numerabantur, et sic tota altitudo domus iuxta librum  Paralipomenon in 120 cubitis consummata est. Porticus quoque, que erat ante frontem templi ad Orientem, iuxta fidem prefati uoluminis, eamdem cubitorum summam in altitudine habebat, qui uidelicet liber illas, de quibus prediximus, porticus circa templum cellaria uocat et cubicula. Unde in priore libro ita scriptum est: Dedit autem Dauid Salomoni filio suo descriptionem porticus templi, et cellariorum et cenaculi et cubiculorum in adytis, et domus propitiationis . Ubi et exteriorum domorum, que erant extra atrium sacerdotum in circuitu templi, fecit mentionem, cum protinus adiunxerit: Necnon et omnium que cogitauerat atriorum et exedrarum per circuitum in thesauros domus Domini, et in thesauros sanctorum. Quod autem  omnis altitudo templi 120 fuit cubitorum, ad idem sacramentum respicit: quod et primitiua in Hierosolymis Ecclesia post passionem, resurrectionem et ascensionem Domini in celos, in hoc numero uirorum gratiam Spiritus sancti accepit. Quindecim namque, qui ex septem et octo constant, solent nonnunquam ad significationem referri uite future, que nunc in sabbatismo geritur animarum fidelium, perficietur autem in fine seculi, resurrectione corporum immortalium. Ipsa autem quindecim in trigorium ducta, id est, cum omnibus suis partibus annumerata, 120 efficiunt. Quapropter apte numero centenario et uicenario magna electorum beatitudo in futura uita designatur. Apte hic tertium  domus Domini cenaculum consummatur, quia post presentes fidelium labores, post acceptam in futuro requiem animarum, plena totius Ecclesie felicitas in resurrectionis gloria complebitur.

Domum quoque maiorem texit tabulis ligneis cypressinis, et laminas auri obrizi affixit per totum. Domum maiorem, ipsum templum, quod erat pro foribus oraculi, dicit. Nam tripartita fuit distinctio ipsius fabrice: hoc est, porticus ante templum, et ipsum templum , et oraculum, hoc est, sanctum sanctorum, ubi arca testamenti, et cherubim post uelum collocata erant. Que omnia secundum spiritalem significationem ita distingui possunt, ut dicamus porticum,  que erat ante templum, antiquorum figuram gestare fidelium, ipsum uero templum eorum qui post incarnationis Dominice tempus in mundum uenerunt, porro domum interiorem regni celestis gaudia, que utrisque iustis dantur, figurare. Notandum ergo quod ipsius domus parietes lapidibus pretiosis fuerunt facti, opertique tabernaculis cypressinis siue cedrinis, et insuper laminis aureis uestiebantur. Unde in Regum scriptum est: Et cedro omnis domus uestiebatur, habens tornaturas suas et iuncturas fabrefactas et celaturas eminentes . Lapides parietis siue pauimenti, et tabule et aurum, sanctorum in Ecclesia uitam omnia designant; sed ea utique distinctione, cum pariter ponuntur, ut lapides uiui sint sancti, fortitudine fidei in unam eamdemque  regulam sibimet agglutinati; tabule cedrine siue cypressine sint sancti, latitudine uariarum uirtutum secundum donationem Spiritus sancti in una eademque fide sibimet alterutrum connexi; auri lamine sint sancti supereminentem scientie caritatem habentes, hocque fulgore gratissimo ad inuicem congaudentes. Que tria beatus Apostolus una scientia complexus est, dicens: Nam in Christo Iesu neque circumcisio aliquid ualet, neque preputium, sed fides, que per dilectionem operatur . Fidei namque inuicte lapis figuram tenuit; cedrus siue cypressus, actionis odorifere; aurum, transcendentis omnia dilectionis.

Sculpsitque in ea palmas et quasi catenulas se inuicem complectentes. Sculptura palmarum descriptio  est uirtutum, per quas uictoria uera adipiscitur, et remuneratio futura celi promeretur. Catenule ergo inuicem se complectentes ipsa sunt officia caritatis, quibus ad inuicem fraternitas sancta copulatur, atque in unam Christi domum toto terrarum orbe componitur. Que etiam domus, iuxta id quod in Regum scriptum est , habet celaturas eminentes, cum opera uirtutum sancti nequaquam occulta tegunt, sed manifesta expressione foris omnibus, quales sint ipsi, quid agant in exemplum uiuendi proferunt.

Strauit quoque pauimentum templi pretiosissimo marmore decore multo. In Regum uero de pauimento domus Dei ita scriptum est: Attexit pauimentum tabulis  abiegnis . Unde patet, quia tabulas abiegnas, quibus pauimentum tegeret, nequaquam in terra posuit, sed primo illud marmore pretexit, ac deinde tabulas marmori superposuit, ac tertium his duobus auri uestitum superaddidit, ut in sequentibus legitur. Sicut autem latitudo parietis in altum exsurgens, atque usque ad laquearia perueniens, profectus uirtutum, quibus electi ad regnum celeste perueniunt, uel certe ipsos electorum choros sibimet per tempora uariantia succedentes significat; ita equalitas pauimenti concordem eorumdem humilitatem, qua in temporali hac uita positi socialiter inuicem, caritate dictante, conuersantur, non immerito demonstrat. Quod uidelicet pauimentum pretiosissimo erat marmore stratum decore multo,  idemque marmor mox tabulis tectum abiegnis, quia nimirum uita iustorum primo fidei firmitate premunienda in corde, ac deinde spiritalium uirtutum latitudine est adornanda in opere. Alioquin quid utilitatis habebat decor marmoris pretiosissimi, lignorum tabulis obtectus, si non mysticum aliquid tacite significabat, ac bonorum plenitudinem operum fortitudine fidei intemerate suffulciendam esse docebat? Abies uero propter altitudinem sui, et robur diu durabile, mentem electorum infima quoque desideria spernentem, et celestium contemplationi semper intentam, uirtute quoque patientie singulariter excellentem non incongrue demonstrat. Auri autem lamine, que marmori aut tabulis sunt abiegnis superposite, ipsa est latitudo caritatis de corde puro, et conscientia  bona, et fide non ficta . Quia sicut aurum aliis pretiosius est metallis, ita caritas ceteris eximior uirtutibus in templo Dei singulari luce refulget. De quo consequenter subiungitur:

Porro aurum erat probatissimum, de cuius laminis texit domum, et trabes eius et postes, et parietes, et ostia. Parietes templi Salomon auro texit, cum Redemptor cecum filium lumine sapientie atque caritatis illustrauit; et trabes, cum sanctos doctores eodem sapientie lumine atque contemplationis et dilectionis honore precipue sublimauit. Texit postes et ostia, cum adytum fidei, ipso Domino pandente qua ueritate reluceat, omnibus in Ecclesiam intrantibus ostendit. Ostium ergo templi Dominus est, quia nemo uenit ad Patrem, nisi per ipsum . Et sicut alibi dicit: Ego sum ostium; per me si quis introierit, saluabitur, et ingredietur, et egredietur, et pascua inueniet .

Et celauit cherubim in parietibus. Hoc est, angelicam conuersationem formauit in hominum moribus, ut sicut ab angelis sibi laudabiliter seruitur in celis, ita et ab hominibus deuote sibi seruiatur in terris.

Fecit quoque domum sancti sanctorum, longitudinem, iuxta latitudinem domus, cubitorum uiginti, et latitudinem similiter uiginti cubitorum, et laminis aureis texit eam, quasi talentis sexcentis. Hinc quoque in Regum ita scriptum est: Porro oraculum habebat 20 cubitos longitudinis, et 20 cubitos latitudinis, et 20 cubitos altitudinis . Oraculum  namque uocatur ipsa domus, que et sancta sanctorum dicitur, quia uel diuina hominibus, uel euangelica allocutio cum secretorum quoque reuelationum mysterio conceditur. Unde bene oraculum in adytis, hoc est, in interiori domo factum est; quia in superna patria et angelorum nobis uisio atque allocutio, et ipsa Dei presentia reuelabitur. Quod dicit 20 cubitos altitudinis, parietem significat cedrinum, qui oraculum, id est, sancta sanctorum ab ede exteriore segregabat. Oraculum uero, ubi erat arca, habebat uicenos cubitos in longitudine et latitudine et altitudine, id est, per quadrum, quia in superna illa patria, ubi regem Christum in decore suo uident oculi sanctorum, sola uisio caritatis diuine ac fraterne per omnia fulget. Quod sequentibus quoque uerbis  astruitur, cum dicitur: Et laminis aureis texit eam. Quod est aperte dicere, quia superne munia caritatis impleuit. Quod autem subditur, quasi talentis sexcentis, in talenti nomine, quo perfectio ponderis demonstratur, ipsius caritatis perfectio  insinuatur, ubi centenarius numerus per senarium multiplicatus constat.

Sed et clauos fecit aureos, ita ut singuli claui siclos quinquagenos appenderent; cenaculaque texit auro. Quinquagenario namque numero solet in Scripturis remissio peccatorum, et gratia Spiritus sancti, et requies eterna figurari. Et quinquagenorum erant siclorum claui singuli, quibus lamine auri affigebantur in parietibus domus Domini, quia nimirum uerba celestia, quibus in amore bono operum proficimus  et conseruamur, ueniam nobis promittunt peccatorum per gratiam Spiritus sancti, et sabbatismum in futuro pollicentur eternum . Et hi quidem sunt claui dilectionis. Sunt uero alii claui timoris, quibus incipientes quique, et necdum ad perfectionem uenientes, illecebras uitiorum carnaliumque uoluptatum mortificant, illis uidelicet sermonibus ueritatis confixi, quorum institutione carnem nostram crucifigere cum uitiis et concupiscentiis edocemur . Quos habere desiderabat Propheta, cum ait: Confige clauis a timore tuo carnes meas; a iudiciis enim tuis timui . Qui rursum ad perfectiora perueniens dicit de clauo dilectionis: Mihi autem adherere Deo bonum est . Quod autem cenacula quoque tecta sint  auro, ad eumdem sensum respicit. Sicut enim interior domus, sancta sanctorum, ubi erat arca, internam sanctorum uitam in conspectu sui conditoris et redemptoris significat, iuxta illud Psalmiste: Abscondes eos in abdito uultus tui a conturbatione hominum ; ita cenacula in alto eamdem uitam, hoc est, in celis esse, et non in hoc mundo designant, dicente Apostolo: Que sursum sunt querite, ubi Christus est, in dextera Dei sedens. Que sursum sunt sapite, non que super terram .

Fecit etiam in domo sancti sanctorum cherubim duo opere statuario, et texit eos auro. Ale cherubim uiginti cubitis extendebantur, ita ut una ala haberet cubitos quinque et tangeret parietem domus, et ala  altera quinque cubitos nauens, alam tangeret alterius cherub. Similiter cherub alterius ala quinque habebat cubitos, et tangebat parietem, et ala eius altera quinque cubitorum alam cherub alterius contingebat. Igitur ale utriusque cherub expanse erant et extendebantur per cubitos 20, ipsi autem stabant erectis pedibus, et facies eorum uerse erant ad exteriorem domum. De hoc quoque plenius in libro Regum narratur, ubi ita scriptum est: Quod fecit in oraculo duo cherubim de lignis oliuarum decem cubitorum altitudinis. Quinque cubitorum ala cherub una, et quinque cubitorum ala cherub altera, id est, decem cubitos habentes a summitate ale usque ad ale alterius summitatem. Decem quoque cubitorum erat cherub secundus, inmensura pari, et opus unum erat in duobus cherubim,  id est, altitudinem habebat unus cherub decem cubitorum, et similiter cherub secundus. Posuitque cherubim in medio templi interioris. Extendebant autem alas suas cherubim, et tangebat ala una parietem, et ala cherub secundi tangebat parietem alterum; ale autem altere in media parte templi se inuicem contingebant. Texit quoque cherubim auro . Cherubim, sicut Ezechiel aperte declarat  angelice dignitatis uocabulum est, numeroque singulari cherub dicitur, plurali cherubim. Unde apte in figuris cherubim, que erant in oraculo facte, angelica ministeria, que conditori suo in celis semper assistunt, possunt intelligi. Qui recte de lignis oliuarum facti esse perhibentur, quia nimirum uirtutes angelice gratia Spiritus sancti, ne unquam ab amore  Dei arescant, uncte sunt. Decem autem sunt cubitorum altitudinis, quia denario uite eterne fruuntur, habentes inuiolatam in se sui conditoris imaginem, seruata perpetuo sanctitate, et iustitia, et ueritate, quam prima conditione perceperunt. Denarius namque decem obolis constat, et continere in se nomen regis et imaginem consueuit. Quapropter et figure regni celestis aptissime congruit, ubi et angeli sancti in imagine sui conditoris, ad quam facti sunt, semper manent, et electi homines imaginem eius, quam peccando amiserant, recipiunt. Quinque cubitorum ala cherub una, et quinque cubitorum ala cherub altera, id est, decem cubitos habentes in summitate ale usque ad ale alterius summitatem. Ale cum in sanctorum hominum figura ponuntur,  uirtutes significant eorum quibus ad celestia semper uolare atque in his conuersationem angelorum ponuntur ale, quid apertius quam gratiam demonstrant perpetue et indefectiue felicitatis eorum qui semper in celestibus in ministerio sui persistunt auctoris? uel certe, quia leuitate spiritalis nature sunt prediti, ita ut ubicunque uoluerint, statim quasi uolando preueniant; et hic cum alis figurati, et prophetis cum alis ostensi. Bene autem dicitur, quod quinque cubitorum ala cherub una, et quinque cubitorum ala cherub altera, quoniam uirtutes angelice legem Dei, que in quinque libris descripta est, indefessa deuotione custodiunt, diligendo uidelicet Dominum Deum suum ex omnibus uiribus  suis, diligendo et proximos tanquam seipsos. Plenitudo enim legis caritas est . Proximum autem eorum et ipsi ad inuicem sunt angelici spiritus, et homines electi, eorum eque conciues. Unde utraque ala cherub eiusdem mensure esse perhibetur , quia uidelicet eadem ipsa deuotione, qua sese alterutrum in Deo diligunt, nostram quoque ad se ascendentium societatem desiderant. Sicque simul ale decem cubitos complent, cum in gemina caritatis exhibitione angeli de conditoris sui presentia letantur. Decem quoque cubitorum erat ala cherub secundi, mensura pari, et opus unum erat in duobus cherubim. Duo erant facta cherubim propter consortium eiusdem, de quo loquimur, caritatis significandum, quia minus quam inter duos caritas stare  non potest. Unde et Saluator binos ad predicandum discipulos mittere curauit , ut tacite doceret eis qui uerbum fidei predicarent uirtutem dilectionis ante omnia esse tenendam. Uniusque mensure et operis erant duo cherubim, quia disparilitas uoluntatum siue cogitationum in superna patria nulla est, ubi omnes una eademque Dei presentis uisione et gloria illustrantur. Posuitque cherubim in medio templi interioris. Extendebant autem alas suas cherubim, et tangebat ala una parietem, et ala cherub secundi tangebat parietem alterum. Ale autem altere in medio pariete templi se inuicem contingebant. Manifestum est ex his que predicta sunt, quare cherubim in medio templi interioris sint positi, quorum habitatio semper est in  celis. Extendebant autem alas cherubim, quasi ad uolandum, quia spiritus angelici semper habent animum ad obsequium diuine uoluntatis paratum. Quod uero ala una tangebat parietem et ala cherub secundi alterum parietem, ad illam caritatis administrationem, quam nobis exhibent angeli, pertinent. Quod ale altere in medio se inuicem contingebant, eam dilectionis gratiam, qua se alterutrum complectuntur, exprimit. Bene autem sequitur: Texit quoque cherubim auro, quia et naturam eorum Conditor immortali caritate sublimauit, et mentem uera dilectionis atque humilitatis luce repleuit. Notandum sane, quod Moyses, dum tabernaculum faceret, fecit et duos cherubim aureos, quos posuit in propitiatorio, quod erat super arcam . Salomon  autem addidit alios duos multo maiores, quos in templo poneret, sub quorum alis arcam in medio poneret cum propitiatorio et cherubim prioribus. Sicque factum est ut in tabernaculo quidem essent cherubim duo, in templo autem quatuor. Ad unam uero eamdemque significationem utrique pertinent. Sed repetitum est opus atque augustius factum per Salomonem, ut typice doceretur quod, multiplicata post incarnationem Dominicam Ecclesia, latius esset gentibus sublimitas celi ciuium pandenda, qui sic Conditorem de collato sibi munere beatitudinis collaudant, ut de nostra quoque ereptione atque ad eamdem beatitudinem introductione congaudeant. Extendunt enim alas adinuicem super arcam,  cum ad laudem Domini Saluatoris referunt beneficium uite perceptum; extendunt alteras alas ad parietes oraculi, cum sanctos etiam homines secum uidere letantur, eosque uelut alarum summitatibus tangunt, quos consortes atque imitatores fuisse in hac uita sue puritatis exsultant. Duos autem eque parietes alis suis tangunt: quod fideles utriusque populi, Iudei et gentiles, possessores secum habent aule celestis: non quod in illa patria distinctio sit localis inter utrumque populum, sed quia maior fiat festiuitas interne beatitudinis de consortio adunate in Deo fraternitatis. Extendunt ergo cherubim ad utrumque parietem oraculi alas suas, quia letantes in celesti patria iustos utriusque populi uisione quoque sue glorie ad laudem sui creatoris  excitant; nec solum de illorum, quos secum intus habent, hominum iustorum felicitate letantur agmina celestia, uerum etiam nostri, qui hic adhuc positi de profundis ad Dominum clamamus, curam gerunt sedulam. Unde bene de eisdem cherubim in libri presentis historia scriptum: Ipsi autem stabant erectis pedibus, et facies eorum uerse erant ad exteriorem domum: quia nos ab huius erumna peregrinationis erectos ad suum desiderant peruenire consortium. Sic ergo pedibus stant erectis, sic alas suas auro tectas ad oraculi parietes extendunt, ut facies habeant ad domum uersas exteriorem, quia sic angeli suam perpetuo innocentiam conseruant, sic de animarum sanctarum in celis beatitudine congaudent, ut eis quoque, quos in terris adhuc peregrinari  conspiciunt, electis opem ferre non desinant, donec et illos ad celestem patriam introducant. Omnes enim sunt administratorii spiritus in ministerium missi propter eos qui hereditatem capiunt salutis . Possunt etiam per duos cherubim duo Testamenta figurari: qui nimirum cherubim in oraculo sunt facti, quia in consilio diuine prouisionis, nobis utique inaccessibili atque incomprehensibili, ante secula dispositum est, quando et qualiter, quibusue auctoribus sacra Scriptura conderetur. De lignis oliuarum sunt facti, quia lucem nobis scientie tribuunt, iuuante flamma caritatis Dei, que per Spiritum sanctum diffunditur in cordibus nostris . Decem cubitis sunt alti, quia per obseruantiam decalogi legis Deo seruiendum predicant. Unde  Deo fideliter seruientes denario remunerandos esse regni perpetui ostendunt . Geminas habent alas, quia memores testamenti sui Conditoris per aspera eque ut prospera indefesso proposito semper ad celestia tetendisse ac peruenisse se declarant, qui hic idem auditoribus suis faciendum esse demonstrant. Quinque cubitorum ala cherubina, et quinque cubitorum ala cherub altera, quia in omni labentium rerum uarietate sancti uniuersos sui corporis sensus in obsequium sui Conditoris extendunt. Et opus unum erat in duobus cherubim, quia utriusque Testamenti scriptores una eademque castitate operis, et caritatis deuotione Deo seruiunt. Una et consona Domini uoce ac fide predicant. Ale  ergo cherubim interiores super arcam se inuicem contingebant, quia Testamenta pari de Domino attestatione consentiunt. Item alis exterioribus iste unum parietem, ille alterum contingebant, quia uetus Testamentum proprie est antiquo Dei populo scriptum, Nouum uero nobis, qui post incarnationem Dominicam ad fidem uenimus. Et secundo parieti, hoc est, septentrionali recte comparamur, quibus post frigora ac tenebras idololatrie lucem ueritatis cognoscere datum est. uersas habent facies cherubim ad exteriorem domum, quia nostri gratia, qui adhuc foris stamus, neque re ipsa, sed spe salui facti sumus ; diuini sunt libri conditi, quia scriptores eorum iam regnantes cum Domino illumque collaudantes in celis, curam nostre gerunt  salutis, proque nostris erratibus apud eius pietatem interpellant.

Fecit quoque uelum ex hyacintho, purpura, coccino et bysso, et intexuit ei cherubim. Hoc quod hic de uelo ante oraculum narrat, in Regum pretermissum est; sed ibi narratur, quod hic non habetur: quod in ingressu oraculi fecerit ostiola de lignis oliuarum, postesque angulorum quinque, et duo ostia de lignis oliuarum . Sed uelum istud decoris quidem gratia factum est, ut inter parietes deauratos etiam ob sericum fulgeret, sed in eiusdem mysterii, cuius et ostiola, congrua significatione arcam atque ingressum oraculi appensum, ut sicut ostiola congruis horis aperiebantur, sic et uelum reuelaretur, quoties aduenirent, quibus in Sancta sanctorum esset  ingrediendum. Huius ergo ueli sedula reuelatio secundum legem apertionem significat regni celestis, que nobis per incarnationem Domini et Saluatoris nostri donata est. Unde et baptizato eo celi aperti sunt, ut ostenderetur quia per baptisma, quod nobis ipse consecrauit, ianuam patrie celestis deberemus ingredi . Et, moriente illo in cruce, idem uelum scissum est medium a summo usque deorsum , ut aperte doceretur, quod figure legales iam tunc ad finem uenissent, ac ueritas Euangelii arcanaque celestia, et ipse celi ingressus non adhuc prophetandus ac figuraliter significandus, sed iam iamque esset proxime omnibus aperiendus, qui ab initio mundi usque ad id temporis in fide ueritatis de mundo transierunt. Bene idem  uelum, sub quo in oraculum intrabatur, ex hyacintho, purpura, coccino et bysso factum esse, ei quoque cherubim intexti esse memorantur. Hyacinthus quippe, qui celi colorem imitatur, supernorum desideriis apte comparatur. Purpura, que sanguine conchyliorum conficitur, et sanguineam ipsa prefert speciem, non immerito sacramentum Dominice signat passionis, quod nos imitari, crucem nostram portando, debemus. Coccino, quod rubeo colore flammescit, congrue uirtus imprimitur amoris, de quo mirantes dixere qui cum Domino ambulauerant discipuli: Nonne cor nostrum ardens erat in nobis, dum loqueretur in uia, et aperiret nobis Scripturas?  Byssus, que de terra uirenti germine  nascitur, et longo artificum exercitio natiuum exuit uirorem, atque ad albentem perducitur speciem, congrue castigationem carnis nostre insinuat, cuius quasi humorem ingenitum exsiccari iubet Apostolus, dicens: Mortificate membra uestra que sunt super terram: fornicationem, immunditiam, libidinem, concupiscentiam malam, et auaritiam, que est simulacrorum seruitus . Ad quantam uero candoris gratiam hanc uelit perduci, alias ostendit, dicens: Obsecro uos, fratres, per misericordiam Dei ut exhibeatis corpora uestra hostiam uiuentem, sanctam, Deo placentem, rationabile obsequium uestrum . Intexuntur uero cherubim, eisdemque quatuor eximiis coloribus conficiuntur, cum uniuersa, que pie agimus, a uenenatis demonum telis per angelica  presidia, Domino donante, protegimus. Intexuntur uero cherubim, cum in bonis que agimus, multitudine sapientie indesinenter utimur, respicientes semper ad eloquia diuina, et, ne forte a uirtutum colle aberremus, horum intuitu continuo uestigia nostra regimus.

Fecit etiam ante fores templi duas columnas, que triginta et quinque cubitos habebant altitudinis. Porro capita earum quinque cubitorum; nec non et quasi catenulas in oraculo, et superposuit eas capitibus columnarum. Malogranata etiam centum, que catenulis interposuit. Ipsas quoque columnas posuit in uestibulo templi, unam a dextris, et alteram a sinistris. Eam que a dextris erat, uocauit Iachin, hoc est firmitas; et que ad leuam, Booz, hoc est, in robore. In Regum uero, ubi de aduentu Hiram artificis ad Salomonem  narratur, de his columnis ita scriptum est: Qui cum uenisset ad regem Salomonem, fecit omne opus eius, et finxit duas columnas ereas, decem et octo cubitorum altitudinis columnam unam, et linea duodecim cubitorum ambigebat columnam utramque. Duo quoque capitella fecit, que ponerentur super capita columnarum, fusili ere. Quinque cubitorum altitudinis capitellum unum, et quinque cubitorum altitudinis capitellum alterum, et quasi in modum retis et catenarum sibi inuicem miro opere contextarum. Utrumque capitellum columnarum fusile erat. Septena uersuum retiacula in capitello uno, et septena retiacula in capitello altero. Et perfecit columnas et duos ordines per circuitum retiaculorum singulorum, ut tegerent capitella, que erant super summitatem malogranatorum.  Eodem modo fecit et capitello secundo. Capitella autem, que erant super capita columnarum, quasi opere lilii fabricata erant in porticu, quatuor cubitorum; et rursum alia capitella in summitate columnarum desuper iuxta mensuram columne contra retiacula. Malogranatorum autem ducenti ordines erant in circuitu capitelli secundi, etc. . He sunt columne, de quibus Paulus ait: Iacobus et Cephas et Ioannes, qui uidebantur columne esse, dextras dederunt mihi et Barnabe societatis: ut nos in gentibus, illi autem in circumcisione . Quibus uerbis quasi exponere uidetur mysterium columnarum materialium, et quid uidelicet figurauerint, et quare due sint facte. Apostolos namque et doctores  cunctos spiritales significant, fortes nimirum fide atque opere, et contemplatione ad superna erectos. Due enim sunt, ut et gentes, et circumcisionem predicando in Ecclesiam introducant. Stabant in porticu ante fores templi, et ingressum illius suo decore ac pulchritudine ex utraque parte mirabiliter ornabant. Ostium autem templi Dominus est: quia nemo uenit ad Patrem, nisi per ipsum . Et sicut alibi dicit: Ego sum ostium: per me si quis introierit, saluabitur . Quod uidelicet ostium columne ab utroque latere eorum posite circumstant, cum ministri sermonis utrique populo introitum regni celestis ostendunt, ut siue a luce scientie legalis quisque, seu ex rigore gentilitatis ad fidem Euangelii uenerit, habeat paratos eos, qui  sibi iter salutis et uerbo demonstrent et exemplo: uel certe, quod de eisdem columnis in historia presenti, hoc est, Paralipomenon ita scriptum est: Ipsas quoque columnas posuit in uestibulo templi, unam a dextris, et alteram a sinistris: ideo sunt due facte columne, atque ita disposite, ut nobis et in prosperis et aduersis ingressum patrie celestis ante oculos mentis habendum esse doceant. Notandum sane in hac sententia Paralipomenon, quod ea porticus templi etiam uestibulum templi uocabatur; et quod in prophetis legimus, quod inter uestibulum et altare orabant sacerdotes, inter porticum et altare debere intelligi. Bene autem utraque columna decem et octo cubitos altitudinis habere memoratur. Ter etenim seni decem et octo faciunt. Tria uero ad fidem  pertinere propter sanctam Trinitatem; sex ad operationem, quod in eo dierum numero mundus sit factus, luce clarius est . Et tria per sex multiplicantur, cum iustus et fide uiuit , cognationemque pie credulitatis exsecutione bone actionis accumulat. Columnaque ante fores templi decem et octo cubitis alta est, cum predicator quisque egregius palam cunctis insinuat, non, nisi per fidem et opera iustitie, nos ad superna gaudia uite posse peruenire. Quod autem dicitur in Paralipomenon ipsas columnas triginta et quinque esse cubitorum, allegorica significatione similiter ipsam perfectionem indicat magistrorum. Septenarius ergo numerus si per quinarium, uel quinarius si per septenarium multiplicentur, tricesimum et quintum  numerum adimplebunt, et quinarius propter Pentateuchum Moysi legem ueterem, septenarius uero propter septiformem Spiritum in flore radicis esse manentem, Euangelium exprimere uidetur. Unde Dominus alibi quinque panibus quinque millia hominum , et alibi septem panibus quatuor millia uirorum pauisse in Euangelio describitur . Columne ergo predicte triginta quinque cubitos habebant, ut insinuarent, apostolos Christi et doctores Euangelii geminorum Testamentorum perfecte habere scientiam. Quibus Dominus in Euangelio ait: uobis datum est nosse mysterium regni Dei, ceteris autem in parabolis ; et quibus ipse post resurrectionem suam  aperuit sensum, ut intelligerent Scripturas : tribuens eis Spiritum sanctum, qui illis omnia manifestauit, sicut ipse promisit eis, dicens: Paraclitus autem Spiritus sanctus, quem mittet Pater in nomine meo, ille uos docebit omnia, et suggeret uobis omnia, quecunque dixero uobis . Duo quoque capitella fecit, que ponerentur super capita columnarum, fusili ere. Quinque cubitorum altitudinis capitellum unum, et quinque cubitorum altitudinis capitellum alterum. Capita etenim columnarum, hoc est, suprema pars earum, precordia sunt fidelium doctorum, quorum Deo deuotis cogitationibus, sicut capite membra, ita ipsorum omnia et opera diriguntur, et uerba. Duo autem capitella, que his capitibus erant superposita, duo sunt Testamenta,  quorum meditationi atque obseruantie doctores sancti toto et animo subduntur et corpore. Unde bene utrumque capitellum quinque cubitos habebat altitudinis, quia nimirum quinque libris scriptura Mosaice legis comprehensa est, quinque etiam seculi etates ueteris Instrumenti series complexa est. Nouum ergo Testamentum non nobis alia predicat quam que Moyses predicanda per hoc esse predixerat et prophete. Et quasi in modum retis et catenarum, sibi inuicem miro opere contextarum, utrumque capitellum columnarum fusile erat. Unde superius in historia scriptum est, quod Hiram fecerat quasi catenulas in oraculo, et superposuit eas capitibus columnarum. Species namque catenarum et similitudo retis in capitellis uarietas est uirtutum  spiritualium in sanctis, de qua Domino cantatur in psalmis: Astitit regina a dextris tuis in uestitu deaurato, circumdata uarietate diuersorum carismatum . uel certe multiplex contextio catenarum et retis expansio multifarias electorum personas insinuat: que cum uerbis sanctorum predicatorum fideliter auscultando atque obediendo adherent, quasi columnarum capitibus apposite retis et catenule miraculum sue connexionis cunctis aspectantibus prebent. Septena quidem uersuum retiacula in capitello uno, et septena retiacula in capitello altero erant. Septenario namque numero Spiritus sancti solet gratia designari, Ioanne attestante in Apocalypsi. Qui cum uidisse se diceret agnum habentem cornua septem, et oculos septem, mox exponendo subiunxit:  Qui sunt septem spiritus Dei missi in uniuersam terram . Quod propheta Isaias apertius explicat, cum de nascituro in carne Domino loquens: Et requiescet, inquit, super eum spiritus Domini, spiritus sapientie, et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini . Septena ergo uersuum retiacula erant in capitello utroque, quia patres utriusque Testamenti per gratiam unius eiusdemque Spiritus septiformis, ut essent electi, acceperunt. Et perfecit columnas et duos ordines per circuitum retiaculorum singulorum, ut tegerent capitella. Duo quidem ordines erant retiaculorum in gyro capitelli, ut rursum in seipsum quasi circulo facto rediret. Nec  figura sacramenti in abscondito est, quare duo ordines sint retiaculorum, cum constet gemine discretionis esse uirtutem dilectionis, quando uidelicet Dominum ex toto corde, tota anima, tota uirtute, proximum tanquam nosipsos amare precipimur . Sed uterque ordo ille septem habet uersuum retiacula, quia nec Deus absque gratia Spiritus sancti potest amari, nec proximus. Facta sunt autem retiacula hec, ut tegerent capitella, hoc est, undique in gyro circumdarent, quia omnis Scripture sancte pagina, cum recte intelligitur, gratiam per omnia caritatis sonat ac pacis. Capitella etenim uolumina diuinorum eloquiorum, retiacula sunt uincula mutue dilectionis. Et retiaculis teguntur capitella, cum sacra eloquia, ut ita dixerim, dono caritatis undique  probantur esse uestita. Nam et in eis, que in Scripturis non intelligimus, caritas latet, et in eis, que intelligimus, caritas late patet. Bene autem de eisdem retiaculis siue capitellis adiungitur: Que erant super summitatem malogranatorum. Malogranata namque, quorum natura est uno foris cortice multa interius grana circumdare, apte in figura sancte ponuntur Ecclesie, que catholico unius fidei munimine innumera electorum agmina solet includere. Potest autem et uniuscuiusque uiri uitam moresque designare, qui uelut plurima uno cortice grana, circumplectens mala cogitationum uirtutumque spiritualium insignia, ne forte defluant, firma fidei et humilitatis curat uallare custodia. Et apto prorsus mysterio capita malogranatis erant in gyro circumdata, quia doctores  sanctos necesse est priorum uitam fidelium ad memoriam reuocare, eorumque semper exemplis actus suos ac sermones ex parte omni communire, ne, si forte aliter, quam illorum habet regula, uixerint aut docuerint, errent. Cum uero dictum sit de retiaculis, ut tegerent capitella, que erant super summitatem malogranatorum, uideturiuxta ordinem operis ipsius, quod malogranata fuerunt facta in circuitu capitellorum a parte inferiore, atque ex eisdem malogranatis orirentur retiacula, quibus capitella ex parte aliqua tegerentur. Patetque figura mysterii, quare retiacula super summitatem fuerint malogranatorum annexa, que ad unam pene significationem siue personarum seu uirtutum pertinent spiritalium. Scimus enim uirtutes de uirtutibus nasci, et sanctos ambulare de uirtute in  uirtutum, donec uideatur Deus deorum in Sion : qua uirtute nulla potest maior adiri. Unde et Apostolus: Scientes, inquit, quia tribulatio patientiam operatur, patientia autem probationem, probatio uero spem . Capitella autem que erant super capita columnarum, quasi opere lilii fabricata erant in porticu quatuor cubitorum. Quid enim per lilia, nisi superne claritatis patria, atque immortalitatis floribus redolens paradisi designatur amenitas? Quid per quatuor cubitos, nisi euangelicus sermo, qui introitum nobis eterne illius beatitudinis promittit, et iter, quo ad hanc perueniatur, ostendit? Cum ergo sancti doctores promissa nobis lumina regni celestis in quatuor Euangelii libris  ostendunt, quasi capita columnarum opus in se lilii quatuor cubitorum exhibent. Ubi notandum, iuxta litteram, quia cum opus lilii in capitellis quatuor cubitorum esse memoratur, neque additur, latitudinis aut altitudinis, lectoris utique iudicio, utrum in altitudine, an in latitudine intelligi debeat, relictum est. Constat autem absque ulla prorsus dubietate: quia columna, quam duodecim cubitorum restis ambiebat, quatuor cubitos habebat grossitudinis. Omnis enim circulus quantum habet spatii in diametro, tantum habet ter in gyro. Denique mare eneum, quia diametrum habebat decem cubitorum, ut in sequentibus legitur, consequenter habebat triginta cubitos in gyro. uerum quod dicitur, opus lilii quatuor fuisse cubitorum, siue latitudinem, seu  designet altitudinem, nichilominus ratio perspicua est, quia non nisi per Euangelium, exoptatissima illa uox insonuit: Penitentiam agite, appropinquabit enim regnum celorum . Quod uero sequitur: Et rursum alia capitella in summitate columnarum desuper iuxta mensuram columne contra retiacula, iuxta mensuram columne dicit tante amplitudinis, quanta erat et columna. Cuius tamen altitudo quanta fuerit, minime narratur. Que etiam, ut reor, presens historia in sequentibus, ubi facturam templi per singulas species enumerat, epistylia nominat. Sed hec capitella qualiacunque et quantacunque fuerint  more liliorum uidentur esse apposita. De quorum factura si quid mysticum inquirere delectat,  illam regni perennis sublimitatem potest non incongrue designare, quia nec oculus uidit, nec auri audiuit, nec in cor hominis ascendit, que preparauit Deus diligentibus se . uerum quia eadem supernorum societas ciuium utriusque populi fidelibus tribuitur, recte subiungitur: Malogranatorum autem ducenti ordines erant in circuitu capitelli secundi. Diximus enim, malogranata uel totius sancte Ecclesie, uel singulorum quorumque fidelium typum tenere. Centenarius uero numerus, qui ad dexteram manum peruenit, nonnunquam in eterne beatitudinis figura poni consueuit. Duplicatur autem hic numerus malogranatorum in circuitu capitelli secundi, ut insinuetur mysterium, quod utriusque Testamenti populus adunandus in Christo, atque ad  eternam uite sit introducendus coronam. Quod autem dicitur in posterioribus huius historie locis, inter cetera que fabricauit Hiram artifex regi Salomoni in edificio templi, fecisse malogranata quadringenta, et retiacula duo, ita ut bini ordines malogranatorum singulis retiaculis iungerentur, que protegerent epystylia et capitella columnarum, hoc non historice narrationi ullo modo, neque allegorico sensui aduersatur, quia iuxta historiam sicut due columne et bina capitella, binaque epistylia, ita et retiacula duo fuerunt per singulas columnas singula, et bini ordines malogranatorum, hoc est, ducenta malogranata singulis retiaculis iungebantur. Bis enim ducenti quadringentos efficiunt.  Mystice autem sicut centenarium numerum prediximus eternam beatitudinem figurare, et ducentenarium utriusque Testamenti populos ibidem in Christo adunandos, ita et nunc testamur, per quadringentenarium quatuor Euangelia eamdem beatitudinem omnibus rite in Deum credentibus et hanc fidem bonis operibus usque in finem uite condigne seruantibus spondere, a bonorum omnium largitore in celesti regno tribuendam. Et statuit, inquit, columnas duas in porticu templi. Cum statuisset columnam dexteram, uocauit eam nomine Iachin, hoc est, firmitas. Similiter erexit columnam secundam, et uocauit nomen eius Booz, hoc est, in robore. Dextera columna, ut supra diximus, illorum exprimit figuram doctorum, qui primitiuam in Hierosolymis  instituere Ecclesiam; secunda eorum, qui ad predicandum gentibus destinati sunt. uel certe dextra columna eos significat qui uenturum in carne Dominum prophetando predixerant: secunda illos qui hunc iam uenisse, et mundum suo sanguine redemisse testantur. Et apte simili uocabulo ambe censebantur columne, cum una, firmitas; altera, in robore, dicta est: ut una fidei et operis fortitudo cunctis inesse doctoribus monstraretur, nostrique temporis inertia tacite notaretur: ubi se nonnulli doctores sacerdotes et columnas domus Dei uideri atque appellari uolunt, cum nil in se prorsus firme fidei ad contemnendas seculi pompas, ac desideranda bona inuisibilia, nichil habeant roboris ad corrigendos, nil industrie saltem ad intelligendos eorum,  quibus prelati sunt, errores



CAPUT Iu. De altare holocausti; de mari eneo, et bubus super quos ipsum positum erat; de decem conchis in quibus lauande erant hostie; de decem candelabris aureis et decem mensis; de atriis domus Domini et distinctione eorum; de diuersis uasis que finxit Hiram Salomoni in regione Iordanis, fundens ea in argilosa terra. De altari aureo, hoc est, thymiamatis, et mensa propositionis, atque candelabro cum lucernis suis, et ceteris uasis ministerialibus. De hostiis templi interioribus et exterioribus.

Fecit quoque altare eneum uiginti cubitorum longitudinis, et uiginti cubitorum latitudinis, et decem cubitorum altitudinis. Scriptum est in posterioribus quod Salomon fecerit omnia uasa domus Dei, et altare  aureum, et mensas et super eas panes propositionis, etc.  Et quidem altare thymiamatis Moyses fecit in eremo, habens cubitum longitudinis, et alterum latitudinis, et duos cubitos in altitudine. Quante autem magnitudinis hoc Salomon fecerit, Scriptura Regum siue Paralipomenon non dicit, sed tantum quod aureum fecerit dicit. Constat autem quod tantum facere non potuit quantum fecit holocausti: quia si decem cubitorum in longitudine et latitudine factum esset, totam templi latitudinem impleuisset. Quanto ergo exterius erat positum altare holocausti quam incensi, quantumque genere oblationis, ac uilitate metalli ignobilius fuit, tantum quantitate mensure, et hostiarum frequentia prestabat. Quia nimirum plures sunt multo  quibus dicatur: Si uis ad uitam ingredi, serua mandata: quam quos audire delectet: Si uis perfectus esse, uade, uende que habes, et da pauperibus . Nec tamen huius mensura altaris mystica ratione caret et numero. Habet enim uiginti cubitos longitudinis, et totidem cubitos latitudinis, et decem cubitos altitudinis. De quo quidem numero supra in expositione templi et uestibuli eius diximus. Sed et nunc dicendum breuiter, quia si altare holocausti illorum in Ecclesia typum tenet, qui suum corpus et animam Deo consecrare per ignem amoris illius querunt, perseuerantia horum in bona operatione per longitudinem altaris, amplitudo in caritate Dei et proximi per latitudinem, spes in exspectatione diuine uisitationis per altitudinem figuratur.  Quod autem longitudo et latitudo altaris uicenorum erat cubitorum, magnam utique perfectionem designat eiusdem indefesse longanimitatis ac sincere dilectionis, que per utriusque Testamenti nobis obseruantiam tribuitur. Quater enim quini uicenarium numerum complent. Quinque autem libri Mosaice legis, quatuor autem sunt euangelice libertatis. Et cum ad intelligentiam atque custodiam legis spiritalem, illustrante Euangelii gratia, peruenimus, uicenarium profecto numerum perficimus; fitque idem numerus in longitudine et latitudine altaris, cum corda electorum, docente utroque Testamento, et adiuuante ipso uno utriusque Testamenti auctore, et perseuerantiam boni operis etiam in persecutionibus seruant, et hilaritatem dilectionis etiam  in eos qui persequuntur, exhibent. Denario enim numero spes celestium premiorum solet designari, Domino affirmante, cum eos, qui uinea magni patris familias laborant, denario remunerandos esse testatur . Et idem altare, quod in figura factum est electorum, ob significandam eorum uitam perpetuam decem cubitis altum esse narratur.

Mare etiam fusile decem cubitis a labio usque ad labium, rotundum per circuitum, quinque cubitos habebat altitudinis, et funiculus triginta cubitorum ambiebat gyrum eius. Similitudo quoque boum erat subter illud, et decem cubitis quedam extrinsecus celature quasi duobus uersibus aluum maris circumibant. Boues autem erant fusiles, et ipsum mare super duodecim boues impositum erat: quorum tres respiciebant  ad aquilonem, et alii tres occidentem, porro alii tres meridiem, et tres qui reliqui erant, orientem, mare habentes superpositum. Posteriora autem boum erant intrinsecus sub mari. Porro uastitas eius habebat mensuram palmi, et labium illius erat quasi labium calicis, uel repandi lilii. Capiebat quoque mensure tria millia metretas. Hec eadem in libro Regum continentur, licet commisto ordine referantur. Unde ea que ibi in eiusdem loci expositione dicta sunt, hic maxima ex parte poni placet. Mare quidem hoc fusile in figuram lauacri salutaris, quo in remissionem peccatorum emundamur, factum est. Namque sacerdotes in eo lauabantur, ut uerba Dierum in sequentibus testantur. Sacerdotes autem  constat omnes electos typice in Scripturis uocari. eo quod sint membra summi sacerdotis, Domini nostri Iesu Christi. Et recte huic uasi Scriptura maris nomen indidit, in memoriam uidelicet maris Rubri in quo prius per exstinctionem Aegyptiorum, et populi Dei liberationem baptismi forma precessit , exponente Apostolo eis dicente: Quoniam patres nostri omnes sub nube fuerunt, et omnes mare transierunt, et omnes in Moyse baptizati sunt in nube et in mari . Sacramentum autem baptismi et uite nobis munditiam querit in hoc seculo, et uite nobis eterne gloriam promittit in futuro. Quod utrumque in mari hoc eneo una sententia designatur, cum esse decem cubitorum a labio ad labium perhibetur. Decem namque preceptis  in lege Dominus omnia, que facere debeamus, expressit . Denario eque mercedem benefactorum signauit, cum hunc in uinea laborantibus dandum esse predixit . Erat ergo mare decem cubitorum a labio usque ad labium, quia a primo baptizato in nomine Iesu Christi usque ad ultimum, qui in fine mundi crediturus et baptizandus est, omnis fidelium chorus unam eamdemque uiam ueritatis ingredi, et communem a Domino debet coronam sperare iustitie. Rotundum erat in circuitu, ut orbis uniuersus in gyro lauacro uite a sorde peccatorum designaretur esse mundandus. De quo bene subditur: quinque cubitorum altitudo eius; quia nimirum quidquid uisu, quidquid auditu, quidquid olfactu, quidquid gustu, quidquid tactu  deliquimus, totum hoc nobis gratia Dei per ablutionem uiuifici fontis relaxat. Sed non sufficit preteritorum remissio peccatorum, si non quisquis deinceps bonis studuerit insistere operibus. Alioquin diabolus, qui exierit de homine, si hunc a bonis uacare operibus uiderit, multiplicius redit, facitque nouissima hominis illius peiora prioribus . Unde apte subditur: Et funiculus triginta cubitorum ambiebat gyrum eius: per funiculum namque disciplina preceptorum celestium, qua a nostris uoluntatibus religamur, potest aperte signari, Scriptura dicente: Quia funiculus triplex difficile rumpitur : quia nimirum obseruatio mandatorum Dei, que in cordibus electorum fide, spe et dilectione superne retributionis firmata est, nullo temporalium  rerum potest obstaculo dissolui. Et sculptura subter labium circumdabat illud decem cubitis ambiens mare. Duo ordines sculpturarum histriatarum erant fusiles. Cum predictum sit supra quod resticula triginta cubitorum mare circumierit, et nunc additur quod sculptura hoc subter labium posita decem cubitis ambierit, patet ex utraque relatione, quia uas erat in modum phiale repandum ac diffusum, quo a triginta cubitis circuitus, quos habebat in labio, usque ad decem est cubitos coarctatum. Sculptura autem histriata est, que historias rerum aliquas imitatur. Unde recte per sculpturas histriatas, quibus mare circumdabatur, exempla sunt priorum temporum designata, que necesse est  nos solerter intueri, ut uideamus, quibus operibus sancti Deo placuerint ab initio, qua obstinatione in sceleribus perdurarint, quanta infelicitate ob scelera perierint reprobi. Et stabat super duodecim boues, e quibus tres respiciebant ad aquilonem, et tres ad occidentem, et tres ad meridiem, et tres ad orientem. Duodecim uero boues duodecim sunt apostoli, et omnes qui uice eorum regendam in Christo susceperunt Ecclesiam sanctam. Qui nimirum boues mare sibi superimpositum portant, cum apostoli apostolorumque successores iniunctum sibi euangelizandi officium prompta implere deuotione satagunt. Tresque ad aquilonem, et tres ad occidentem, et tres ad meridiem, et tres ad orientem respiciunt, cum uniuersis quadrati orbis partibus fidem predicant  sancte Trinitatis. Quorum posteriora uniuersa intrinsecus latitabant. Intrinsecus namque latitant uniuersa boum posteriora, quia qua mercede sancti predicatores in perpetuum donentur, interni arbitri examine iam dispositum est; sed nobis, qui adhuc foris sumus, manet omnimodis occultum: quibus tamen hoc esse occultum nullatenus potest, quod omnis qui lauacrum baptismi ad salutem accipit et uitam, fidem, spem et caritatem debet habere, nec sine his tribus uirtutibus quisquis aliquid iam operari, neque intrare ad uitam ualet. Unde in Regum libro recte subiungitur: Grossitudo autem luteris trium unciarum erat . Grossitudo etenim luteris in mari firmitas est uirtutis in baptismo; et trium unciarum est hec grossitudo, dum robore  fidei et spei et dilectionis perceptio baptismi communitur. Neque aliter proficuum esse accipientibus ostenditur, nisi harum firma certitudo uirtutum mentem accipientium simul et opera confirmet. Pro eo autem quod in Regum libro narratur trium unciarum esse grossitudo luteris, hic in Paralipomenon mensure palmi dicitur ipsius esse uastitas. Cui quoque concordat Iosephus, dicens, quatuor digitorum esse crassitudinem eius: manifeste demonstrans que fuerit magnitudo ipsius palmi. Sed ad eumdem sensum allegorice referri hec omnia possunt, quia quisquis fide, spe et caritate secundum quatuor euangeliorum doctrinam opera facit iustitie, eterne uite mercedem in celesti regno percipiet. Labiumque eius quasi labium calicis et solium  repandi lilii. Per labium quippe calicis gustus Dominice passionis; per folium repandi lilii patefacta claritas resurrectionis exprimitur. Capiebatque mensure tria millia metretas, uel, iuxta Regum libros, duo millia batos. Millenarius namque numerus pro significatione perfectionis solet poni in Scripturis, quia nimirum denarium numerum quadratum solidum facit. Decem quippe decies ducta centum faciunt. Que uidelicet figura iam quadrata, sed adhuc plana est. uerum ut in altitudinem surgat et solida efficiatur, multiplica centum per decem, et fiunt mille. Quo profecto numero stabilis et insuperabilis et uelut conquadrata iustorum conscientia designatur. Quocunque enim uerteris quadratum,  stabit: sic et animus electorum nullo tentationum occursu a statu sue rectitudinis potest inclinari. Capiebat mare tria millia metretas, cum sacramentum baptismatis in fide sancte Trinitatis datum, remissionem omnium peccatorum in se ablutis conferre probatur. Alias autem mare capiebat duo millia batos. Batus namque Hebreorum mensura est, quam ipsi bath nominant, habens modios tres. Ipsa est et ephi, quod illi epha nuncupant. Sed ephi ad mensuram pertinet frugum uariarum, tritici, hordei, leguminum; batus uero est in speciebus liquidis, uino, oleo, aqua. Itaque batus, quia certa norma mensure est, opera designat equitatis et iustitie, quibus hi qui in remissionem peccatorum baptizantur, necesse habent institui. Batos quippe mille  capiebat mare, cum aqua baptismatis plebem Iudeorum abluens, ad regnum celeste transmisit. Recipiebat et alios mille, cum etiam turbas nationum eodem fonte renatas, et operibus iustitie confirmatas, eiusdem regni perennis fecit esse participes.

Fecit quoque conchas decem, et posuit quinque a dextris, et quinque a sinistris, ut lauarent in eis omnia que in holocaustum oblaturi erant. Porro in mari sacerdotes lauabantur. Quomodo he conche facte fuerint, plenius in libro Regum narratur, ubi ita scriptum est: Et fecit bases decem ereas, quatuor cubitorum longitudinis bases singulas, et quatuor cubitorum latitudinis, et trium cubitorum altitudinis. Et ipsum opus basium in terra fusile erat, et sculpture inter iuncturas, et inter coronulas et plectas  leones et boues et cherubim, et in iuncturis similiter desuper, et super leones et boues quasi lora ex ere dependentia, et quatuor rote per bases singulas, et axes arei, et per quatuor partes quasi humeruli subter luterem fusiles, contra se inuicem respicientes. Os quoque luteris intrinsecus erat in capitis summitate; et quod forinsecus apparebat unius cubiti erat totum rotundum, pariterque habebat unum cubitum et dimidium. In angulis autem columnarum uarie celature erant, et media inter columnas quadrata, non rotunda. Quatuor quoque rote, que per quatuor angulos basis erant, coherebant subter basi. Unde rota habebat altitudinis cubitum et semis. Tales autem rote erant, quales solent in curru fieri. Et axes  earum, et radii, et canthi, et modioli, omnia fusilia. Nam et humeruli quatuor illi per singulos angulos basis unius ex ipsa basi fusiles et coniuncti erant. In summitate autem basis erat quedam rotunditas unius et dimidii cubiti ita fabrefacta, ut luter desuper posset imponi, habens celaturas suas et sculpturas uarias ex semetipso. Sculpsit quoque in tabulis illis, que erant ex ere, et in angulis cherubim, et leones, et palmas, quasi in similitudinem stantis hominis, ut non celata, sed apposita per circuitum uiderentur. In hunc modum fecit decem bases fusura una, et mensura sculpturaque consimili. Fecit quoque decem luteres eneos. Quadraginta batos capiebat luter unus, eratque quatuor cubitorum. Singulos quoque luteres per singulas idem decem bases posuit, etc. . Multifarie multisque modis una eademque nostre salutis sacramenta prefigurantur. Nam iidem apostoli, uirique apostolici, qui per boues mare portantes designati sunt, designantur etiam per bases, que portandis erant luteribus preparate, quomodo ipsi luteres eiusdem lauacri spiritalis, cuius mare typum gerebat. Siquidem  omnia in eis que in holocaustum oblata erant lauabant. Holocaustum autem Domini generaliter omnis electorum multitudo potest intelligi, que iuxta uocem Precursoris baptizata est ab ipso in Spiritu sancto et igne . Sicut ergo sacerdotes, qui in mari lauabantur, formam exprimunt eorum qui per baptisma efficiuntur summi consortes sacerdotii, quod est in Domino Iesu Christo,  ita etiam holocausta eorumdem figuram aptissime pretendunt, cum post ablutionem baptismi gratia Spiritus sancti implentur. Lauatur namque in lutere hostia, cum quis fidelium aqua baptismi perfunditur. Offertur uero in holocaustum, cum per impositionem manus episcopi donum Spiritus sancti accipit. Quod uero ad portandos luteres decem sunt bases facte, potest ita mystice interpretari quia ministri lauacri uitalis ad eterne gaudia beatitudinis, que denario solent numero figurari, eos quos imbuunt uocent. uerum quia de eisdem luteribus distincte in consequentibus scriptum est, quod uidelicet quinque ex his positi sint ad dexteram partem templi, et quinque ad sinistram, magis in eis quinarii numeri sunt intuenda  mysteria. In utraque etenim parte templi sunt posite bases luterum, ut utrique Dei populo sacri fontis gratia designaretur esse pandenda. Et quinque in utraque sunt parte, ut interpositione maris, quod quinque cubitis altum esse iam diximus, demonstraretur typice uniuersa fidelibus, que per quinque sensus corporis deliquerant, per lauacrum baptismatis esse remittenda. Sic ergo in uno mari duodecim bubus superposito unitas exprimitur baptismatis, que per apostolos toto erat orbe predicanda. Ita etiam per duos ordines litterarum mystice ostenditur quod gentilitas cum Iudea in unum fidei consortium per baptismatis erat undam colligenda. Quod autem quatuor cubitorum longitudinis, et quatuor cubitorum latitudinis, trium cubitorum  altitudinis bases singule fuere, facile intellectu est: longitudo etenim ad patientiam longanimitatis, latitudo ad dilatationem dilectionis, altitudo pertinet ad spem superne retributionis. Quatuor autem sunt principales uirtutes, quibus cetera uirtutum structura imminet: prudentia scilicet, fortitudo, temperantia, iustitia; et ideo quaternorum erat cubitorum longitudo et altitudo basium, quia sancti predicatores siue aduersa mundi, et longitudinem exsilii ac laborum presentium foris tolerent, seu cor in dilectione sui conditoris suorumque proximorum interna exsultatione dilatent, semper operam dare uirtutibus curant, prudenter uidelicet inter bona et mala discernentes, fortiter aduersa sustinentes,  cor ab appetitu uoluptatum temperantes, iustitiam in operatione tenentes. Trium uero cubitorum fit altitudo basium, cum per exercitium uirtutum, quas cum patientia malorum et dilectione bonorum exercent, continua intentione ad uisionem sancte Trinitatis peruenire satagunt. Et ipsum opus basium interrasile erat, et sculpture inter iuncturas. Iuncturas uidetur dicere eas quibus ipse luterum tabule sibimet inuicem connexe sunt, ut scilicet quatuor siue quinque tabulis una fieret basis. Quod equales autem sculpturas bases inter has iuncturas, id est, impressis suis lateribus ante et retro, dextra et sinistra, et supra quoque habuerint, subdendo aperitur, cum dicitur: Inter coronulas et plectas leones et boues, et cherubim, et in  iuncturis similiter desuper. Non enim plana erat ulla ex parte superficies basium, sed undiqueuersum mysticis sculpta figuris, quia sanctorum mentes, imo uniuersa eorum conuersatio uirtutum in omnibus gratiam pretendit; neque aliqua illos hora inanis et uacua preterit, in qua piis uacare operibus, uel sermonibus, uel cogitationibus, desistant. Coronulas quippe in se sculptas habent, cum in desiderio uite celestis, que sursum est, nunquam fraterne societatis, que iuxta est, uincula dissoluunt. Habent inter coronulas et plectas leones, cum ita ad speranda celestia mentem erigunt, ita ad diligendos proximos dilatant, ut in peccantes quosque, qui sibi commissi sunt, feruorem aspere inuestigationis exercere non tardent. Habent cum  leonibus boues, quando ipsam inuectionem corripiendi cum spiritu mansuetudinis exhibent, quando in feruore arguendi nunquam habere fissam ungulam discrete actionis uel loquele, nunquam uerba diuine lectionis uelut ruminando in ore uoluere cessant. Et super leones et boues quasi lora ex ere dependentia, super leones quippe et boues lora dependent, quando sancti doctores et in seueritate districtionis, qua peccantes iudicant, et in mansuetudine lenitatis, qua penitentibus remittunt, iudicium sui timent auctoris, ne forte iniuste ligando aut soluendo quempiam, iam iuste ligari ipsi ab eo cuius iudicium errare nequit mereantur. Et quatuor rote per bases singulas, et axes erei, et per quatuor partes quasi humeruli subter luterem fusiles,  contra se inuicem respectantes. Quatuor rote, quatuor sunt Euangeliorum libri, qui aptissime rotis comparantur, quia sicut uolubilitas rote citissimo cursu quocunque ducitur, currit, ita sermo euangelicus, iubente Domino, per apostolos uniuersas in breui mundi plagas impleuit. Sicut rota superimpositum sibi currum a terra subleuat, et subleuatum quo auriga dirigit portat, ita euangelica predicatio mentes a terrenis cupiditatibus in celestia desideria suspendit, ac suspensas ad profectum bone actionis siue ad ministerium predicationis, quocunque adiuuans gratia Spiritus uoluerit, ducit. Namque in sequentibus dicitur quod tales erant rote, quales solent in curru fieri. Legimus autem  de sanctis: Currus Dei decem millium multiplex, millia letantium . Si ergo bases luterum sancti sunt doctores, qui lauacrum nobis uite ministrant, et rote quaterne basium quatuor sunt libri Euangeliorum, quid axes rotarum, qui bases gestant, nisi ipsa eorumdem sunt corda doctorum? Que dum preceptis euangelicis sedulo intendentia eos ab infirmorum appetitu sustollunt, uelut immissi rotis axes altius basim a terra subleuant. Porro humeruli, qui rotis antepositi, ne ab axibus dilabi possent, obsistebant, preconia sunt prophetarum, quibus euangelica et apostolica Scriptura, ne cui legentium in dubium forte ueniat, confirmatur. Bene autem dicitur quod humeruli, qui per quatuor partes subter luterum erant positi, contra se inuicem fuerunt  respectantes, quia nimirum omnis Scriptura prophetica sibimet inuicem consentanea est, utpote uno Dei Spiritu condita. Quatuor autem fuere per bases singulas humeruli, uidelicet iuxta numerum rotarum, non quia quatuor sunt tantum libri prophetici, sed quia in omnibus que locuti sunt prophete et Moyses dictis quatuor euangelistarum testimonium prebuere, ut ex consensu utriusque Testamenti una fides et dilectio Christi nostra omnium corda firmaret. Os quoque luteris intrinsecus erat in capitis summitate, et quod forinsecus apparebat, unius cubiti erat totum rotundum, pariterque habebat unum cubitum et dimidium. Os luteris unius erat cubiti propter unitatem confessionis et fidei, qua omnes in confessione Patris et Filii, et Spiritus  sancti baptizantur , dicente Apostolo: Unus Dominus, una fides, unum baptisma, unus Deus et Pater omnium . Et ipsum os in capitis erat summitate, ut ad celestia nobis regna per baptisma iter esse patefactum doceret. Ipse uero luter in amplitudine cubitum habebat unum et dimidium, per operis nimirum perfectionem, et initium contemplationis. Integer etenim cubitus in lutere perfectionem bone designat actionis. Quam absque ulla dubietate habebat ille de quo tentatori antiquo Dominus aiebat: Nunquid considerasti seruum meum Iob, quod non sit ei similis super terram, homo simplex et rectus ac timens Dominum, et recedens a malo ? Est uero alter cubitus diuine uisionis, qui ex parte nonnulla etiam in hac adhuc uita  recentibus fidelibus donari consueuit. Ut idem Iob, deuicto aduersario, cum Domino loquens, ait: Auditu auris audiui te, nunc autem oculus meus uidet te . Scriptum namque est in sequentibus: Una rota habebat altitudinis cubitum et semis. Et paulo post: In summitate autem basis erat quedam rotunditas unius et dimidii cubiti ita fabrefacta, ut luter desuper posset imponi. Luterum quippe mensura unius erat cubiti et dimidii, quia nimirum ea fide in fonte uite lauamur, ut per opera iustitie ad uitam intrare mereamur, quamuis sine peccato, dum hic uiuimus, esse nequeamus, ipsam uero uite celestis dulcedinem gustare ex parte, ac diligere in hac interim uita, perfecte autem uidere nulla ratione  ualeamus. Rote quoque uno et dimidio cubito mensurantur, quia Scriptura lectionis euangelice qualiter hi qui perfecti esse uelint, uiuere debeant ostendit, spemque nobis eterne retributionis in presenti demonstrat, ipsam uero retributionis illius qualitatem in futuro nobis pandendam simul et donandam esse promittit. Bases etiam ipse unum habebant cubitum ac semissem amplitudinis in summitate sui, ubi luteres reciperent, quia ipsi doctores summi ac ministri lauacri salutaris opere quidem perfecti in hac uita fulserunt, sed luce contemplationis ex parte sunt fruiti. Unde et aiunt: Ex parte enim cognoscimus, et ex parte prophetauimus; cum autem uenerit quod perfectum est, euacuabitur quod ex parte est . In hunc modum fecit decem  bases fusura una, et mensura sculpturaque consimili. Fecit quoque decem luteres ereos. Quare decem sint bases facte, totidemque eis superpositi luteres, supra iam dictum est. Quod uero una erat fusura mensuraque et sculptura consimilis omnium basium siue luterum, non in ea significatione factum est, quod equalia possint esse merita doctorum, sed in ea potius, quod una est fides Euangelii, quo instituuntur; unum est sacramentum baptismatis, quo abluuntur; unus idemque est Spiritus, quo omnes consecrantur electi; tametsi donationes habent diuersas in ipso Spiritu, qui diuidit singulis prout uult . Quadraginta batos capiebat luter unus. Quadragenarius numerus solet magne perfectionis typum tenere, quia nimirum quaterdeni faciunt  40. Decem autem sunt precepta, quibus omnis nostra operatio in lege diuina prefixa est; quatuor uero Euangeliorum libri, in quibus, per dispensationem Dominice incarnationis celestis patrie nobis est patefactus introitus. Et quia omnes qui ad ministerium sacri baptismatis pertinent, cum fide et sacramentis Euangelii fructum debent recte operationis ostendere, apte luteres singuli, in quibus holocausta lauabantur, quadraginta batos capiebant. Quod uero sequitur: Eratque quatuor cubitorum, siue in altitudine, siue in latitudine significet, intellectus mysterii in promptu est. Luter enim unus quatuor erat cubitorum, uel propter quatuor sancti Euangelii libros, in quibus forma nobis baptismi prefixa est; uel propter quatuor cardinales uirtutes,  quibus quisque fidelis, si non frustra fidelis est, debet institui; uel certe propter quatuor mundi plagas, quibus lauacrum salutis ministratur, dicente Psalmographo: Quos redemit de manu inimici, de regionibus congregauit eos, a solis ortu et occasu, ab Aquilone et mari . Quod uero supra dixit: Pariterque habebat unum cubitum et dimidium, et neque ibi altitudinem an amplitudinem significaret adiecit, uidetur quia fundum ipsius luteris huius esse amplitudinis uoluerit intelligi. Quod ex mensura  basis, in qua positus erat quisque luter, facillime coniicitur, que ita describitur: In summitate basis erat quedam rotunditas unius et dimidii cubiti ita fabrefacta, ut luter desuper posset  imponi. Latitudo ergo fundi in luteribus unius erat cubiti ac dimidii, ipsa uero capacitas luterum quatuor habebat cubitos; sed utrum in altitudine, an in amplitudine, an in utraque, dicat qui nouerit.

Et constituit decem bases, et quinque ad dexteram partem templi, et quinque ad sinistram. Dexteram partem templi et sinistram non intus in ipso templo, sed ante templum dicit, ad Orientalem plagam, uidelicet in atrio interiore, quod sacerdotum proprie uocabatur. Quinque autem posuit ad dexteram partem templi propter Iudeos, qui sole iustitie per doctrinam legis antiquitus uti solebant; et quinque ad sinistram propter nos, qui ceco diutius corde seruituti adherebamus eius, qui ait: Ponam sedem meam ad Aquilonem . Quod est aperte  dicere: Illis in cordibus requiscere desidero, quos a uia ueritatis et flamma diuine caritatis alienos esse considero. Mare autem posuit ad dexteram partem templi contra Orientem ad Meridiem; et hoc in eodem atrio positum est ad Orientem. Quod autem ad dexteram partem templi, hoc est, quod repetit dicens ad Meridiem. Ingredientibus enim atrium ab Oriente primo diuertendum erat ad meridiem, ubi mare in ipso angulo stabat ad lauandum sacerdotibus paratum. Deinde progredientibus intro occurrebant luteres ad lauandas hostias, ab utraque parte positi. Intra hos basis erat enea, quinque cubitorum longitudinis, et trium cubitorum latitudinis, et trium cubitorum altitudinis, in qua stans Salomon dedicabat templum. Deinde ultra progredientibus  occurrebat altare holocausti contra medium atrium. Deinde porticus templi siue uestibulum, in quo erant columne eree circa ostium templi. Quod ergo mare posuit ad dexteram partem significat nos per lauacrum baptismi ad regnum celeste, quod iure uocabulo dextre figuratur, debere peruenire: Qui enim crediderit et baptizatus fuerit, saluus erit . Namque ubi dextera simul et sinistra in bono accipiuntur, uel Iudeam, uel gentilitatem  uel presentem Ecclesie uitam et futuram, uel leta seculi et tristia, uel aliqua designat huiusmodi. Ubi uero absolute ponitur dextera, eterna sepius gaudia demonstat. Quod uero contra Orientem posuit mare, ad eamdem prope significationem respicit:  quod uidelicet per lauacrum sacri fontis splendor nobis aperitur eterne claritatis. Quod ad meridianum latus atrii, significat per acceptionem sancti Spiritus ad flagrantiam solere uere caritatis accendi. Feruor etenim meridiani solis consueuit in Scripturis ardorem dilectionis et illustrationem significare sancti Spiritus, per quem eadem dilectio diffunditur in cordibus electorum .

Fecit autem et candelabra aurea decem secundum speciem qua iussa erant fieri, et posuit ea in templo, quinque a dextris, et quinque a sinistris; nec non et mensas decem, posuitque eas in templo, quinque a dextris, quinque a sinistris, etc. De hoc in libro Regum scriptum est: Et candelabra aurea quinque ad dextram, et quinque  ad sinistram contra oraculum ex auro primo, et quasi lilii flores et lucernas desuper aureas . Sicut enim mense in typo sancte Scripture recte ponuntur, quia et esurientibus iustitiam panem uerbi Dei ministrant, et uasa ferunt ministerii celestis, id est, iustorum nobis actus in exemplum proponunt, ita etiam aptissime per candelabra eadem diuina eloquia figurantur, uidelicet quod lucem sapientie errantibus preferunt. Hinc etenim Psalmista: Lucerna, inquit, pedibus meis uerbum tuum, et lumen semitis meis . Hinc etenim Salomon ait quod mandatum lucerna est, et lex lux . Recte autem bis quina sunt candelabra, non solum, quia legislator quinque uolumina scripsit, uerum etiam quia tota Testamenti ueteris series quinque  etates complectitur. Geminatur uero numerus quinarius, et quinque a dextris, et quinque a sinistris ponuntur, cum post incarnationem Dominicam eadem Scriptura siue utrique Dei populo, Iudeo scilicet et gentili, committitur; siue euangelicis plena figuris ostenditur, que quondam antiquo populo Dei iuxta litteram solum intelligenda esse putabatur. Cum uero dixisset: quinque a dextris, et quinque a sinistris, conuenienter addidit contra oraculum. Oraculum namque, ubi erat arca , adytum designat patrie celestis, ubi Christus est in dextera Dei sedens , paternorum utique conscius arcanorum. Et candelabra templi aurea contra oraculum sunt posita, quia diuina eloquia semper ad habitationem superne ciuitatis  aspectant, ut huius agnitionem et desiderium nostris cordibus infundant, et eos qui originem carnis eternam habent, ad appetendam promerendamque in celestibus sedem perpetue mansionis accendant. Si autem queris quid inter candelabra et lucernas eorum typice distet, possumus recte intelligere lucernas esse uiros sanctos, qui oleo Spiritus sancti infusi et ipsi igne dilectionis ardent in corde, et proximis lucem scientie preferunt in lingua; candelabra autem que has lucernas in sublime tollant, ut longe lateque uideri possint in Ecclesia, Scripturam esse sacram, que sanctorum nobis uirtutes et doctrinam sua lectione demonstrat. Cui uidelicet interpretationi annuit sermo Domini, quo dicit de Ioanne: Ille erat lucerna ardens et lucens . Siue  reciproco ordine possumus etiam ita aptissime dicere, quod lucerne diuina sunt eloquia, iuxta illud Psalmiste, quod et supra posuimus: Lucerna pedibus meis uerbum tuum, Domine, et lumen semitis meis . Candelabra autem harum lucernarum sancti sunt omnes, qui sua et corda et corpora ferendis Domini mandatis humili semper intentione supponunt. Quisquis enim in nullo propriam sequi curat uoluntatem, uerum in omnibus, que Scriptura sancta dicat, attendit, eiusque se subiicere mandatis, eius satagit auscultare promissis, quasi candelabrum domus Dei aureum, aureas eius gestat lucernas, quia casta corporis sui membra, castas mentis cogitationes ad facienda que Deus iubet, supponere contendit:  et hoc tam fixa intentione, quam candelabrum necesse est, firmiter ad superna erectum, impositas sibi lucernas non solum absque ruina, sed etiam absque ulla status sui motione seruare. Quod uero cum dixisset: Et candelabra aurea quinque ad dexteram, et quinque ad sinistram contra oraculum ex auro primo, addidit: Et quasi lilii flores et lucernas desuper aureas, uidetur, iuxta litteram, quia suprema pars candelabrorum in modum sit lilii repandi efformata, quomodo in candelabro tabernaculi factum esse legimus, cuius et stipes medius et calami ex ipso procedentes cum scyphis et spherulis lilia scribuntur habuisse perplurima . Flores autem lilii  amenam semper uirentis terre iuuentutem designant, de qua dicit  beatus Petrus: Regeneratos nos a Domino in spem uiuam, in hereditatem incorruptibilem et incontaminatam, et immarcessibilem, conseruatam in celis . Et bene lilii flores aurei in candelabro sunt facti domus Dei, quia Scriptura diuina, spretis temporalibus gaudiis, ad appetenda nos bona patrie celestis prouocare consueuit. Et quomodo erectum in altitudine candelabrum lilii flores et lucernas habet aureas in capite, ita electi omnes qui in eadem Scriptura sacra continentur, erecto ad superna sensu, celestia bona a Domino quesisse et percepisse probantur. Quod autem per candelabra facta de mensis numero plurali scriptum addidit, dicens: Nec non et mensas decem, posuitque eas in templo, quinque a dextris, et quinque a sinistris, in Regum  singularem numerum habet, ubi cum de altari aureo, quod fecit Salomon, refertur, additum est continuo: Et mensam, super que ponerentur panes propositionis auream . Mensa, autem aurea, Scriptura est sacra, spiritalis scientie claritate fecunda, de qua Psalmista Domino inquit: Parasti in conspectu tuo mensam aduersus eos qui tribulant me . Ne enim nos aduersarii tribulantes ad errorem inflectant, mensam nobis Conditor noster scientie celestis, per quam in fide ueritatis confortemur, parauit. Panes namque propositionis sancti sunt doctores, quorum per opera nobis uel uerba salutaria ad exemplum uite proposita semper in diuinis paginis, quisquis bene querit, inuenit. Unde aperte iidem panes in Exodo duodecim fieri precepti sunt  , uidelicet propter apostolos duodecim, per quorum ministerium et nobis Scriptura Noui Testamenti condita est, et Instrumenti ueteris, donante Domino, reuelata mysteria. Quorum nimirum numero non tantum iidem apostoli, sed omnes sunt designati, qui uerbum predicando pabulum uite fidelibus ministrant, quia omnes utique ipsam doctrine formam quam a Domino apostoli accepere sequuntur. Quod uero in uerbis Dierum supra legimus, quia fecit Salomon mensas decem, posuitque eas in templo, quinque a dextris, et quinque a sinistris, phialas quoque aureas centum, non has mensas tam ad panes propositionis quam ad uasa Domini portanda factas esse credibile est, phialas uidelicet quas pariter factas  Scriptura refert, thymiamateria, tnuribula, mortariola, et cetera, que in sequentibus leguntur. Nam quod paulo post in eodem uerborum uolumine subinfertur: Fecitque Salomon omnia uasa domus Domini, et altare eneum, et mensas, et super eas panes propositionis, uel pluralem numerum pro singulari posuit more Scripturis usitatissimo, ut in Iesu Naue: Filii autem Isrel preuaricati sunt mandatum, et usurpauerunt de anathemate , cum Achan solus, et non plures ex Isrel hoc fecerint. uel certe, quia panes propositionis solebant ante sabbatum coqui, ut in sabbato mox poni possent in mensam propositionis, potuit fieri ut panes noui nouiter cocti mox illis mensis imponerentur, ibidemque nocte illa seruarentur aperti, donec primo mane, ablatis ueteribus,  super mensam propositionis ponerentur calidi. Non autem he mense decem, a figura unius mense propositionis discrepant. Nam sicut una mensa duodecim panibus onusta unanimem totius Scripture concordia auctoritate apostolica munitam designat, ita non immerito decem mense auree diuina legis et prophetarum eloquia figurate denuntiant, que uel refectionem nobis uerbi Dei, quasi panes propositionis, offerunt; uel nobis exempla fidelium, quasi positorum in se uasorum Domini claritatem, et miracula proponunt. Quare autem quinque a dextris et quinque a sinistris posite sint mense ex his que de candelabris supra tractauimus, facillime patet.

Fecit etiam atrium sacerdotum, et basilicam grandem, et ostia in basilica, que texit ere. De hoc in  libro Regum ita scriptum est: Et edificauit rex Salomon atrium interius tribus ordinibus lapidum politorum, et uno ordine lignorum cedri . De interiori atrio breuiter loquitur, de exteriori prorsus tacere uidetur. uerum in uerbis Dierum utriusque fit mentio. Atrium ergo interius, quod uocatur sacerdotum, eo quod sacerdotes et Leuite in eo ministrarent, ex omni parte erat templo circumdatum; sed ab Oriente, unde erat ingressus, multo longius a templo quam a ceteris tribus plagis secretum, quia nimirum in ea plaga, id est, in facie templi fiebant ministeria sanctorum. Ibi altare eneum ad hostias Domino offerendas; ibi decem luteres ad lauandas easdem hostias; ibi mare eneum erat positum ad lauandas manus pedesque sacerdotum, cum  ad ministrandum intrarent. Habebat autem hoc atrium tres cubitos altitudinis, ut Iosephus narrat, quatenus et ab ingressu templi ceteros prohiberet, et solis sacerdotibus hoc licere significaret. Eratque ei ianua ad Orientalem plagam, ad quam usque populus hostias suas et sacrificia inferebat, inde suscipienda a sacerdotibus atque ad altare perferenda. De exteriori uero atrio, quod uerba Dierum basilicam grandem uocant, ita scribit Iosephus: »Extrinsecus autem huius templi aliam edificauit aulam quadrangulo schemate factam, erigens maximas porticus atque latas, et portas excelsas et amplas per quatuor mundi partes in eo constituens, quarum singule ad unumquemque uentum quatuor angulis attendebant,  ubi aureas, anuas collocauit.« Et paulo post: »In hoc sacrarium omnes populi, quibus purgatio et obseruatio legitimorum inerat, introibant.« Has uero porticus Cassiodorus senator in pictura templi, quam in pandecte posuit  triplici ordine distinxit: primum uidelicet ordinem ponens extra atrium sacerdotum ex omni parte per quadrum, secundum eodem modo extra intimas porticus undiqueuersum in gyro, extremum similiter ex omni latere priorum porticuum in circuitu. Sicque templum triformi edificiorum presidio ab omni erat parte munitum, facto pauimento sub dio inter edificia singula de marmore, et parietibus domorum interioribus, hoc est, eis qui ad templum respiciebant, factis, in columnis exterioribus uero  solidis. Sicque fiebat ut omnis structura templi pro graduum esset uarietate rationabiliter distincta. Namque in sancta sanctorum ingrediebatur pontifex; in ipsum templum sacerdotes purificati, et non purificati, una cum Leuitis et cantoribus; in intimum atrium basilice maioris uiri Iudei purificati stantes et orantes sub dio, si serenum esset; si tempestas, in porticus proximas sese recipientes; in interius atrium mulieres uidue purificate; in extremum atrium gentiles et Iudei, qui nuper uenerant ex gentibus usque ad sextum purificationis diem. Hec ut in pictura Cassiodori distincte reperimus breuiter adnotare curauimus, rati eum ab antiquis hec in dies didicisse, neque uirum tam eruditum uoluisse in exemplum legenti proponere que non ipse prius  uera esse cognouisset. Hec sunt loca quorum meminit supremus graduum psalmus, qui ita incipit: Ecce nunc benedicite Dominum, omnes serui Domini, qui statis in domo Domini, in atriis domus Dei nostri . In his porticibus Ieremias et prophete alii, in his Dominus et apostoli uerbum populo predicabant. In harum aliqua Dominus sedebat docens, quando, attentantibus Phariseis, mulier adultera illi iudicanda oblata est . In his inuenit uendentes et ementes oues et boues et columbas, hosque cum suis mercimoniis eliminauit e templo . In his Petrus et Ioannes claudum inuenientes sanarunt, ac secum ingredientes interius ad orandum duxerunt . In his orabat omnis multitudo populi, quando incensum ponenti Zacarie  angelus ad altare thymiamatis apparuit, eumque de precursoris Domini natiuitate perdocuit . Non autem hec atria cum porticibus aspectum templi de longe aspectantibus abscondere potuerunt, quia locus in quo templum erat situm, multo sublimior erat quam ubi fundate porticus fuere. Nam  extreme atriorum fabrice cum in quadringentis cubitis essent erecte, tamen usque ad uerticem montis, in quo templum edificatum erat non peruenerunt. Hec quidem de structura templi studioso lectori credimus intimanda. uerum in eis quecunque Scriptura sacra referre commodum duxit, figuram mysteriorum queramus, ceteris pro historie cognitione simpliciter  utamur. Aedificium ergo templi intra atrium sacerdotum, perfectorum in sancta Ecclesia et sublimium uitam exprimit uirorum, eorum uidelicet qui excellentia uirtutum Domino appropinquare, et aliis uerbo atque opere ducatum minoribus debeant ostendere salutis. Sacerdos namque ab eo Latine nomen accepit, quod sacrum prebere ducatum minoribus debeat. Quo nomine in Scripturis mystice non solum altaris ministri, episcopi uidelicet et presbyteri, sed et omnes utique censentur, qui altitudine recte conuersationis ac doctrine salutaris eminent, nec sibimetipsis tantummodo, sed et pluribus prosunt. Qui dum corpora sua hostiam uiuentem, sanctam, Deo placentem exhibent , sacerdotale profecto ministerium spiritaliter exercent. Neque enim episcopis  et presbyteris, uerum omni Ecclesie Dei loquebatur apostolus Petrus, cum ait: uos autem genus electum, regale sacerdotium, gens sancta, populus acquisitionis . Cuius honoris dignitate etiam antiquus populus Dei erat insignitus, dicente ipso ad Moysen: Hec dices domui Iacob, et annuntiabis filiis Isrel. Et paulo post: Et uos eritis mihi regnum sacerdotale et gens sancta . Basilica uero grandis, que erat extra atrium sacerdotum, in qua omnis populi multitudo adorare siue ad uerbum audiendum confluere solebat, carnalium in sancta Ecclesia uitam moresque figuraliter insinuat, qualibus dicit Apostolus: Et ego, fratres, non potui uobis loqui quasi spiritalibus, sed quasi carnalibus. Tanquam paruulis in Christo, lac uobis potum dedi, non escam  . Qui bene per basilicam grandem designantur, quia absque ulla dubietate multo maior est in sancta Ecclesia talium quam perfectorum numerus, sed quantum numero prestant, tantum succumbunt merito. Unde apte basilica hec grandis etsi plurimos capit, non eos tamen in interiora templi deaurati, non ad altaris officium, non in idipsum saltem atrium sacerdotum intromittit, quia et carnales quique atque infirmi adhuc in Ecclesia etsi ob meritum caste fidei hac pietatis Domini deuote ad electorum sortem pertinent, longe tamen abest ut illis equentur qui cum fiducia dicere probantur: Non enim audeo aliquid loqui eorum que per me non efficit Christus in obedientiam gentium uerbo et factis . Et iterum: Bonum certamen certaui, cursum  consummaui, fidem seruaui, de cetero reposita est mihi corona iustite . Accedebat quidem uulgus usque ad atrium sacerdotum, hostias suas usque ad huius ianuam deferebat, susceptas a sacerdotibus atque in altari oblatas oculis prosequebatur; in ipsum etiam templum, cum aperiebatur, intuitum suum a longe dirigebat, nec tamen atrium sacerdotum intrandi facultatem habebat. uerum de inferioribus clamabat ad Dominum, quia nec carnalium in Ecclesia simplicitas a Domino despicitur, quando fideliter ea que ualent illi uota pietatis offerunt. Dirigunt enim uisus a longe in templum Dei, cum uitam sublimium discere et admirari sedulo gaudent, et quos uirtutis imitatione sequi nequeunt, pie uenerationis  complectuntur affectu. uident hostias sacerdotum in altari igne sacrosancto consumi, quia magna magnorum opera cognoscunt a Domino per Spiritum sanctum dignanter accipi. Afferunt et suas hostias ad atrium sacerdotum offerendas Domino per illos, dum bona que preualent operantes, maiorum ac doctiorum et confirmantur exhortatione, et intercessione Domino commendantur. Offerunt etiam tunc hostias suas sacerdotibus per eos Domino commendandas, cum sanctis quibusque egentibus necessaria mundi huius, quibus ipsi abundant, summe mercedis intuitu tribuunt, Domino admonente ac dicente: Facite uobis amicos de mammona iniquitatis, ut, cum defeceritis, recipiant uos in eterna tabernacula . Bene atrium sacerdotum tribus ordinibus  lapidum politorum  et recte politorum, quia certe necesse est discendi solertia, ut quisque quomodo dicere, quid sperare, siue diligere debeat, dignoscat. Unus autem ordo lignorum cedri, ipsa est bona operatio, ac sine corruptione simulationis exhibita, sine cuius superadiectione fides, spes et caritas uera esse non ualet. Dictum namque est sepius quod ligna cedri propter odoris gratiam et imputribilem sue nature potentiam perseuerantiam famamque pie designant actionis. Ad hoc atrium usque uniuersi ascenderunt electi, qui fide, spe, dilectione atque opere Deo placere appetierunt. Hoc alta meritorum gratia transcendunt perfecti, cum in tanto uirtutum culmine proficiunt, ut dicere suis auditoribus possint: Imitatores nostri  estote, sicut et nos Christi : glorienturque et dicant: Nescitis, quoniam angelos iudicabimus? quanto magis secularia ? Quod autem dicitur, quod hostia basilice tecta fuissent ere, significat introitum fidei sermone limpidissime predicationis preparari debere, ut aduenientes quique discant, quomodo per fidem Christi, et salutifera sacramenta debeant intrare in Ecclesiam Christi; et postquam intrauerint, quam religiose oporteat ipsos in ea conuersari.

Fecit quoque Hiram lebetas et creagas et phialas, et compleuit omne opus regis in domo Domini. Lebetes facte fuerunt, ut liber Exodi commemorat, ad suscipiendos cineres altaris holocausti . Creage, hoc est, fuscinule ad hoc in ministerio  habebantur altaris, ut carnes uictimarum per eos de caldariis cocte proferrentur, atque ad esum eorum qui his erant reficiendi afferrentur. Phiale uero ad offerenda libamina. Sed lebetes cineres sanctos suscipiunt, cum fideles quique uel exempla ac sacramenta Dominice passionis ad custodiam sui pia mente retractant, uel certe exitum precedentium iustorum diligenter aspiciunt, qui, magnis pro Domino elaboratis agonibus, nunc cursu consummato, de percepto iamiam brauio sine fine letantur quatenus consideratis maiorum uirtutibus, et ipsi magni fieri possint, iuxta preceptum Apostoli dicentis: Mementote prepositorum qui uobis locuti sunt uerbum Dei: quorum intuentes exitum conuersationis  imitamini fidem . Creage autem sanctorum predicatorum eque figure congruunt, quorum ministerii est animas fidelium uerbo fidei reficere, et iuxta regulam apostolice discretionis rudibus adhuc discipulis rationabile et sine dolo lac doctrine simplicis adhibere : perfectioribus autem solidum cibum doctrine sublimioris ministrare . Quicunque enim sacramenta. Christi summatim cognoscere atque, ad imitationem suscipere norunt, hi quasi carnibus hostie salutaris refecti satiantur. Et quia doctorum est spiritualium, que cuique persone mysteria audienda committant, solertissime discernere recte, recte fuscinulas facere iubetur sacerdotibus per Moysen, quibus carnes hostiarum, prout oportuerit, componant; et alia quidem  hominibus, sed mundis edenda afferant, alia uero altaris ignibus consumenda relinquant. Reliqua sunt in uerbis deinde nonnulla, que nostre humilitati reuelare et ad nostre epulas refectionis concedere dignatus est. Sunt item alia tante profunditatis, que sancti Spiritus solummodo scientie pateant, nostre uero capacitatis per omnia mensuram transcendant. Nam phiale latiorem atque apertiorem sacre doctrine significant sermonem, qui haustum sapientie pie sitientibus salubriter impendunt, et pie laborantibus refocillationem congruam predicatorum ministeria tribuunt, quatenus hoc solatio adiuti ad fontem uite eterne peruenire possint, ex quo qui biberit, ipsa ueritate attestante, non sitiet in eternum . Et notandum, quod in eo loco,  ubi in Paralipomenon legitur quod Hiram fecerit lebetas et creagas et phialas, illic in libro Regum habet, lebetas et scutras et amulas . Scutre ergo uasa enea esse dicuntur equalem in fundo et in ore habentia amplitudinem, ut cooperta desuper calefacere possent quod uellent. Amula uero species quedam est uasorum libatoriorum ad offerenda uina. Denique, leguntur in Exodo phiale facte, acetabula et cyathi, in quibus offerenda fuerunt libamina in tabernaculo Domini . Et quid uaria uasa, que ad offerenda libamina sunt facta, nisi uarie sunt distinctiones eloquii diuini pro dispari capacitate audientium? Non enim una eademque, omnibus potest conuenire doctrina. Aliter namque sapientes, aliter insipientes, aliter diuites,  aliter pauperes, aliter sani, aliter infirmi, aliter senes, aliter iuuenes, aliter uiri, aliter femine, aliter celibes, aliter coniugati, aliter prelati, aliter subditi docendi sunt. Que tamen uasa omnia ad mensam tabernaculi, omnia ad offerenda libamina pertinent, quia quecunque prudens doctor diuersa pro diuersitate audientium loquitur, uniuersa in regula sacre Scripture reperiuntur, atque ad offerenda Domino uota bonorum operum corda excitant auditorum. Que uidelicet operum diuersitas sancte predicationis, ipsius Domini ore designabatur, cum diceret: Qui putas est fidelis dispensator et prudens, quem constituit Dominus super familiam suam, ut det illis in tempore tritici mensuram ? Mensuram  quippe tritici conseruis dat in tempore fidelis dispensator et prudens, quando discretus uerbi minister non solum tempus opportunum in dicendo obseruat, uerum etiam qualitatem, sensumque auditorum diligenter exquirit, et iuxta distantiam huius modum sui sermonis temperat.

Omnia uasa fecit Salomoni Hiram pater eius in domo Domini ex ere mundissimo, in regione Iordanis fudit ea rex in argillosa terra inter Sochot et Saredatha. Frat autem multitudo uasorum innumerabilis, ita ut ignoraretur pondus eris. De hoc in libro Regum ita scriptum est: Omnia uasa, que fecit Hiram regi Salomoni in domo Domini, de aurichalco erant, etc. . Apte in regione Iordanis fusa sunt uasa domus Domini, in quo uidelicet flumine Dominus  noster baptizari dignatus est : eius tinctus undis, aquarum nobis elementum in ablutionem peccatorum conuertit. Et quia omne fidelium baptisma, quo Domino consecrantur, in exemplum celebratur baptismatis illius, quo ipse aquas sanctificauit, recte in regione Iordanis uasa sunt domus Domini facta. Neque enim aliter uasa electionis et misericordie fieri possumus, nisi ad baptisma eius, quod illo in flumine subiit, respicientes, et ipsi in tali flumine satagamus ablui. Notandum autem, quod non tantum in regione Iordanis, sed et in campestri regione illius facta dicit eadem uasa, significans multiplicationem fidelium, que non solum in Iudea, sed et in omnium nationum latitudine futura erat; expleta prophetia que dicit: Gaudebunt campi,  et omnia que in eis sunt . Cui simile est hoc, quod idem psalmista de sacramentis Dominice incarnationis loquens, ex persona eorum, quibus completa incarnationis arcana ad fidem uenerunt, ait: Ecce audiuimus eam in Ephrata, inuenimus eam in campis silue . Audiuimus quippe in Ephrata. Bethlehem sacramenta Dominica, quia promissum legimus Dauid patriarche, qui erat ex eadem ciuitate: De fructu uentris tui ponam eius Christum in carne uenturum . Inuenimus eam in campis silue, quia reuelata hec in altitudine gentium ipsi per orbem cognouimus, ipsi uidimus, ipsi participes facti sumus. Fudit ergo rex uasa domus Domini in campestri regione Iordanis: quia Dominus baptismo salutis de quo uasa misericordie faceret, totam  mundi latitudinem impleuit. Argillosa autem terra, de qua facte sunt forme ad fundenda uasa Domini, que melius quam Scriptura sacra, de qua regulam bene uiuendi accipimus, ualet intelligi? Quasi enim argilla ignibus durata formam uasis Domini, quanta et qualia fieri debent, exhibet, cum nobis Scriptura regulam iustitie, quam sequimur, ostendit: sanctorum nobis exempla, qui igne tribulationum inuincibiles perseuerauerunt, in omnibus sequenda premonstrat, si uasa in domo Domini electa ac pretiosa esse conspicimus. Eius igne liquefactum argille formas ingreditur, quo uas possit aptum ministeriis celestibus effici, cum ipsi salubriter humiliati et flamma sue diuine caritatis siue etiam humane  aduersitatis molliti, uiam patrum bene operando intramus, ut ad premia patrum bene currendo perueniamus. Neque enim semper nos regulis necesse est bone operationis arctari, sed, completa operatione bona, palma et beate retributionis speranda; quia nec semper uasa informis argille tenebantur inclusa, uerum ubi ad perfectionem sui peruenerant, fractis formarum claustris producebantur in lucem, et in templo Domini pro suis quoque locis disponebantur. Hoc autem dicimus non quod opera sanctorum unquam sint interitura, sed quia ubi coronam iustitie, quam bene operando meruerant, acceperint, laboriose operationis cuncta cessent officia. Quis enim in illa uita pro fide Christi martyrium patiatur, ubi, expulsis aduersariis, omnes electi in presentia Christi  letantur? Quis ibi mortuum sepeliat, ubi solum uiuentium terra est? Quis lugentem consoletur, ubi abstergit Deus omnem lacrymam ab oculis sanctorum ? Quis ibi domum peregrino et hospiti aperiat, ubi omnes simul electi habitationem ex Deo habent? domum non manufactam, eternam in celis ? Quis mihi illic panem esurienti potumue sitienti afferat, ubi Dominus pascit me, et nichil mihi deerit ? Disruptis ergo formis uasorum quondam necessariis, uasa ipsa in domo Dei iam splendida refulgent, quia, cessantibus in fine mundi non solum persecutionibus, quas propter iustitiam patiuntur, uerum etiam laboriosis iustitie operibus, quibus sua sponte pro eterna beatitudine insudant electi, sola in uisione sui conditoris percepte immortalitatis  claritate letabuntur.

Fecitque Salomon omnia uasa domus Dei, et altare aureum et mensas et super eas panes propositionis: candelabraque cum lucernis suis, ut lucerent ante oraculum iuxta atrium ex auro purissimo. Quid est, quod superius dixit fecisse Hiram Salomoni omnia uasa in domo Domini, et nunc dicit, Salomonem ipsum fecisse omnia uasa domus Domini? nisi ut ostendat historialiter Salomonem ipsum fecisse opus templi dictando, et Hiram operando? Iuxta allegoriam uero significat Redemptorem nostrum in sanctis predicatoribus, atque in omnibus fidelibus suis ornatum Ecclesie parare, atque opera uirtutum efficere, quia ipsius doni totum est quodcunque recte sapiunt, bene uolunt ac fideliter agunt: qui in Euangelio  discipulis suis ait: Sine me nichil potestis facere . De quo Iacobus Apostolus ait: Omne datum optimum, et omne donum perfectum desursum est, descendens a Patre luminum, apud quem non est transmutatio, nec uicissitudinis obumbratio . Altare aureum corda significat perfectorum iustorum, interne caritatis et castitatis luce corusca, quorum sublimitatis significande etiam locus conuenit eiusdem altaris. Stabat enim ante ostium sancti sanctorum, ut in factura tabernaculi manifeste legimus : in quo uidelicet altari non hostiarum sanguis, neque libamina, sed thymiamata tamen incendebantur, quorum sumus ad superiora ascendens operiebat arcam, atque oraculum odore suauitatis  impleuit. In quo figura exprimebatur sanctorum, qui dum, neglectis temporalium rerum cupiditatibus, tota intentione celestia querunt, uelut intus in uicinia oraculi sunt positi, nec longe sunt remoti a uelo quo templum et sancta sanctorum dirimuntur: quia corpore tantum terram incolunt, ceterum secundum interiorem hominem totam habent conuersationem in celis. Ascenditque ab huiusmodi altari fumus incensorum intra sancta sanctorum, ubi arca est recondita, cum orationes sanctorum flamma caritatis excitate ad celum usque perueniunt, ubi Christus est in dextera Dei sedens . Non enim in hoc altari sanguis hostiarum, sed thymiama tantum incenditur : quia tales uiri non habent opera carnis et sanguinis, que in ara sui cordis immolantes  Domino mactant, sed solummodo lacrymarum et orationis ei uota pro desiderio regni celestis offerunt. Fecit quoque Salomon et altare eneum ad holocausta et sacrificia, cuius factura et mysteria superius iam exposita sunt, sicut et ex mensurarum significatione. Cum autem de candelabro cum lucernis suis facto et colorato ante oraculum dixisset, adiunxit: Et florentia quedam ad lucernas et forcipes aureos: omnia de auro mundissimo facta sunt. Florentia quedam nominat species liliorum in candelabro factas, super quas ponebantur lucerne. Forcipes autem aureos emunctoria nuncupat, quibus emungebantur lumina candelabri, ut reparata melius lucerent. Ceterum forcipes illi, qui in altaris usum iussi sunt fieri, enei fuere. Sed et hi forcipes, quibus  emungebantur lucerne, quid nisi interpretationem spiritualis sensus per doctorum officia, designant? Ipsi enim uerba sacri eloquii ab historia in allegoriam, et ab umbra in ueritatem transferentes, quasi lucem scientie in Ecclesia Dei super candelabrum mysticum positi, multiplicant, ac predicando renouant, atque ideo dicuntur de auro mundissimo facti, quia lumine uere sapientie existunt clarissimi.

Thymiamateria quoque et thuribula et phialas et mortariola ex auro purissimo. Thymiamateria ergo atque thuribula, etc., uasa in quibus thymiama odorabatur, bene possunt exprimere corda electorum, in quibus oratio pura et suaue flagrans Domino defertur, de qua dicit psalmista: Dirigatur oratio mea, sicut incensum, in conspectu tuo .  Unde et in Apocalypsi Ioannes uidit, sanctos habere phialas aureas plenas odoramentorum; quod confestim exponendo subiunxit: Que sunt orationes sanctorum , que ex aromatibus uirtutum in mortario pure conscientie condite suauissimum odorem exhibent Domino.

Et ostia celauit templi interioris, id est, in sancto sanctorum, et ostia templi forinsecus aurea. Hinc in libro Regum ita scriptum est: Et cardines ostiorum domus templi interioris sancti sanctorum et ostiorum domus templi ex auro erant . Si ostia domus interioris sancti sanctorum angelica sunt ministeria, que nobis de corpore egressis introitum uite celestis reserant , et ostia domus  templi doctores sunt sancti ac sacerdotes, qui instruendo, baptizando, communicando Dominici corporis et sanguinis mysteria, prima nobis Ecclesie presentis limina pandunt; quid cardines utrorumque ostiorum, nisi sensus et corda sunt eorumdem angelorum, siue hominum sanctorum, quibus immobiliter contemplationi ac dilectioni sui conditoris adherent, ut eo ministerium diuinitus sibi delegatum recte compleant, quo a uoluntate illius, cui ministrant, nunquam oculos auertant? Aperiuntur enim et clauduntur ostia congruo tempore, sed nullo suum cardinem tempore deserunt, quia angeli et homines sancti, siue in hanc uitam fidei, seu in illam spei fideles atque electos suscipiant, semper animum in radice eterne dilectionis fixum tenent. Unde bene  iidem cardines ex auro esse facti perhibentur, propter uidelicet uel meritum proprie claritatis, uel illius, quam habent in Deum, caritatis. Quod autem dicit, ostia esse celata tam interioris domus quam etiam exterioris, significat quod non solum angelice uirtutes, sed etiam sancte Dei Ecclesie doctores uariarum uirtutum decore sunt honorabiles, et ad imitandum nobis salubres. Quicunque enim eorum decori in iustitia, sanctitate, et ueritate per fidem, spem et caritatem in presentiarum propinquare studuerit, procul dubio eorum glorie participem in futura uita se esse gaudebit.



CAPUT u. De eo quod intulit Salomon omnia que uouerat Dauid pater suus, aurum et argentum, et uniuersa uasa  simul cum arca Domini, et paratura tabernaculi in templum Domini. Quod sacerdotibus collocantibus arcam in sanctis sanctorum, Leuite cymbalis et psalteriis et citharis laudes Deo canebant, quando nebula impleuit domum Domini.

Sicque completum est omne opus, quod fecit Salomon in domo Domini. Perficit Salomon quod faciebat in domo Domini, cum rex pacificus noster in die nouissima omnes electos resurrectionis immortalitate glorificat. Alioquin quandiu status huius seculi geritur, facit quidem opus domus Domini Salomon, sed nondum perficit; quia corda electorum Dominus ut bona operentur, inspirat et adiuuat; nulli tamen in hac duntaxat uita commoranti, absque peccato esse tribuit: namque hoc donum future uite beatitudini reseruat. Perficit uero omne opus templi sui, et hoc  dedicationi aptum reddit, cum translatos de hac uita electos suos eternum perducit ad regnum. Quod bene significatur in eo quod templum septem annis edificatum est, octauo autem perfectum atque dedicatum. Septem namque diebus omne hoc tempus uoluitur, octaua autem est dies iudicii et resurrectionis future, de qua psalmus sextus et undecimus attitulati sunt. Cui uidelicet tempori conuenit aperte quod sequitur:

Intulit ergo Salomon omnia in dedicatione, que uouerat Dauid pater suus; argentum et aurum, et uniuersa uasa posuit in thesauris domus Dei. et reliqua. Argentum namque ad nitorem eloquentie, aurum ad splendorem sapientie, uasa generaliter ad rationabilem creaturam uouit, siue, ut in libro Regum  habetur, sanctificauit Dauid pater Salomonis argentum , cum Deus Pater eloquentes quosque gratia sui Spiritus ad loquendum uerbum Euangelii confortat. Sanctificat aurum, cum naturali ingenio preditos suo replens Spiritu ad consideranda in lege sua mirabilia illuminat. Sanctificat et uasa, cum omnibus generaliter Ecclesie filiis eiusdem Spiritus gratiam largitur, adamando illos et appetendo dona perpetue salutis inflammat. Hoc autem argentum, hoc aurum, hec sanctificata uasa Salomon refert in templum. Unde consequenter scriptum est:

Portauerunt Leuite arcam, et intulerunt eam et omnem paraturam tabernaculi. Porro uasa sanctuarii que erant in tabernaculo, portauerunt sacerdotes  cum Leuitis, etc. Cum Dominus noster, peracto uniuersali iudicio, omnes electos, et doctorum uidelicet ceterorum fidelium cetum in gaudium regni celestis introducit, reponitque uasa diuersi generis argentea siue aurea in thesauris domus Domini, quando eos, qui multitudine dulcedinis eius frui meruerunt, abscondit in abdito uultus sui a conturbatione hominum . Et apte multi sunt thesauri, in quibus uasa electionis recondantur, sed una domus Domini, in qua iidem sunt facti thesauri, quia et una est Ecclesia, in qua omnes continentur electi, quantumlibet meritis distent; et una non diuersa est patria illa celestis, que electis promittitur omnibus: quamuis sicut stella a stella in claritate, ita et resurrectio mortuorum . Quod utrumque iudex  ipse, ac distributor premiorum Dominus una sententia demonstrauit, cum ait: In domo Patris mei mansiones multe sunt . Unam ergo domum Domini fecit Salomon, multos in ea thesauros ad recipienda uasa diuersi generis; una tamen benedictione sanctificata parauit, quia nimirum una est domus Patris non manufacta, eterna in celis : sed multe in ea mansiones  ad recipiendos omnes, quos timentes se ac diligentes Dominus benedicit, pusillos cum maioribus.

Et intulerunt sacerdotes arcam federis Domini in locum suum, id est, ad oraculum templi in sancta sanctorum subter alas cherubim, ita ut cherubim expanderent alas suas super locum, in quo posita erat arca, et ipsam arcam tegerent cum uectibus suis. uectium  autem, quibus portabatur arca, quia paulo longiores erunt, capita parebant ante oraculum. Si uero quis paululum fuisset extrinsecus, eas uidere non poterat. Fuit itaque arca ibi usque in presentem diem. Nihilque erat aliud in arca, nisi due tabule, quas posuerat Moyses in Oreb, quando legem dedit Dominus filiis Isrel egredientibus ex Aegypto. Hinc quoque in libro Regum ita scriptum est: Et intulerunt sacerdotes arcam federis Domini in locum, in oraculum templi, in sancta sanctorum, subter alas cherubim. Siquidem cherubim expandebant alas super locum arce, et protegebant arcam et uectes eius desuper. Cumque eminerent uectes, et apparerent summitates eorum foris sanctuarium ante oraculum, non  apparebant ultra extrinsecus. Qui et fuerunt ibi usque in presentem diem. In arca autem non erat aliud, nisi due tabule lapidee quas posuerat in ea Moyses in Oreb, quando pepigit fedus Dominus cum filiis Isrel, cum egrederentur de terra Aegypti . Quod illata arca in sancta sanctorum dicitur, cumque eminerent uectes et apparebant ultra extrinsecus, notandum iuxta id quod in Paralipomenon scriptum est, quia etsi capita uectium accedentibus propius ac diligentius intuentibus parebant ante oraculum, non tamen fieri poterat, ut ipsa eorum capita ante oraculum eminerent: quia nimirum necesse erat ut, clauso oraculo et appenso ante ostia uelo, ipsi quoque uectes, arca et cherubim abderentur interius: quod fieri non poterat, si prominentes  ulterius uectes producendis ad claudendum hostiis locum non darent.

Quorum positionem uectium Scriptura non sine causa, sed magni intuitu sacramenti tam diligenter expedire curauit. Constat enim, quia domus templi exterior peregrinantem in terris Ecclesiam, sancta autem sanctorum internam superne patrie felicitatem designauit. Item illata in sancta sanctorum arca assumptam Christi humanitatem, et intra uelum regie celestis inductam; uectes uero quibus arca portabatur, predicatores uerbi, per quos ipse mundo innotuit typice denuntiant. Quod autem dicitur nichil esse in arca, nisi duas tabulas, quas posuerat Moyses in Oreb quando legem dedit Dominus filiis Isrel egredientibus ex Aegypto, ostendit generaliter  nichil esse in ipsa arca quod contrarium fuerit preceptis legis Domini in duabus tabulis comprehensis, sed ea ibi solummodo condita, que iuxta eiusdem legis mandata ad cultum unius Dei, et ad fidei nostre commendationem typico schemate gesta fuerunt, ut figura, umbra futurorum per omnia dicto ac facto uenture ueritati testimonium preberet, sicque ea in mundo apparente fidem certam tempore congruo sue historie obseruantie acciperet. Erat autem in arca, ut Paulus apostolus in Epistola sua ad Hebreos testatur, urna aurea habens manna: Quia in homine Christo habitat omnis plenitudo diuinitatis corporaliter . Erat uirga Aaron, que excisa denuo floruerat, quia potestas omnis iudicandi penes eum est, cuius iudicium in humilitate passionis  uidebatur esse sublatum. Erant et tabule Testamenti, quia in illo sunt omnes thesauri sapientie et scientie absconditi. . Adherebant ei uectes quibus portabatur, quia doctores qui quondam laborabant in uerbo Christi, nunc presenti uisione congaudent glorie Christi. Quod enim unus eorum de se dixit: Cupio dissolui et esse cum Christo , de omnibus utique sui operis consortibus intelligendum reliquit. Apparebant summitates uectium foris ante oraculum, non semper, sed cum ostia eiusdem oraculi aperiri contingeret; neque hoc omnibus, sed solummodo qui propius accedentes attentius ea que intus erant satagebant intueri. Ipsa autem arca, qualis et quomodo esset posita, solis eis qui oraculum  intrassent, uidere licebat, quia nullus sanctorum in hac adhuc uita positus , sed soli illius patrie ciues gloriam inibi sui Redemptoris plene contuentur. Sunt et uectes cum arca in oraculo reconditi, quia absconditi sunt et iam nunc perfecti quique et electi, qui nos precesserunt de mundo, in abdito uultus Dei a conturbatione hominum . Quorum tamen summitates uectium nonnunquam aperto oraculo his qui appropinquant uisuntur, cum perfectioribus quibusque atque oculum sui cordis tota intentione purificantibus diuina gratia aliquid extremum de supernorum ciuium gaudio contemplandum donauerit. Que nimirum contemplatio his, qui paulo longius recesserunt, minime conceditur, quia quanto  exterius mente uaga remanent, tanto minus, que sunt interna gaudia, gaudent.

Omnes enim sacerdotes, qui ibi poterant inueniri, sanctificati sunt, nec adhuc illo tempore uices et ministeriorum ordo inter eos diuisus erat, tam Leuite quam cantores, id est, et qui sub Asaph erant, et qui sub Heman, et qui sub Idithun. Hec dum quatuordecim turme sortem miserunt, quis primus aut secundus aut tertius ministraret, omnes sanctificati pariter seruiebant.

Filii et fratres eorum uestiti byssinis, cymbalis et psalteriis et citharis concrepabant, stantes ad orientalem plagam altaris, et cum eis sacerdotes centum uiginti, canentes tubis. Qualiter autem Iosephus de  uestibus sacerdotalibus ab Salomone confectis narret, uideamus: »Fecit, inquit, stolas sacerdotales pontificibus cum his que pendebant ad pedes et superhumerales et rationales et gemmis mille. Corona uero, in qua Dominum Moyses inscripserat, una fuit: ad hunc diem usque permansit. Sacerdotales autem stolas et bysso contextas et zonas purpureas singulis decem millia, et tubas secundum preceptum Moysi ducenta millia. Item stolas Leuitarum hymnos dicentium ex bysso ducenta millia, et instrumenta musica et ad hymnos ducendos inuenta, que uocantur nabla et cinara, ex electo constituit quadraginta millia.« Hec omnia ad honorem Dei Salomon copiose et magnifice fabricatus est, in nullo parcus existens, sed circa ornamenta templi usus est precipua  largitate, que etiam in thesauros Dei recondidit. Mystice autem quid per stolas byssinas, nisi candens decore munditie corporalis castitas designatur? Hanc ergo induere decet omnes, qui officio diuino assistere debent, et laudem eius in ore, moribus et actu concrepare: quia cymbala oris confessionem, psalteria mortalitatem, cithare uero mortificationem carnis, et bonorum actuum strenuitatem, uiginti quatuor chordis spiritualibus, hoc est, propheticis et apostolicis doctrinis instructa designant. Et bene dicitur, quod starent ad orientalem plagam altaris, quia iuxta altare fidei ortum lucis eterne exspectabant, cum quibus et sacerdotes centum et uiginti pariter stabant, quia doctores sancti per centenarium  et uicenarium numerum sunt expressi, eo quod legislator, iuxta huius numeri quantitatem, annorum seriem impleuit, et in cenaculo Sion in die Pentecostes eodem numero credentes gratiam Spiritus paracleti acceperunt, predicationibus ualidis turbis fidelium splendorem solis iustitie innotuerunt, ut utrique, hoc est, docentes et audientes lumine uere sapientie decorarentui .

Igitur cunctis pariter et tubis et uoce et cymbalis et organis et diuersi generis musicorum concinentibus, et uocem in sublime tollentibus, longe sonitus audiebatur; ita ut cum Dominum laudare cepissent et dicere: Confitemini Domino quoniam bonus, quoniam in eternum misericordia eius, impleretur domus Dei nube, nec possent sacerdotes stare et ministrare  propter caliginem. Compleuerat enim gloria Domini domum Dei. Quid est quod sacerdotibus et leuitis organis et diuersi generis musicorum laudem Dei in templo concinentibus propter caliginem, siue, ut in libro Regum scriptum est, propter nebulam non potuerunt stare et ministrare , nisi quod, predicantibus Saluatore et apostolis eius Euangelium, superbi Iudeorum pontifices, exigentibus meritis, dum diuina mysteria per parabolas audiunt , quasi sacerdotes in domo Domini propter nebulam ministrare nequiuerunt? Qui et in Testamento ueteri dum sensus mysticos littere uelamine coopertos inter obscuras allegoriarum caligines inuestigare despiciunt, debitum fidei sue ministerium propter nebulam perdiderunt; quibus et  tunc in nebula doctrine sue uocem Dominus protulit, cum de se etiam aperta narrauit. Quid est enim apertius quam: Ego et Pater unum sumus ? Quid est apertius quam: Ante Abraham ego sum ? Sed quia auditorum mentes infidelitatis caligo compleuerat, quasi emissum solis radium nebula interiacens abscondebat. Igitur, ut iam diximus, per nebulam caligo intelligenter designatur. Et quia, apparente in carne Domino, sacerdotum sensus de eius intellectu caliginem pertulit, nebula synagogam, id est, domum Domini impleuit. Et sacerdotes propter nebulam ministrare non poterant, quia dum ab intellectu incarnationis Dei perfidie sue peste obscurati sunt, ueri sacerdotii ministerium perdiderunt. Compleuerat enim gloria Domini  domum Dei, quia mysteria, que ante in lege sub umbra et uelamine latebant, per aduentum mediatoris Dei et hominum omnia in lucem recte credentibus et digne accipientibus in Euangelio processerant: ceteris uero, qui ad fidem accedere nolebant, pristina obscuritas, imo magis cecitas remanebat. Unde ipsa ueritas in Euangelio discipulis, sciscitantibus ab eo de quibusdam parabolis suis, ait: uobis datum est nosse mysterium regni Dei, ceteris autem in parabolis: ut uidentes non uideant, et qui uident, ceci fiant .



CAPUT uI. De basi enea, super quam stetit Salomon, quando dedicauit templum Domini. De solemnitate dedicationis templi in mense festiua, et maxima celebratione ipsius festiuitatis.

Tunc Salomon ait: Dominus pollicitus est ut habitaret in caligine: ego autem edificaui domum nomini eius, ut habitaret ibi in perpetuum; et conuertit faciem suam, et benedixit uniuerse multitudini Isrel, et reliqua. Iuxta illud beati Iob: Nubes latibulum eius . Et Psalmista inquit: Caligo sub pedibus eius . Latibulum ergo Domini Scriptura est sacra, que multiplicibus parabolis ac figuris celestia gestat sacramenta. Sed que infidelibus ac superbis tecta atque abscondita sunt, humilibus ac  Deum per fidem catholicam rite querentibus secreti sui pandit introitum, secundum quod Saluator in Euangelio exsultans Spiritu ad Patrem ait: Confiteor tibi, Pater, domine celi et terre, quia abscondisti hec a sapientibus et prudentibus, et reuelasti ea paruulis; ita Pater, quoniam sic fuit placitum ante te .

Siquidem fecerat Salomon basin eneam, et posuerat eam in medio basilice habentem quinque cubitos longitudinis, et quinque cubitos latitudinis, et tres cubitos in altum: stetitque super eam, et reliqua. Quid per basim eneam, quam fecerat Salomon, nisi soliditas uere humilitatis designatur? quam Saluator noster precipue docuit uerbo, et ostendit exemplo; cuius longitudinem secundum quinarium numerum  metitur, cum secundum legis Dei traditionem longanimitatem patientie, et latitudinem dilectionis habendam nobis commendat. Cuius et altitudo trium est cubitorum: quia sancte Trinitatis confessionem in fide, spe et caritate nos tenere docet, firmiterque in ea bene operando omni tempore persistere.



CAPUT uII. Quod expletis annis uiginti, primus domum Domini, et domum suam et ciuitates plurimas construxit, et alienigenas subiugauit, et fecit eos tributarios.

Et dedicauit domum Dei rex et uniuersus populus. Sacerdotes autem stabant in officiis suis, et Leuite in organis carminum Domini, que fecit Dauid rex ad laudandum Dominum: quoniam in eternum misericordia eius. Domus Domini sancta est Ecclesia, sicut  supra ostensum est: hanc dedicauit rex Christus, quando eam sanguine suo mundauit, et Spiritus sui gratia sanctificauit, ac diuersis uirtutum donis multiplicauit. Hanc dedicant et filii Isrel secum, quando unusquisque fidelium secundum donum sibi collatum a Deo uerbo predicationis et uirtutum operibus proximos suos, quoscunque ualet, ad meliora et perfectiora conuertere satagit: Templum enim Domini, ait Apostolus, sanctum est, quod estis uos . Sed hanc sanctificationem rex et populus, caput et membra non equaliter perficiunt, quia de Christo Iesu ait: De plenitudine eius nos omnes accipimus, et gratiam pro gratia . Hinc Paulus ait: Itaque neque qui plantat est aliquid, neque  qui rigat: sed, qui incrementum dat, Deus . Sed quantum ualeat hominis predicatio, predictus Apostolus subsequenter exponit dicens: Qui plantat autem et qui rigat, unum sunt. Unusquisque autem propriam mercedem accipiet secundum suum laborem. Dei enim sumus adiutores. Dei agricultura estis, Dei edificatio estis . Igitur ipse sanctificauit suum templum, quasi Deus et Dominus inhabitando, nos autem digne habitationi eius conuersando. Sequitur:

Sanctificauit quoque Salomon medium atrii ante templum Domini. Obtulerat enim ibi holocausta et adipes pacificorum; quia altare eneum quod fecerat non poterat sustinere holocausta et sacrificia et adipes. Quid ergo est quod Salomon sanctificauit medium  atrii offerens ibi holocaustum et sacrificium? Propterea quia altare eneum quod iuxta constitutionem legis ante fores templi positum erat non poterat totum capere, nisi quod Christus ea, que in lege propter infirmitatem eius perfici non poterant, nunc in Ecclesia catholica pleniter gerit. Ipsa est enim atrium domus Domini, quia per ipsam ingressus patet in templum Domini in Hierusalem celestem. Quod ergo holocausta et sacrificia omnia in altari typico ueteris Testamenti non potuerunt offerri, eo quod omnia ibi figuraliter fiebant, rex noster et sacerdos erexit nouum altare fidei in Ecclesia catholica, in quo pinguia holocausta et sacrificia acceptabilia quotidie spiritualiter Deo offeruntur. Hinc est quod Dominus reprobans uetus sacrificium per prophetam  ait: Holocausta et sanguinem uictimarum nolui , et item in Psalmis: Sacrificium laudis honorificabit me, et illic iter, quo ostendam illi salutare Dei . Proinde superius scriptum est quod rex Salomon et uniuersus cetus Isrel, et omnes qui fuerant congregati, ante arcam immolarent arietes et boues absque ullo numero, quia quidquid electi Dei, qui sunt membra regis in bona operatione ac congrua gubernatione suimetipsius suorumque agunt, totum Deo acceptabile constat esse sacrificium.

Fecit ergo Salomon solemnitatem in tempore illo septem diebus et omnis Isrel cum eo, Ecclesia magna ualde ab introitu Emath usque ad torrentem Aegypti, etc. Quod dicitur, quia fecit Salomon festiuitatem  celebrem et omnis Isrel cum eo multitudo magna ab introitu Emath, usque ad riuum Aegypti coram Domino, per introitum Emath Septentrionalem terre repromissionis plagam, per riuum siue torrentem Aegypti, que uerba Dierum nominant, designat Australem. De quibus aliqua Latinis ex uerbis sancti Hieronymi ponere gratum puto esse lectori. Scriptum est in libro Numerorum in quo omnis terra repromissionis per quatuor plagas breui sermone diuiditur: Pars Meridiana incipiet a solitudine Sin, que est iuxta Edom, et habebit terminos contra Orientem mare salsissimum qui circumibunt Australem plagam per ascensum Scorpionis, ita ut transeant in Senna et perueniant a Meridie usque ad Cadesbarne, unde egredientur  confinia ad uillam nomine Adar et tendent usque ad Asemona. Ibitque per gyrum terminus ab Asemona usque ad torrentem Aegypti, et maris magni littore finietur . Pro quo in ultima uisione prophete Ezechielis ita dicitur: Plaga autem Australis Meridiana a Thamar usque ad aquas contradictionis Cades, et torrens usque ad mare magnum , quod significat latissimam solitudinem Sin, que est iuxta Edom et in mari Rubro terminum circumire, et per ascensum Scorpionis et per Senna et Cadesbarne, et atrium siue uillam Adar et Asemona peruenire usque ad torrentem Aegypti, qui iuxta urbem Rinocoluram mari influit. Hic uero terminus plage Australis incipit a Thamar, que urbs in solitudine est, quam et Salomon miris operibus  exstruxit et hodie Palmyra nuncupatur. Hebreoque sermone Thamar dicitur que in lingua nostra Palmam sonat, usque ad aquas contradictionis Cades, quam in deserto esse non dubium est, et torrens ingrediens mare magnum hoc quod Aegypti Palestineque pretendit littoribus. Sequitur in libro Numerorum: Plaga autem Occidentalis a mari magno incipiet et ipso fine claudetur, hoc est, a mari usque ad mare, a torrente uidelicet Rinocolure qui in mare influit, usque ad eum locum ubi est Emath urbs Syrie, cuius in hac plaga et nomen posuit Ezechiel: Et plaga maris, mare magnum a confinio per directum, donec uenias Emath, que nunc Epiphania nominatur, ab Antiocho, crudelissimo tyrannorum, nomine commutato, nam cognomentum habuit Epiphanes. Porro  ad Septentrionalem, inquit, plagam a mari magno termini incipient peruenientes usque ad montem altissimum, a quo ueniant in Emath usque ad terminos Sedada; ibuntque confinia usque ad Zephrona et uillam Enan. Hi erunt termini in parte Aquilonis . Dicunt Hebrei Septentrionalem plagam incipere a mari magno quod Palestine, Phenicis, et Syrie que appellatur Cele, Cilicieque pretendit littoribus et per Aegyptum tendit ad Libyam. Quod autem dicit peruenientes terminos usque ad montem altissimum, idem Hebrei autumant uel Amanum montem significare, uel Taurum, quod nobis uidetur uerius. Ibuntque, inquit, confinia usque ad Zephrona. Quamobrem hodie Zephium oppidum Cilicie uocant. Quod autem sequitur et uillam Enan, pro quo in  Hebreo scriptum est Haserenan, quod interpretatur atrium fontis, terminus est Damasci. Unde dicit Ezechiel: Et erit terminus a mari usque ad atrium Enon  terminus Damasci, et ab Aquilone ad Aquilonem terminum Emath, plaga Septentrionalis . Inde metabuntur, inquit, fines contra Orientalem plagam de uilla Enan usque Sephama, et de Sephama descendent termini in Rebla contra fontem Daphnim: inde peruenient contra Orientem ad mare Cenereth, et tendent usque ad Iordanem, et ad ultimum salsissimo claudentur mari . A fine ergo Septentrionalis plage, hoc est, atrio Enan, tendunt fines usque ad Sephama, quam Hebrei Aphamiam nominant, et de Aphamia descendunt  termini in Rebla que nunc Syrie uocatur Antiochia. Et ut scias Reblam hanc significare urbem, que nunc in Celesyria nobilissima est, sequitur contra fontem, quem perspicuum est significare Daphnon, de quo fonte supra dicta urbs aquis abundantissimis fruitur. Inde, inquit, peruenient termini contra Orientem ad mare Cenereth, id est, ad stagnum Tiberiadis.

Mare autem dicitur cum habeat dulces aquas, iuxta idioma Scripturarum, que congregationes aquarum appellant maria. Et tendent, inquit, usque ad Iordanem et ad ultimum claudentur mari, uel Mortuo uel, ut alii putant, lingua maris Rubri, in cuius littore Ahila posita est. Quod autem dicitur, fecisse Salomonem solemnitatem in tempore illo septem diebus, et omnem Isrel cum eo, ecclesiam magnam ualde,  ab introitu Emath usque ad torrentem Aegypti, fecisseque die octauo collectam, eo quod dedicasset altare septem diebus et solemnitatem celebrasset diebus septem, sicque die uicesimo tertio mensis septimi dimiserit populum in tabernacula sua, non puto aliud hic uelle intelligi, nisi quod, expletis diebus septem dedicationis templi, subsecuti sunt Scenopegie que a quinto decimo die mensis septimi secundum legem inchoabant et in die uicesima secunda finiebantur. Utrisque ergo festiuitatibus rite peractis, et Scenopegiarum octaua die finita, dimisit rex Salomon ad sua letantes, atque gaudentes super bono, quod fecerat Dominus Dauid et Salomoni, et Isrel populo suo. Cui sensui uidetur Iosephus suffragari ita dicens: Dimisit ergo Salomon ecclesiam,  cum sacrificia celebrasset pro se et pro uniuersis Hebreis, id est, uitulos quidem 22,000, oues autem 120,000. Tunc enim prius in templo sacrificia celebrata sunt, et in eo epulati sunt omnes Hebrei cum uxoribus suis et filiis, insuper etiam et festiuitatem que uocatur Scenopegia faciens ante templum clare nimis et magnifice diebus quatuordecim rex cum omni populo suo pariter epulatus est. Cumque hec fuissent sufficienter exhibita, nichilque deesset circa pietatis diuine culturam, dimissi a rege singuli ad propria remearunt, agentes gratias regi propter prouidentiam quam habuisset, et opera que fecisset, et orantes Dominum ut eis regem preberet longeuo tempore Salomonem, abibant reuertentes cum gaudio sublimiter, et cum delectatione hymnos decantantes,  ita ut ea iucunditate sine labore ad propria remearent. Mystice autem hic quod Salomon completo opere templi festiuitatem celebrem fecit, et omnis Isrel cum eo, multitudo magna, ab introitu Emath usque ad riuum Aegypti coram Domino Deo, significat eternum gaudium sanctorum quod cum rege suo uero uidelicet, pacifico, perpetualiter habent. Nec enim loca ipsa quibus termini terre Isrel descripti sunt, Emath uidelicet et riuus Aegypti, huic significationi contradicunt. Emath enim interpretatur Domini ueritas: et riuum siue torrentem Aegypti quem melius intelligere possumus quam mortem temporalem? Quia hanc in Aegypto, id est, in tenebris istius mundi, consistens nullus euadere potest.  Propheta attestante qui ait: Quis est qui uiuit et non uidebit mortem?  Unde de ipso mediatore Dei et hominum in psalmo scriptum est: De torrente in uia bibit, propterea exaltauit caput .

Torrens fuit turbulenta persecutio Iudeorum de qua Dominus Christus bibit in uia, id est, in hac uita dum corpore pertulit, et cum in uia dicitur, illata uis ostenditur, et uelocissimus transitus indicatur, per quam itinerantes uehi solent ad aliam mansionem; Christo enim propter gloriose meritum passionis datum est nomen quod est super omne nomen, ut in nomine eius omne genu flectatur celestium, terrestrium et infernorum . Omnis ergo Isrel a riuo Aegypti usque Emath festum celebre cum Salomone faciunt, quando sancti post finem presentis uite ueraciter  eternis gaudiis cum Domino Christo perfruuntur. Quod autem septem et septem diebus eamdem festiuitatem celebrant, significare potest quod electi per septiformem Spiritus sancti gratiam illuminati et modo in hac uita, qui septenario numero dierum discurrit, gaudent in spe, et tunc in sabbato uero, hoc est in futura animarum requie, gaudent in ipsius ueritatis perceptione.

Igitur in die uicesimo tertio mensis septimi, dimisit populos ad tabernacula sua letantes atque gaudentes super bono, quod fecerat Dominus Dauid et Salomoni, et Isrel populo suo. Bonum fecerat Dominus Dauid quia, dimisso peccato ipsius quod commisit in Uriam Hetheum, regnum concessit illi in sempiternum; bonum fecit et Salomoni, quia illum quem de uxore  alienigena natum lex prohibebat Ecclesiam Dei intrare, non solum introire permisit, sed etiam regno sublimauit. Bonum fecit et Isreli populo suo, cui post tantam multitudinem preuaricationum qua Domini mandata contemnendo sepe transgressi sunt, templum magnificentissimum pro cultu suo habere permisit; et requiem de hostibus undique non paruo tempore concessit, donec peccatis pristinis noua adiicientes uindictam meritam iuste perceperunt. Quod autem dicitur, quia in die uicesimo tertio mensis septimi, hoc est per octauam Scenopegie solemnitatis diem, ut in libro Regum dicitur, dimissus sit populus a Salomone ire in tabernacula sua, significat post finem istius uite, postque sabbatismum animarum sanctarum, que nunc quiescunt ante diem iudicii,  in octaua etate, hoc est in die Resurrectionis, sanctos recepturos corpora immortalia et in mansionibus celestibus quosque secundum meritorum qualitates collocandos. Ubi semper alacri corde letantur gaudentes et laudantes Dominum super omnibus bonis que in Domino Christo Pater omnipotens contulit populo Christiano.



CAPUT uIII. De principibus exercitus Salomonis, et Leuitis atque sacerdotibus ab eo ordinatis in ministerium Domini. Ubi Salomon naues transmisit in Ophir, ut inde aurum sibi deportarent; et de regina Saba. Quod serui Hiram cum seruis Salomonis attulerunt aurum ex Ohir, et ligna thyma, et gemmas pretiosissimas.

Expletis autem uiginti annis postquam edificauit Salomon  domum Domini et domum suam, ciuitates quas dederat Hiram Salomoni edificauit, et habitare ibi fecit filios Isrel. Quid est quod dicitur Hiram dedisse Salomoni ciuitates quas ipse Salomon edificauerit et habitare fecerit ibi filios Isrel, cum in libro Regum magis narretur quod non Hiram Salomoni, sed Salomon Hiram uiginti oppida in terra Galilea dedisset? Unde egressus est Hiram de Tyro ut uideret oppida que dederat ei Salomon. Sed non placuerunt ei et ait: Heccine sunt ciuitates quas dedisti mihi, frater? Et appellauit eas terram Chabul usque ad diem hanc . Hanc ergo Hebrei ita soluunt questionem, ut dicant ipsas uiginti ciuitates quas dederat Salomon Hiram regi non acceptas fuisse ab eo, sed magis spretas. Unde Salomon quod Hiram  eas habere noluit, propriis utilitatibus deputauit.

Et edificauit Salomon Palmyram in deserto, et alias ciuitates munitissimas edificauit in Emath. De hoc Iosephus ita narrat. Cumque rex Salomon uideret muros pro munimine turribus indigere, aliaque tuitione, nam secundum ciuitatis meritum oportebat etiam copiosam esse munitionibus murorum, hec effecit et turribus ciuitatem precipuis ualde circumdedit. Et post pauca: Pergens in desertum superioris Syrie, eamque capiens, constituit ibi ciuitatem maximam duorum dierum itinere a Syria superiore distantem, ab Euphrate uero unius, et maxima Babylone sex mansionibus procul abstantem. Quod autem hec ciuitas a partibus habitabilibus Syrie ita destitit, hec causa est, quod in inferiore terra aqua  nusquam inuenitur, in illo autem loco solummodo fontes et putei nimis abundarent. Hanc itaque edificans ciuitatem et muris eminentissimis eam circum tegens, Thadamur appellauit, et hactenus apud Syrios ita dicebatur, quam Greci Palmyram uocant.

Exstruxitque Bethoron superiorem et Bethoron inferiorem ciuitates muratas, habentes portas, et uectes, et seras. Balaath etiam et omnes urbes firmissimas que fuerunt Salomonis. Bethoron ciuitas est ad quam usque Iosue persecutus est inimicos reges, que cecidit in sortem filiorum Ioseph, id est, Ephraim. Sunt autem duo uici duodecimo ferme ab Helia lapide Nicopolim pergentibus. Propter situm unus dicitur Bethoron superior, quem edificauit Salomon, et alius Bethoron inferior datus Leuitis in possessionem.  Balaath autem ciuitas est in tribu Iuda. Preterea alie ciuitates simili modo in libro Regum constructe a Salomone narrantur, hoc est Ezer, Mageddo, et Gazer, nec non et Mello: que omnes per nominis sui mysterium sancte Ecclesie monstrant decorem, quam uerus Salomon in iucunditate regni sui ad laudem et sempiternam letitiam sibi preparauit. Interpretatur autem Mello adimpletio; Ezer separatus, uel sanctificatus; Mageddo cenaculum eius; Gazer precisio, uel diuisio. Bethoron domus montium, et Balaath ascendens interpretatur. Sancta ergo Ecclesia ciuitas Dei uiui est, ubi impletur quotidie Dei uoluntas, hec separata ab omni errore infidelium sanctificata est in fide et bonis operibus, ibi  refectio uirtutum est, hec discernit mundum ab immundo, uirtutes a uitiis; et domus est montium, id est, habitatio sanctorum, et fructu iustitie sicut palma florens ascendit de uirtute in uirtutem, ut uideat Deum deorum in Sion. Omnes uicos qui ad se pertinebant et qui erant absque muro muniuit Salomon, quia Christus cetus fidelium suorum gratie sue protectione ita muniuit, ut hostibus spiritualibus semper insuperabiles existerent.

Omnia quecunque uoluit Salomon atque disposuit, edificauit in Ierusalem, et in Libano, et in uniuersa terra potestatis sue. Quod hic dicitur in Libano, uel templum significat quod cedrorum decore uestitum erat simul et auri laminis in ea confixis, iuxta illud quod in Zacaria scriptum est: Aperi, Libane, portas  tuas, et comedat ignis cedros tuas ; uel cetera edificia regia que similiter lignis cedrinis a Libano ductis edificata erant, ut fuit armamentarium domus saltus Libani, et alia nonnulla. Cui sensui concordare uidetur Iosephus, qui de edificiis Salomonis taliter refert: Difficile namque est enumerare magnitudinem et uarietatem domuum, aularumque regalium, quanta erant maxima et quanta horum inferiora et quanta sub terra, que uideri non poterant, nec non et pulchritudinem solariorum et uiridariorum que erant facta delectabiliter ad aspectum, quo exusta corpora possent ab estus ardore refugere. Et, ut breuiter dicam, totam regiam domum ex lapide albo, et cedro, et auro, et argento, splendido nimis et opulentissime instruxit: cameras et parietes uestiuit  auro, et, quomodo Dei templum, resplendentem exhibuit. Mystice autem omnia que Salomon noster uoluit atque disposuit, edificauit in Ierusalem, et in Libano, et in uniuersa terra potestatis sue, quia omnia in celestibus atque terrestribus secundum nutum proprie uoluntatis disponit atque dispensat, de quo in Psalmo scriptum est: Omnia quecunque uoluit Dominus fecit in celo et in terra, in mari et in omnibus abyssis , nec est qui possit resistere uoluntati eius, quia Dominus uniuersorum ipse est, et in nomine eius flectitur omne genu celestium, terrestrium, atque infernorum, et omnis lingua confitetur, quia Dominus iehsu Christus in gloria est Dei Patris . Regnabit in eternum et in seculum et adhuc, et regni eius non erit  finis.

Omnem populum qui derelictus fuerat de Hetheis et Amorrheis, etc., qui non erant de stirpe Isrel: de filiis eorum et de posteris quos non interfecerant filii Isrel, subiugauit Salomon in tributarios usque in diem hanc. Porro de filiis Isrel non posuit ut seruirent operibus regis; ipsi enim erant uiri bellatores, et primi duces, et principes quadrigarum et equitum eius. Uniuersum populum qui non fuerit de filiis Isrel facit pacificus noster tributarios, cum eos qui non sunt in filiorum numero, sed in seruili conditione positi, in potestate sua continet, et singulis utitur ad proprium seruitium. Siue enim Iudei, siue gentiles, siue heretici, in eius dominatione consistunt,  quia ipse uniuersorum dominator est, et eis utitur ad suam uoluntatem, in cuius uoluntate sunt uniuersa posita. Tales licet in multis aduersentur, tamen frequenter usibus seruiunt Ecclesie, cum in presenti tempore necessaria tribuunt, et de rebus suis solatia prebent. De filiis autem Isrel, hoc est, qui non ancille filii sunt, sed libere, quos ipse Filius Dei sanguine suo liberauit, non constituit Salomon noster seruire quemquam, quod neminem cogit ritu gentilium uiuere, neminem ceremonias ueteris legis temporibus Noui Testamenti seruare; sed uiros bellatores esse, qui contra spirituales nequitias scuto fidei et gladio Spiritus dimicent, et ministros suos fieri, hoc est, speciale obsequium in bonis operibus sibi prebere, et principes et duces, scilicet ut  bene sibi principentur, et carnis lasciuiam doment, siue ut subditos sibi bene regant, et in semitam iustitie ducant.

Omnes autem principes exercitus regis Salomonis fuerunt ducenti quinquaginta qui erudiebant populum. Constat ergo numerum centenarium qui in computo digitorum de leua transfertur in dexteram nonnunquam in Scripturis uite celestis habere figuram. Que sicut dextra leue, ita merito uite prefertur presenti cuius nimirum numeri frequens in diuinis litteris mysterium reperitur. Aedificationem arce Ne centesimo anno compleuit quia sanctam Ecclesiam quam in hac interim uita edificat, Dominus in futura perficiet. Abrahe centenario filius promissionis nascitur Isaac, quia nimirum benedictio hereditatis,  que in semine eius omnibus familiis terre promittitur, in futura celesti patria reddetur. Centum annos peregrinatur ipse in terra repromissionis, quia qui filii Abrahe per fidem efficimur, in spe superne hereditatis debemus peregrinam in presenti Ecclesia ducere uitam. Seuit Isaac in Geraris, quod interpretatur incolatus, et inuenit ipso anno centuplum, quia quecunque filii promissionis in hac uita peregrinantes bona operamur, mox egressi de corpore in celesti uita recipiemus.

In qua figura et semen euangelici sermonis, quod in bonam terram cecidit, exortum fecit fructum centuplum, quia qui temporalia bona propter Christum et propter Euangelicum relinquit, centuplum accipit in presenti, et in seculo futuro uitam eternam, id  est, gaudium fraterne societatis nunc in spe uite celestis, et tunc in re ipsam uitam regni celestis. Quinquagenarius ergo numerus remissionem peccatorum, et requiem eternam, ac gratiam Spiritus sancti significat: quia in psalmo eiusdem numeri penitentia, confessio, et remissio descripta est peccatorum, et per iubileum requies futura expleta, atque per Pentecosten in aduentu Spiritus paracliti septiformis gratia est expressa. Constituit ergo Salomon noster ducentos quinquaginta principes super totum exercitum suum, quia ex utroque populo elegit pastores atque rectores Ecclesie, qui per gratiam Spiritus sancti illuminati atque plene edocti, remissionem peccatorum impetrandam, uitamque eterne  quietis et beatitudinem perpetuam appetendam suos quotidie salubriter instituebant, et ut ad illam peruenirent, per progressum bonorum operum in fide recta, toto nisu laborabant.

Tunc obtulit Salomon holocausta Domino super altare Domini quod exstruxerat ante porticum, ut per singulos dies offerretur in eo iuxta preceptum Moysi in sabbatis, in kalendis, et in festis diebus, ter per annum, id est, in solemnitate Azymorum, et solemnitate Hebdomadarum et in solemnitate Tabernaculorum. Et constituit iuxta dispositionem Dauid patris sui officia sacerdotum in ministeriis suis, et Leuitas in ordine suo, ut laudarent et ministrarent coram sacerdotibus iuxta ritum uniuscuiusque diei. Offert pacificus noster per membra sua, in altari fidei catholice,  quod construxit in Ecclesia sua ante ingressum celestis patrie, holocausta bonorum operum Domino per singulos dies, hoc est, per omne tempus presentis uite, usque ad consummationem uidelicet seculi. Offert et in sabbatis et in kalendis, et in festis diebus, ter per annum, cum pro eterna quiete, et nouitate uite future et pro celestis gaudii perceptione in sancte Trinitatis fide, quidquid acceptabile ac gratum diuino arbitrantur conspectui, pia intentione ac summa deuotione totum exhibet. Holocaustum ergo, totum incensum dicitur: nam holocaustum crematur in altari, cum in corde cuiuscunque electi, qui seipsum totum, et carne uidelicet et corde Deo uouerat, opus bonum feruente caritatis igne patratur. Ordinat preterea rex noster officia sacerdotum  ac ministeria Leuitarum secundum dispositionem Dauid patris sui, cum secundum id quod in lege et prophetis de eo scriptum est, iuxta ritum uniuscuiusque diei, hoc est, iuxta congruentiam atque conuenientiam cuiusque temporis, ita omnia in Ecclesia sua disponit atque dispensat, quatenus unusquisque ordo officio suo functus diuinum seruitium atque ministerium rite et secundum ordinem peragat; quomodo autem iuxta ritum uniuscuiusque temporis digne diuinum officium per aptas personas adimpleatur, solus ille nouit in cuius manu omnia consistunt tempora, nec non et hi qui deseruiunt tempori: hic solus habet immortalitatem et lucem habitat inaccessibilem, sancta Deus Trinitas, regnans per omne seculum. Ipse enim per doctores apostolicos, atque  per idoneos ministros Noui Testamenti, qui non littera solum, Spiritu sed Dei uiui sunt edocti, secundum dispositionis sue inenarrabilem modum ordinat, quando et quomodo furentibus Christiane religionis persecutoribus, per constantiam fidei et fortitudinem predicatorum resistatur: quomodo et quando hereticis insanientibus, erroris sui nequitia per Catholicorum magistrorum prudentiam illis improbetur atque obsistatur: nec non et qualiter in tempore opportuno deuotis auditoribus moralis institutio, ac spiritualis scientie intellectus ad correctionem uite atque eruditionem sensus, per strenuitatem atque solertiam spiritualium magistrorum salubriter impendatur. Sicque omnia agit secundum nutum,  consilium ac sapientiam suam, ut ratio dispensationis exhibeatur, et electi populi saluatio misericorditer compleatur.

Tunc abiit Salomon in Asiongaber et in Ailath ad oram maris Rubri, que est in terra Edom. Misit autem ei Hiram per manum seruorum suorum naues et nautas gnaros maris, et abierunt cum seruis Salomonis in Ophir, tuleruntque inde quadringenta quinquaginta talenta auri, et attulerunt ad regem Salomonem. Asiongaber fertur esse insula haud procul ab Ailath in Rubro mari, ubi classis Iosaphat ui tempestatis attrita est. Ophir autem nomen est prouincie, ex Ophir uno de posteris Heber nominata, ex cuius stirpe uenientes a fluuio Cophne usque ad regionem iudee que uocatur Hieria, habitasse referuntur, ut  Iosephus narrat. Classem itaque quam fecit Salomon in Asiongaber, que festinantes aut fortes siue uiriliter interpretatur, non aliam esse puto quam Ecclesiam fidelium, que in mari istius mundi posita, studium impendit thesauros sapientie et scientie opesque uirtutum acquirere. Ibi sunt serui Salomonis, dum gentiles seculari sapientia eruditi, cum his qui in lege Moysi periti sunt in unitate fidei sociantur. Hos ergo Salomon noster in Ophir, que interpretatur infirmans, mittit, ut sumptum inde aurum ad se deferant, cum in uilitate littere sensum pretiosum iubet querere, et sic acceptam summam quadringentorum quinquaginta talentorum auri ad regem deferunt, cum sensum pretiosum historie, allegorie, tropologie, atque anagogen in diuinis libris per gratiam  Spiritu sancti inueniunt, et eum sapientie et consilio diuino ascribentes tribuunt.



CAPUT IX. De ducentis hastis, et trecentis scutis aureis, et solio eburneo, quod mirifice fecerat Salomon. De magnificentia Salomonis, et diuitiis eius, atque potestate et fine Salomonis.

Regina quoque Saba cum audisset famam Salomonis, uenit ut tentaret eum in enigmatibus in Hierusalem, cum magnis opibus, et camelis qui portabant aromata, et auri plurimum gemmasque pretiosas. Saba est ciuitas regalis Aethiopie, quam Iosephus a Cambyse regem Meren cognominatam ex sororis uocabulo refert. Regina autem Austri, que a finibus extremis excita ueniens, Salomonis audire sapientiam  concupiuit, iam tunc uenturam de gentibus Ecclesiam, desiderantem Christum figurabat, que iuxta prophetiam circumamicta uarietate in uestitu deaurato, et populi sui, et paterne domus oblita currebat, barbara gente non animo, que in aperto peregrina fuit, sed in occulto sanctorum fieri ciuis optabat. Unde non solum celesti premio resurrectionis beata, sed etiam potestate apostolica de Iudeis adulteris iudicandis ipsius ore iudicis digna censetur: quia Christum in Salomone mirata uerum regni celestis affectum, imagine mystica Ecclesie prouidentis impleuerat. Quod autem dicitur hec mulier regina esse Saba, per ipsius nominis significantiam conuersionis sue exprimit uirtutem: Saba enim  conuersio, uel captiuitas interpretatur, quia ueraciter ad fidem Christi conuersa ad eius captiuitatis sortem meruit pertinere, de quo scriptum est: Ascendens in altum captiuam duxit captiuitatem, dedit dona hominibus . Hec in camelis apportabat uero Salomoni aromata, et aurum, et gemmas pretiosas, cum gentiles ad Christi fidem adducebat fortitudine peccatorum deformes; sed tamen ingenio ac studio florentes, habilesque dono diuino ad percipiendum dispensantibus sanctis predicatoribus fulgorem sapientie, aromata bone fame, gemmasque pretiosas multiplicium uirtutum, quibus omnibus cultu celebri honorabat Salomonem nostrum, imo honorata ab eo maiorem gratiam spiritualis muneris ipso tribuente percepit. Unde post pauca in sequentibus  scriptum est: Rex Salomon dedit regine Saba cuncta que uoluit et que postulauit, multo plura quam attulerat ad eum, quia et in presenti uita gratiam Spiritus sancti cum dono sapientie atque uirtutum ei contulit, et in futuro in conspectu glorie sue uitam largietur eternam.

Cumque uenisset ad Salomonem, locuta est ei quecunque erant in corde suo, et exposuit ei Salomon omnia que proposuerat, nec quidquam fuit quod ei perspicuum non fecerit. Sciscitatur Ecclesia a rege Christo discere uolens omnia que in corde suo cogitabat, sibi esse salubria atque necessaria, hoc est, fidei querens ab eo ueritatem, sancte religionis rectitudinem, et uite future beatitudinem, qualiter in hoc mundo eius cultui per omnia fideliter deseruire,  et in celesti regno ipsius contemplatione eternaliter perfrui posset. Cui omnia que scire desiderabat per legis sue notitiam, ac Spiritus sancti gratiam manifesta faciebat; nec quidquam est quod non ei perspicuum fecerit, quod ex parte aliqua cognoscere et in enigmate quedam uidere ac pregustare celestis gaudii bona concedit; ibi uero cognitionem perfectam tribuet, quando uidebit facie ad faciem, et cognoscet sicut et cognita est. De cuius cognitionis perfectione ipsa ueritas in Euangelio pro discipulis ad Patrem loquens ait: Pater iuste, mundus te non cognouit, ego autem te cognoui, et hi cognouerunt quia tu me misisti, et notum feci eis nomen tuum, et notum faciam, ut dilectio qua dilexisti me, in ipsis sit, et ego in ipsis .

 Que postquam uidit sapientiam Salomonis et domum quam edificauerat, nec non cibaria mense eius, et habitacula seruorum, et officia ministrorum eius, et uestimenta eorum, et uictimas quas immolabant in domo Domini, non erat pre stupore ultra in ea spiritus. Dixitque ad regem: uerus sermo quem audieram in terra mea de uirtutibus et sapientia tua. Non credebam narrantibus, donec ipsa uenissem, uidissent oculi mei, et probassem uix medietatem mihi sapientie tue fuisse narratam. uicisti famam uirtutibus tuis. Beati uiri tui, et beati serui tui hi qui assistunt coram te omni tempore et audiunt sapientiam tuam. Sit Dominus Deus tuus benedictus, qui uoluit te ordinare super thronum suum regem Domini Dei tui. Hec quidem  uerba bene conueniunt sancte Ecclesie que auditis miraculis Christi prouocata est ad querendum eum. Sed postquam ad ipsum peruenit per baptismum et fidem, consideratis sancte Scripture testimoniis, diuinitatis eius potentiam agnoscens, parum ei uidebatur esse omne quod sibi antea de eo narratum est, in comparatione percepte gratie. Unde et admirando in laudem eius erumpit dicens, Beati uiri tui, et beati serui tui, qui stant coram te semper, et audiunt sapientiam tuam, etc. His quoque similia et Psalmista in desiderio regni celestis exardescens, ex persona sanctorum protulit dicens: Quam amabilia sunt tabernacula tua, Domine uirtutum, concupiscit et defecit anima mea in atria Domini; cor meum et caro mea exsultauerunt in Deum uiuum. Et paulo  post: Beati qui habitant in domo tua, Domine, in seculum seculi laudabunt te . Illi ergo beati et uere beati sunt, quorum rex est Christus, et qui eterna uisione eius perfrui merentur, et gloriam eius quam cum Patre et Spiritu sancto conspicere et sapientiam per quam ipse mundus corde dignatur se ostendere perpetualiter percipere letantur. Sicque probabunt uerum esse hoc quod scriptum est, quia nec oculus uidit, nec auris audiuit, nec in cor hominis ascendit que preparauit Deus diligentibus se.

Sed et serui Hiram cum seruis Salomonis attulerunt aurum de Ophir et ligna thyina, et gemmas pretiosissimas, de quibus fecit rex de lignis scilicet thyinis, gradus in domo Domini, et in domo regia, citharas quoque et psalteria cantoribus. Nunquam  uisa sunt in terra Iuda ligna talia. Hoc in libro Regum ita scriptum est: Fecit rex Salomon de lignis thyinis fulcra domus Domini et domus regie, et citharas lyrasque cantoribus. Non sunt allata huiuscemodi ligna thyina, neque uisa usque in presentem diem . De quo Iosephus ita narrat. Eodem uero tempore delata sunt regi a terra, que uocatur aurea, lapides pretiosi et ligna pinea, quibus usus est ad fortitudinem templi, domuumque regalium, et ad instrumenta musicorum. Fecitque ex eis citharas et nabla, ut dicerent hymnum Deo Leuite. Omnium uero rerum que fuerunt aliquo tempore regi delata, ea que illo die deuecta sunt, magnitudinem et pulchritudinem precellebant. Nullus ergo arbitretur, quia ligna pinea, que nunc propter  pretia uendentium sic appellantur, illis uicina sint; illa siquidem uisione rotunda quasi pinea sunt, sed multo candidiora et ualde fulgentia; hoc autem dixi, ut nullus naturam uere pinus ignoraret. Bene autem dicitur, quod rex Salomon de lignis pretiosis nimis, fecerit fulcra siue gradus Domini, et domus regie, et citharas lyrasque cantoribus: quia conditor noster ligna pretiosa, hoc est, doctores sanctos, quorum uiror fidei nunquam arescit, nec folia uerborum decidunt, sed qui fructum bonorum operum reddunt temporibus suis, ad munimen domus Domini, et domus regie, hoc est, ad confirmationem Ecclesie sue ponit, ut eorum undique uallata doctrinis atque exemplis, ruinam errorum et scelerum  non sentiat. Talesque uiri merito quasi cithare et lyre ad laudandum Dominum fabricati dicuntur, quia omnia quecunque fecerint prosperabuntur, et laudem Domini inter aduersa et prospera corde, ore simul et opere pronuntiare non cessant. Hi secundum Apostolum, quidquid agunt aut in opere, omnia in gloriam Dei faciunt. De quibus ex persona Domini per prophetam dicitur: Super muros tuos, Hierusalem, constitui custodes, tota die et tota nocte non tacebunt laudare nomen Domini .

Erat autem pondus auri quod afferebatur Salomoni per annos singulos sexcenta sexaginta sex talenta auri, excepta ea summa quam legati diuersarum gentium et negotiatores afferre consueuerant, omnesque reges Arabie, et Satrape terrarum comportabant  aurum et argentum Salomoni. Quid autem significat pondus auri quod Salomoni deferebatur secundum senarii numeri qualitatem augmentatum, nisi perfectionem donorum que regi nostro a nobis deferenda sunt? In sexaginta uero, denarii multiplicatio per senarium exstat, et in sexcentis centenarii itidem per senarium apparet multiplicatio. Denarius mandatorum significat perfectionem, et centenarius eterne beatitudinis remunerationem. ualde enim desiderat rex noster nostram perfectionem, ut habeat quos perfecta mercede remuneret. Unde ipsa ueritas in Euangelio suis ait: Estote perfecti, quia et Pater uester celestis perfectus est , et ad scribam interrogantem de eterne uite acquisitione respondit dicens: Si uis ad uitam ingredi, serua  mandata. Et post pauca: Si uis, inquit, perfectus esse, uade, uende que habes et da pauperibus, et habebis thesaurum in celo, et ueni, sequere me. Ad apostolos autem ait: Amen dico uobis quod uos qui secuti estis me, in regeneratione, cum sederit filius hominis in sede maiestatis sue, sedebitis et uos super sedes duodecim iudicantes duodecim tribus Isrel; et omnis qui reliquerit uel fratres, aut sorores, aut patrem, aut matrem, aut uxorem, aut filios, aut agros, propter nomen meum, centuplum accipiet, et uitam eternam possidebit . Offerunt Salomoni diuerse gentes ac negotiatores omnes, reges Arabie et Satrape terrarum, aurum atque argentum: quia unaqueque gens, et unaqueque persona certat pro uiribus pacifico nostro deferre munus recte  fidei, sensus puritatem, plenitudinem sacre confessionis, atque nitorem conscientie, cum concordia bonorum operum eius seruitio studet se omni tempore mancipare. Unde in psalterio de eo scriptum est: Reges Tharsis et insule munera offerent, reges Arabum et Saba dona adducent, et adorabunt eum omnes reges terre, omnes gentes seruiem ei .

Fecit igitur rex Salomon ducentas hastas aureas de summa sexcentorum aureorum qui in hastis singulis expendebantur; trecenta quoque scuta aurea trecentorum aureorum, quibus tegebantur scuta singula, posuitque ea rex in armamentario quod erat consitum nemore. De hoc in Regum ita scriptum est: Fecit quoque rex Salomon ducenta scuta de  auro purissimo, sexcentos auri siclos dedit in laminas scuti unius, et trecentas peltas ex auro probato. Trecente mine auri, unam peltam uestiebant. Posuitque ea rex in domo saltus Libani . Scuta ergo simul et haste auree, quibus utebantur, sicut in sequentibus ostenditur, duces qui excubabant ante ostium domus, quid significant nisi armaturam spiritualem quam habent predicatores cuncti, qui custodiunt domum Dei, et excubant ad ostium eius? ut callidis insidiatoribus intercludant aditum, ne decipiant innocentes. De quibus in Canticis canticorum scriptum est: Lectulum Salomonis sexaginta fortes ambiunt ex fortissimis Isrel, omnes tenentes gladios et ad bella doctissimi , quia et presentis Ecclesie quietem ac pacem predicatores sancti  contra hereticorum tuentur incursus, et internam celestis patrie requiem perfectiores quique fixa intentione speculantur. Bene autem iterando adiungitur, ex fortissimis Isrel; Isrel quippe uir uidens Dominum interpretatur. Omnes quidem qui ad diuine uisionis gaudia tendunt, recte Isrel nomine censentur; sed fortissimi, inquit, in eis sunt, utique illi qui siue celestis dono speculationis sublimantur, seu predicationis ministerium rite peragendum suscipiunt; qui et apte sexagenario sunt numero designati, quia tales nimirum denarium eterne retributionis pro perfectione bone operationis exspectant. Omnes tenentes gladios, de quibus dicit Apostolus, et galeam salutis assumite, et gladium Spiritus quod est uerbum Dei. Ad bella doctissimi:  de quibus idem admonet dicens: Induite uos armaturam Dei, ut possitis stare aduersus insidias diaboli; quia non est nobis colluctatio aduersus carnem et sanguinem, sed aduersus principes et potestates, etc.; et recte doctissimi: quia magna bellandi arte indigent, qui in carne conclusi, in terris positi, contra spiritualia nequitie in celestibus certant. Magna arte, imo magna Dei gratia indigent, cum archangelum tot millibus annorum ad bella exercitatum carnis fragilitas pugnat. Recte ergo ducente haste de summa sexcentorum aureorum siue siclorum, ut in Regum habetur, facte sunt, quia patres ueteris Testamenti doctrina et operatione perfecti esse noscuntur, cum quidquid sermone docuerunt, bonis exemplis probauerunt. Nec non et trecenta  scuta, quorum singula trecenti aurei uestiebant, perfectam fidem eorum significant, quam in sancte Trinitatis confessione habebant. Bene ergo custodes domus Dei hastas, et scuta aurea portant, quia sancti predicatores, qui sunt Ecclesie sancte custodes, claritate superne sapientie splendentes, et uerborum et factorum iaculis inimicos confodiunt, et scuto sacre fidei tela nequissimi ignea repellentes exstinguunt. Quod autem adiungitur: Posuit ea in armamentario quod erat consitum nemore, id apte huic mysterio congruit. Armamentarium ergo in quo conduntur arma spiritualia, sancta est Ecclesia, in qua diuerse species uirtutum ac doctrinarum seruantur, quibus fideles bene muniti proteguntur,  et hostes uniuersi fortiter expugnantur. Hoc armamentarium dicitur consitum esse nemore, quia diuerse hominum persone ex uariarum gentium nationibus illuc congregate, atque ibidem per fidem catholicam sunt consite, ad decorem uidelicet ipsius Ecclesie, et ad delicias manifestandas regis celestis.

Fecit quoque rex solium eburneum grande et uestiuit illud auro purissimo, sex quoque gradus quibus ascendebatur ad solium, et scabellum aureum et brachiola duo altrinsecus, et duos leones stantes iuxta brachiola; sed et alios duodecim leunculos stantes super sex gradus ex utraque parte. Non fuit tale solium in uniuersis regnis. Solium ergo quod rex Salomon fecit bene Ecclesia sancta intelligitur, in qua pacificus noster regnans iudicia sua facere dignoscitur,  quia anima iusti sedes est sapientie. Et bene de ebore illud factum esse memoratur, quod non ad solas diuitias intelligamus aptatum, sed quoniam elephas cuius hec ossa sunt, nimie sanctitatis asseritur, qui inter quadrupedia et sensu plurimum ualet, et inter bruta miscetur femine unice et coniuge secunda non utitur. Hoc pudicis animabus decenter aptatum est, quod ille eburnee fuisse noscuntur, que per castitatem Christi Domini precepta secute sunt. Hanc uestiuit auro fuluo nimis, quia splendorem glorie sue in ea clarescere fecit, cum per signa et miracula maiestatis sue potentiam ostendit. Habebat autem thronus iste sex gradus. Quid per senarium numerum, nisi bonorum operum perfectio designatur? Sex diebus perficit Deus mundi  ornatum, et septimo requieuit ab operibus suis. Siquidem et senarius numerus primus est numerus, qui suis partibus perfectus esse dignoscitur: habet enim medietatem trium, tertiam partem duorum, sextam unius. Unum uero, duo et tria sex efficiunt. Igitur quia sex etatibus mundus constat, in quibus licet operari, quisquis ad celestem patriam peruenire desiderat, bonis operibus ascendere festinet, quia nisi bonis actibus ascendatur, illuc minime peruenietur. Quod autem dicitur scabellum aureum esse in solio, scabellum aureum possumus intelligere sanctos et religiosos homines, et uirtutum fulgore splendentes, in quorum cordibus diuina dignatur inhabitare maiestas. Unde Dominus per prophetam dixit: Super quem requiescet Spiritus meus nisi super  humilem, et quietum, et trementem sermones meos? De quo et ipsa ueritas in Euangelio ait: Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus. Siue illi possunt scabelli nomine notari, qui infirmi sunt in corpore Christi, hoc est, penitentes: qui de peccatis suis ueraciter penitendo student gratiam quam peccando amiserant, pie laborando recuperare. Seu illi scabellum uocantur, qui nouissimi iuxta finem mundi ad finem Christi conuertuntur. Qui tamen aurei sunt, quia igne persecutionum ac tribulationum, quas Antichristi seuitia illo in tempore auctura est, examinati, per patientiam probatissimi inueniuntur. Et brachiola  duo altrinsecus. In Regum quoque ita scriptum est: Et due manus hinc atque inde tenentes sedile. Quid ergo duo brachiola siue due manus tenentes sedile Salomonis significant, nisi solatia diuine gratie, que sanctam Ecclesiam ad celeste regnum prouehunt? et hec apte per binarium numerum descripta sunt, quia in utroque Testamento hic predicatur, hic maxime commendatur: quia non nisi per diuinum adiutorium aliquid boni perfici possit. Unde ipsa ueritas dicit: Sine me nichil potestis facere. Et duo leones stabant iuxta brachiola. Quid per leones nisi patres utriusque Testamenti figurantur, qui per fortitudinem animi et sibi et aliis dominari bene didicerunt? Duo ergo leones iuxta manus stabant, quia in lege et in Euangelio sancti Patres quidquid boni  fecerunt, non sibi, sed Deo deputauerunt. Unde et psalmista dicit: Non nobis, Domine, non nobis, sed nomini tuo da gloriam, super misericordiam tuam et ueritatem tuam. Et Apostolus: Gratia Dei, inquit, sum id quod sum. Et item: Qui gloriatur, in Domino glorietur. Et duodecim leunculi stanles super sex gradus, hinc atque inde. Quid per duodecim leunculos nisi predicatorum ordo, qui apostolicam doctrinam sequitur, significatur. Hi ergo supra sex gradus hinc atque inde stant, quia bonorum operum gressus hinc atque inde suis doctrinis atque exemplis munire certant, ne pius labor bene incipientium in operando uacillet, sed rectitudinem in progressu uirtutum fortiter conseruet. Quod autem subditur, non est factum tale solium  in uniuersis regnis, apte sancte Ecclesie conuenit, de qua scriptum est: Fortitudo et decor indumentum eius, et uidebit in die nouissimo. Surrexerunt filii eius, et bene predicauerunt: uir eius, et laudabunt eam. Multe filie congregant diuitias: tu supergressa es uniuersas. Sequitur:

Omnia quoque uasa conuiuii regis erant aurea, et uasa domus saltus Libani ex auro purissimo. Argentum enim in diebus illis pro nichilo reputabatur. Hinc in Regum ita scriptum est: Sed et omnia uasa de quibus potabat rex Salomon erant aurea et uniuersa suppellex domus saltus Libani de auro purissimo. Non erat argentum nec alicuius pretii putabatur in diebus Salomonis. Omnia uasa que pacifici nostri ministerio funguntur aurea fiunt, quia omnes anime  sanctorum que sunt uasa Dei, ut uoluntati seruiant diuine, splendore sapientie et dilectionis fulgore nitentes continent potum aque uiue, et fiet in eis fons aque salientis in uitam eternum. Nec alicuius pretii argentum putabatur in diebus Salomonis, quia secundum Apostolum non est in sermone regnum Dei sed in uirtute, et predicatio Euangelii non in persuasibilibus humane sapientie uerbis consistit, sed in ostensione Spiritus et uirtutis. Ut fides nostra non sit in sapientia hominum, sed in uirtute Dei. Unde ipsa ueritas ait: Non omnis qui dicit mihi, Domine, Domine, intrabit in regnum celorum, sed qui facit uoluntatem Patris mei, qui in celis est, ipse intrabit in regnum celorum. Et item: Qui soluerit  unum de mandatis istis, et docuerit sic homines, minimus uocabitur in regno celorum; qui autem fecerit et docuerit, hic magnus uocabitur in regno celorum.

Siquidem naues regis ibant in Tharsis cum seruis Hiram semel in annis tribus, et deferebant inde aurum et argentum et ebur et simias et pauos. Quid est quod serui Salomonis cum seruis Hiram ibant in Tharsis semel in annis tribus, et deferebant inde aurum et argentum, et ebur, nisi quod Redemptor noster apostolos et doctores Euangelii de populo Iudaico cum illis predicatoribus quos de plebe gentium elegit, trina confessione, sed una fide mittit in mundum? ut inde ei deferant in credentium personis aurum sapientie, argentum eloquentie, et ebur castitatis? afferant simul et simias et pauos. Simia  enim ingeniosum est animal et hominis in quibusdam imitatur actus. Quod non inconuenienter philosophorum persone per figuram aptatur, qui rationabiles uere sapientie aliquando imitantur sensus, et in disciplinis suis moralis uite differunt actus. Hi cum per predicatorum solertiam ad fidem Christi conuertuntur, gratum munus uero erunt pacifico. Similiter et pauones, qui uarietate colorum quam in pennis ostendunt, illos possunt significare, qui ob laudem humanam species uariarum uirtutum in superficies ostendunt, sed hi cum doctorum studio intus per fidem reformati eas solius Dei amore gerere discunt, tunc iam eterni regis deliciis per omnia apti sunt.

Magnificatus est ergo Salomon super omnes reges terre pre diuitiis et gloria, omnesque reges terrarum  desiderabant faciem Salomonis uidere, ut audirent sapientiam quam dederat Deus in corde eius, et deferebant ei munera, etc. Bene ergo dictum est quod magnificatus sit rex super omnes reges terre, quia pacificus noster super omnem celsitudinem sanctorum, qui uere reges dicuntur exaltatur, et nullus ei cequari potest, quoniam quis in nubibus Domino, aut quis similis erit inter filios Dei? Deus, qui glorificatur in consiliis sue maiestatis, et metuendus super omnia que in circuitu eius sunt. Et item magnus Dominus noster et magna uirtus eius, et sapientie eius non est numerus. Unde et Ioannes dicit: Et uidimus gloriam eius gloriam quasi unigeniti a Patre, plenum gratia et ueritate. Et uniuersa terra desiderat uidere uultum regis nostri, quia uniuersa Ecclesia  sanctorum hoc solummodo appetit, ut ad conspectum glorie eius perueniat, cui per prophetam dicitur: Tibi dixit cor meum, exquisiuit te facies mea; faciem tuam, Domine, requiram. Et alibi: Sicut ceruus, inquit, desiderat ad fontes aquarum, ita desiderat anima mea ad te, Deus. Et singuli deferent ei munera, dum unusquisque secundum id quod uires sibi suppetunt, in uerbo seu factis obsequium studet prestare Deo.

Habuit quoque Salomon quadraginta millia equorum in stabulis, et curruum equitumque duodecim millia, constituitque eos in urbibus quadrigarum, et ubi erat rex in Hierusalem. Quid per quadragenarium numerum nisi tempora legis prisce designantur?  quia et Moyses illam accepturus quadraginta diebus ieiunauit, et populus Isreliticus qui per eam instruebatur, quadraginta annis in eremo mansit. Bene ergo per quadragenarium numerum equi Salomonis numerantur in stabulis collocati, quia duritia legis ueteris constricta atque cercita fuerat insolentia prioris populi. Duodenarius uero numerus presens tempus significat, in quo apostolica auctoritas presidendo populis gentium doctrina Noui Testamenti illos nutrit. Qui constituti erant in urbibus quadrigarum, hoc est, in custodia disciplinarum; et ubi erat rex in Hierusalem, in uisione uidelicet pacis. Distantie locorum discretionem ostendunt profectuum. Sic enim qui in urbibus quadrigarum constituti erant, illos significant qui diuersis disciplinis  Ecclesie subditi per magistros spirituales aduere religionis obseruantiam erudiuntur: ita illi qui iam eruditi omni doctrina uirtutum, habiles sunt usui regis celestis, presentiam ueri pacifici et uicinitatem habere merentur, de quibus scriptum est: Currus Dei decem millibus multiplex, millia letantium, Dominus in illis. Et alibi: Quoniam ascendens ascendes super equos tuos et equitatus tuus sanitas. Cuius equitatus figura etiam iuxta litteram in Domino monstrata est, cum Hierosolymam tendens sedebat in asino, concinentibus turbis que antecedebant et que sequebantur, et que obuiam ueniebant: Hosanna, benedictus qui uenit in nomine Domini. In qua equitatione sanitas resonabat: quia nimirum illorum iter spirituale signabatur, qui Domino  duce per apostolos ad eius que sursum est Ierusalem, que est mater omnium nostrum, regna ducuntur.

Exercuit etiam potestatem super cunctos reges a fluuio Euphrate usque ad terram Philisthinorum, et usque ad terminos Aegypti. Scriptum est de ueri Salomonis, hoc est, pacifici nostri regno et dominatione in psalmis. Ubi dicitur: Dominatur a mari usque ad mare, et a flumine usque ad terminos orbis terrarum . Istud autem ad Salomonem filium Dauid omnibus modis non potest pertinere, qui tantum in gente Iudea rex fuisse cognoscitur. Mare enim Oceanum debemus aduertere qui aream totius terre, sicut quidam dicunt, limbo suo circum ambiens includit. Nam si maria ista nostra uelis intelligere,  totius mundi ambitum quem uerus iste significat non preualebis aduertere. Sequitur: Et a flumine usque ad terminos orbis terrarum. Pulchra quidem breuitas, sed ingentia nobis sacramenta profudit. A flumine, a Iordane dicit, unde per totum orbem terrarum saluberrime regula sacri baptismatis emanat. Dominatur ergo rex noster super cunctos reges, hoc est super uniuersos qui recte regiminis exercent potestatem, a fluuio Euphrate qui interpretatur frugifer siue crescens, usque ad terram Philisthinorum, id est, dupliciter cadentium: Philisthiim enim interpretatur ruina duplex: cum per obliuionem peccatorum ab inchoatione sui in Iordane baptismatis usque ad conuersionem omnium gentium  ad fidem, eius redundat gratia potestatis: ut ubi defluxus fuit carnalium desideriorum, ibi stabiliatur bonorum germen uirtutum, ut ubi tam idololatria quam etiam scelesta conuersatione duplex populorum fuit ruina; ibi per confessionem recte fidei ac cultum uere pietatis, ad celeste regnum fidelium exsurgat uita. Pertingit etiam potestas eius usque ad terminos Aegypti, hoc est, usque ad tenebrosas mentes infidelium, quas ab errore conuertens lumine sue replet fidei. Inde est quod consequenter supra memorato uersui propheta annectit dicens: Coram illi procident Aethiopes, et inimici eius terram lingent. Aethiopes peccatores populos debemus aduertere. Nam sicut illi teterrimo corio uestiuntur, ita anime delinquentium scelerum obscuritate  tenebrantur. Ego isti Aethiopes, qui sunt peccatores, ante illum procidunt, quando se penitentie humiliter prosternunt. Adiecit: Et inimici eius terram lingent. Illos quibus est Domini miseratione parcendum coram ipso procidere dixit, isti autem Iudei pertinaces inimici nominantur, qui in sua obstinatione mansuri sunt. Que ergo illis est pena? Terram lingent, id est, terram sapient, hoc enim sapit unicuique quod lingit, quibus in modum serpentis humus est esca penalis. Hoc ad humilitatem ipsius iuste dicimus referendum, quoniam qui Christum Dominum credere noluerunt tali ultione damnati sunt.

Tantamque copiam prebuit argenti in Ierusalem quasi lapidum; et cedrorum tantam multitudinem,  uelut sycomorum que gignuntur in campestribus. Quid per lapides nisi duritia et insensibilitas gentium exprimitur? Et quid per argentum nisi nitor eloquentie et iucunditas doctrine ecclesiastice designatur? Quid per cedros nisi sublimitas et odor uirtutum? Prebuit ergo uerus Salomon in mystica Ierusalem tantam copiam argenti quasi lapidum, cum corda gentilium, que ad intellectum omnipotentis Dei insensibilia fuere, et lapides pro numinibus coluere, ad meditationem legis Dei et ad predicationem Euangelii conuertit. Nec immerito lapidum nomine gentes significate sunt, que lapides coluerunt, quia scriptum est: Similes illis fiant qui faciunt ea, et omnes qui confidunt in eis. De quibus nimirum lapidibus Ioannes Baptista in Euangelio ait:  Potens est Deus de lapidibus istis suscitare filios Abrahe: filii Abrahe de lapidibus suscitati sunt, quia cum dura corda gentilium in Abrahe semine crediderunt, eius filii facti sunt, cuius semini sunt uniti. Unde et eisdem gentibus per egregium predicatorem dicitur: Si autem uos Christi, ergo semen Abrahe estis, et secundum promissionem heredes. Similiter pacificus noster in Ierusalem prebuit cedrorum tantam multitudinem uelut sycomorum, sterilitatem gentilium,  quia eos qui terrena appetentes in altum se erigere non ualebant, ad fecunditatem bonorum operum et celsitudinem peruexit uirtutum. Diximus superius, et nunc eadem commemorando repetimus, quod cedrus arbor est incomputribilis nature, odoris iucundi, aspectus nitidi, serpentes accensa nidore fugans ac perimens: que uniuersa perfectis quibusque conueniunt, quorum insuperabilis est patientia, fama uirtutum eximia, presentia cunctis gratissima bonis, auctoritas ad reuincendos confutandosque eos qui ueritati resistunt constantissima, qui et in hac uita, et in futura singulari pre ceteris sanctis eminentia fulgent.

Reliqua autem operum Salomonis priorum et nouissimorum, scripta sunt in uerbis Nathan prophete, et  in libris Ahie Silonitis, in uisione quoque Addo uidentis, contra Ieroboam filium Nabat. Regnauit autem Salomon in Ierusalem super omnem Isrel quadraginta annis, dormiuitque cum patribus suis et sepelierunt eum in ciuitate Dauid. Quod uero dicit Scriptura opera priora Salomonis, ea demonstrat opera que gessit antequam preuaricaretur, ut fuerunt edificatio templi, et oblationum uarietas, etc., facta eius que mysticam significationem habent, ut supra ostendimus. Nouissima autem ea que dicit opera, sunt ea que gessit postquam transgressus est legem Dei, ducens alienigenas uxores, que eum ad idololatriam usque perduxerunt. De his ergo operibus Salomonis quid dicam? que uehementer arguit sacra Scriptura, atque condemnat, nichilque de penitentia  eius, uel in eum indulgentia Dei omnino commemorat. Licet Hebrei autument librum Ecclesiasten in penitentia sua illum conscripsisse. Nec prorsus occurrit quid saltem in allegoria boni significet hec deflenda submersio, nisi forte dicat quis mulieres alienigenas quarum amore exarserat, significare Ecclesias electas ex gentibus. Posset hic fortasse non absurde intelligi, si ille propter Salomonem desererent deos suos, et colerent Deum eius; cum uero propter illas offendit Dominum suum et coluit deos earum, non est quid inde boni coniectari possit, nec tamen nichil arbitror significare, sed malum, sicut de uxore filiabusque Lot diximus. Apparet enim in persona Salomonis mira excellentia et mira submersio. Quod ergo in illo  diuersis temporibus et prius bonum, et posterius malum, hec in Ecclesia in isto adhuc seculo simul in uno tempore ostenditur; nam bona illius bonos Ecclesie, mala autem illius malos Ecclesie significare puto: tanquam in unitate illius arce, sic et in illo uno homine bonos in granis, malos in paleis; aut in unitate unius segetis, bonos in tritico malos in zizaniis accepimus.



LIBER QUARTUS.



CAPUT X [a 1Kb] . De regno Roboam et Ieroboam.

 Profectus est autem Roboam in Sichem, illuc enim cunctus Isrel conuenerat, ut constituerent eum regem. Quod cum audisset Ieroboam filius Nabat qui erat in Aegyto , statim reuersus est. uocaueruntque eum, et uenit cum uniuerso Isrel. Et locuti sunt ad Roboam dicentes: Pater tuus durissimo nos iugo pressit, tu leuiora impera patre tuo, qui nobis grauem imposuit seruitutem, et paululum de onere subleua, ut seruiamus tibi. Qui ait: Post tres dies reuertimini ad me. Cumque abiisset populus iniit consilium cum senibus qui steterant coram patre eius Salomone, dum adhuc uiueret dicens: Quid datis consilii ut respondeam  populo? Qui dixerunt ei: Si placueris populo huic et lenieris eos uerbis clementibus, seruient tibi omni tempore. At ille reliquit consilium senum et cum iuuenibus tractare cepit qui cum eo nutriti fuerant, et erant in comitatu illius, etc. Senes illos qui steterunt coram Salomone patre Roboam estimant Hebrei esse Banaiam filium Ioiade, et Ihachel filium Acomoni, qui alio nomine Chila uocabatur, quorum consilio, relicto Roboam cum iuuenibus tractare cepit, hoc est, cum Aduram, qui in sequentibus lapidatus describitur, et eius similibus, quorum stultitia se prodit in consilio prolato. Iuuenem autem non semper iuxta etatem nominat Scriptura, sed iuxta instabilitatem animi. Non enim fuit Roboam eo tempore iuuenis etate, quia quadragesimo primo  anno etatis sue regnare cepit; sed sensu fuit brutus et puer. Mystice autem Roboam filius Salomonis, qui, utili seniorum consilio relicto, adolescentium consilium secutus est, licet de domo Dauid fuerit, tamen in uia eius non gradiebatur. Fecit enim Iudas, Scriptura regum attestante, in illis diebus malum coram Domino, et irritauerunt eum super omnibus que fecerant patres eorum in peccatis, quia peccauerunt. Aedificauerunt autem et ipsi sibi statuas et aras, et lucos, super omnem collem excelsum, et super omnem arborem frondosam. Sed et effeminati fuerunt in terra. Feceruntque omnes abominationes gentium quas attriuit Dominus ante faciem filiorum Isrel. Significat ergo malos rectores in Ecclesia, qui terrenis cupiditatibus  dediti negligunt curam habere subditorum, et delectantes gaudent in multitudine sibi obsequentium, nec tamen condignam habent sollicitudinem sibi commissorum. Interpretatur autem Roboam latitudo populi, et bene latitudo populi nominari possunt qui, latam et spatiosam uiam gradientes, per quam multi uadunt ad mortem, angustam uiam, que paucorum est, et ad eternam uitam ducit, ingredi detrectant, relictoque sanctorum  Patrum consilio, quorum dicta et exempla ad celsitudinem tendunt perfectionis, eligunt iuuenum obtemperare preceptis, hoc est eorum qui, iuuenilibus desideriis mancipati, laudibus iniquis et adulationibus eos grauant, et fit in eis quod per Prophetam dicitur: Qualis populus talis est et sacerdos. Omnes enim a minimo usque ad maximum auaritie student, et ceci cecis ducatum prebentes, in foueam perditionis pariter cadunt. Quibus comminatur sapientia Dei dicens: ue tibi, terra cuius rex puer est, et cuius principes mane comedunt ; et e contrario de sanctorum populo et Rege Christo laudando subsequitur dicens: Beata terra cuius est rex nobilis, et cuius principes uescuntur in tempore suo , quia omnia quecunque fecerint prospérabuntur  .



CAPUT XII. Quomodo Roboam Sesach rex Aegypti, Hierosolymam ueniens, coangustauit, auferens thesauros domus Domini et domus regis.

 Anno autem quinto regni Roboam ascendit Sesac rex Aegypti Ierusalem  cum mille ducentis curribus, et sexaginta millibus equitum, nec erat numerus uulgi quod uenerat cum eo ex Aegypto, Libyes scilicet, et Troglodyte et Aethiopes, cepitque ciuitates munitissimas in Iuda, et uenit usque in Ierusalem. Semeias autem propheta ingressus est ad Roboam et principes Iuda, qui congregati fuerant in Ierusalem fugientes Sesac,  dixitque ad eos: Hec dicit Dominus: uos reliquistis me, et ego reliqui uos in manu Sesac. Consternatique principes Isrel, et rex, dixerunt: Iustus est Dominus. Cumque uidisset Dominus quod humiliati essent, factus est sermo Domini ad Semeiam dicens: Quia humiliati sunt, non disperdam eos, daboque eis pauxillum auxilii, et non stillabit furor meus super Ierusalem per manum Sesac. uerumtamen seruient ei, ut sciant distantiam seruitutis mee, et seruitutis regni terrarum. Recessit itaque Sesac rex Aegypti ab Ierusalem sublatis thesauris domus Dei, et domus regis, omniaque secum tulit et clypeos aureos quos fecerat Salomon. Pro quibus fecit rex eneos, et tradidit illos principibus scutariorum qui custodiebant uestibulum palatii. Quid ergo per figuram hic insinuatur,  quod, propter peccatum Roboam, Sesac rex Aegypti de domo Domini thesauros abstulit, et thesauros regios, nisi quod mali rectores propter negligentiam suam, regem Aegypti, hoc est principem tenebrarum in Ierusalem typicam prouocant, Ecclesiam uidelicet sibi commissam, ubi ipsi ad tempus dominari uidentur? Qui thesauros domus Domini et thesauros regios abstulit, cum scientiam sanctarum Scripturarum, simul et opera uirtutum,  ab incastis et desidiosis abstrahit. Sesac ergo byssus cilicium siue gaudium cilicium interpretatur. Et quia byssus subtilitatem significat, cilicium uero quod de caprarum setis conficitur, peccata, quid melius in bysso cilicium quam uersutia fraudis diabolice in persuasione peccatorum accipi potest? Sesac enim Hierosolymitanas opes aufert, cum diabolus, qui callide decipit et gaudet in multitudine peccatorum, ecclesiasticos quosque scientia spirituali, opere uirtutum depredatur, eosque qui uidebantur in Ecclesia decori esse, spoliatos secum in barathrum perditionis sue demergit. Nec et illud quod idem rex scuta aurea que fecerat rex Salomon abstulit, pro quibus fecit rex Roboam scuta erea, et tradidit ea in manu ducum scutariorum, ad eumdem sensum respicit;  Salomon enim scuta aurea condens, custodibus domus sue dedit, cum Redemptor noster spiritualem scientiam per duo Testamenta doctoribus Ecclesie ad tuendam plebem suam commendauit. Hanc antiquus hostis per incuriam rectorum abstrahit, quia cum intenti sunt rebus terrenis, minusque curant de celestibus, officio pristino et scientia denudatos, quasi in domo propria opibus spoliatos relinquit. Denique tales cum se sensu spirituali priuatos conspiciunt, per eloquentiam uerborum copiam querunt, quatenus eorum sonoritate, uelut scutorum ereorum firmitate, tutamen contra hostes pro subiectis sibi opponant. Sed quanto es est uilius auri metallo, tanto inferior est uana eloquentia uere sapientie fructu. Unde per quemdam sapientem de  eloquentia dicitur: Ubi plurima uerba, ibi frequenter egestas: et in Psalmis ita legitur: uir linguosus non dirigetur in terra . Nam de sapientia ita scriptum est: Sapientia pretiesior est cunctis operibus, et omnia que desiderantur, huic non ualent comparari. Longitudo dierum in dextera eius; in sinistra illius diuitie et gloria . Qui uero opportunam defensionem Ecclesie exhibere uult contra hereticos, et contra omnes inimicos, sapientie utique adminiculo hoc debet perficere, nec eloquentia aliquid ad hoc sine sapientia proficit, imo plurimum nocet.

Opera uero Roboam prima et nouissima scripta sunt in libris Semeie prophete, et Addo uidentis, et diligenter exposita. Semeias idem uates est qui superius  Roboam et filios Iuda pro transgressione et peccatis suis arguebat; et Addo siue Iaddo ipse est prophetes qui ad arguendum Ieroboam pro altari quod fecerat a Domino missus est in Samariam. Hic et a leone occisus est, eo quod contra preceptum Domini a pseudopropheta seductus ibidem manducauit.

Pugnauerunt aduersum se Roboam et Ieroboam cunctis diebus, et dormiuit Roboam cum patribus suis, sepultum est in ciuitate Dauid, et regnauit Abia filius eius pro eo.



CAPUT XIII. De regno Abie filii Roboam.

 Anno octauo decimo regis Ieroboam regnauit Abia super Iudam. Tribus annis regnauit in Ierusalem, nomenque matris eius Michaia filia Uriel de Gabaa. Et erat bellum inter Abiam et Ieroboam. Porro quod legitur in Dierum uolumine nec non et in Regum, bellum fuisse inter reges Iuda, et reges Isrel cunctis diebus eorum, non aliud significare puto quam quod sancta Ecclesia, que in unitate fidei persistit, bellum habeat semper cum hereticis et schismaticis, et omnibus qui uiolare contendunt fidem catholicam; omnes enim, ut ait Apostolus, qui uolunt pie uiuere in Christo, persecutionem patiuntur,  quia draco antiquus persequitur mulierem insidians calcaneo eius.

Stetit ergo Abia super montem Semeron, qui erat in Ephraim, et ait: Audi, Ieroboam et omnis Isrel, num ignoratis quod Dominus Deus Isrel dederit regnum Dauid super Isrel in sempiternum ipsi et filiis eius? etc. Semeron urbs erat quam cepit Iosue, rege illius interfecto. Dicit autem Iosephus nunc pro ea Sebasten uocari oppidum Palestine, ubi sancti Ioannis Baptiste reliquie sunt condite. Legimus in Regnorum libris quod Ambri rex Isrel emerit montem Semeron, a quodam Semer, et edificauit in uertice eius ciuitatem, quam ex nomine Domini appellauit Semeron.

Persecutus est autem Abia fugientem Ieroboam, et  cepit ciuitates eius, Bethel et filias eius, et Iesana cum filiabus suis, Ephron quoque et filias eius. Bethel ciuitas erat in duodecimo ab Hierosolyma lapide ad dextram euntibus Neapolim, que prius Luza, id est, Amigdalon uocabatur, et cecidit in sortem tribus Beniamin, iuxta Bethan et Hai, quam expugnauit Iosue, rege illius interfecto. Porro quod quidam putant secundum errorem Grecorum, Ulamluzam antiquitus uocatam, uehementer errant. uerbum quippe Hebraicum et nomen ipsius ciuitatule pariter miscuerunt, cum Ulam significet prius, id est, proteron. uocabatur autem prius Luza, Bethel, nec non et Bethaum, quod aliud oppidum suspicantur; Hebrei putant eamdem esse Bethel; sed ex eo tempore quo ibi a Ieroboam filio Nabat uituli aurei  fabricati sunt, et a decem tribubus adorati, uocata est Bethaum, id est, domum idoli, quod ante uocabatur domus Dei. Iesana autem ciuitas est in tribu Iuda, similiter et Ephron in tribu Iuda est. Unde et uilla pergrandis Ephrea nomine contra Septentrionem in uicesimo ab Ierusalem milliario hactenus uocatur.

Nec ualuit ultra resistere Ieroboam in diebus Abia; quem percussit Dominus, et mortuus est. Non Ieroboam percussit Deus ut plerique estimant, siquidem, iuxta Regnorum librum, in uicesimo anno regni eius imperauerat Asa filius Abia super Iudam et Ierusalem; sed Abiam; quia capta Bethel, idola Isreli in scandalum reseruauit, ut Hebrei asserunt.



CAPUT XIu. De Asa rege Ierusalem.

 Dormiuit autem Abia cum patribus suis, et sepelierunt eum in ciuitate Dauid; regnauitque Asa filius eius pro eo. In cuius diebus quieuit terra annis decem. Fecit autem Asa quod bonum et placitum erat in conspectu Dei sui, et subuertit altaria peregrini cultus et excelsa; et confregit statuas lucosque succidit, ac precepit Iude ut quereret Dominum Deum patrum suorum, et faceret legem, et uniuersa mandata; et abstulit e cunctis urbibus Iuda aras et fana, et regnauit in pace, etc. Iste est Asa qui in principio regni sui restaurauit cultum diuinum, et fecit quod bonum et bene placitum erat in conspectu Dei, subuertitque altaria idolorum, et confregit simulacra.  Unde gratiam Domini promeruit, ita ut pugnans contra Aethiopes uictoriam caperet, et eos usque ad internecionem cederet, quia Domino pro eo pugnante, et exercitum eius adiuuante, contriti sunt, sed postea in deterius relabens, cum auxilium Assyriorum contra Baasa regem Isrel quesisset, et Hanani prophetam ad se a Domino missum ut eum inde corriperet, in uincula misisset, grauiter inde Dominum offendit. Unde ipse, iuste sibi Deo tribuente, incidit in languorem grauissimum, et pedum dolorem uehementissimum, in quo et obiit. Nec in infirmitate sua quesiuit Dominum, sed magis in medicorum arte confidens, delusus est. Is itaque eos significat typice, qui bono inchoant initio, sed malo  finiunt termino, qui post abdicationem idololatrie, et spretam seruitutem demonis, et percepta gratia baptismatis, et chrismatis sacri unctione, statim in primordio uite sue pietatis arripiunt opera, sed fortiori etate, ac iuxta terminum presentis uite, quando uirtutibus operam dare debuerant, ad uitia relabuntur, et in prauis delectantur actibus. Hi licet dum cultui diuino instabant, Aethiopes spiritales, et rectores tenebrarum harum superando fugauerint, tamen postquam uoluptatibus presentis uite dediti Assyrios qui regnum confusionis tenent auxiliatores et defensores querunt, adeo iuste deseruntur, et uariis languoribus errorum capti fructuosis priuantur actibus, nec iam bonorum operum ualent procedere gressibus, sed imminente morte sine penitentia  et emendatione morum uitam nefandam morte finiunt perpetua.



CAPUT XuI. Sequitur de Asa.

 Dormiuitque Asa cum patribus suis, et mortuus est anno quadragesimo primo regni sui, et sepelierunt eum in sepulcro suo quod fecerat sibi in ciuitate Dauid; posueruntque eum super lectum suum plenum aromatibus et unguentis meretriciis, que erant pigmentariorum arte confecta, et combusserunt super eum ambitione nimia. Aromata et unguenta meretricia iuxta historiam nuncupant odores, quibus luxuriosi ob libidinem uti solent. Notandum autem quod in regibus, ut Hebrei tradunt, causa reuerentie,  combustiones pretiosarum uestium, simul cum aromatibus fiebant. Unde alibi scriptum est: Iuxta combustiones maiorum facient tibi, quia mos apud ueteres fuit, ut regum ornamenta pretiosa que habebant post obitum suum in pyra urerentur, tamen absque cadaueribus. Figuraliter autem aromata et unguenta meretricia, que in lectulo Asa ob honorem illius concremabantur, uanam significant fame iactantiam, quoniam philosophi uel pete post obitum regum suorum, siue etiam falsi Christiani obeuntibus, suis impendunt magistris. Superuacua enim eos extollunt laude, quorum conuersatio tota fuit plena turpitudine, et hec in ignem mittunt, quia omnia gehenne ignibus obnoxia esse ostendunt, que hic sine aliqua utilitate atque edificatione fratrum  protulerunt. Unde in Iob de uiris iniquis scriptum est: Succisa est erectio eorum, et reliquias eorum deuorauit ignis , et in psalmo: Sepulcra, inquit, eorum domus eorum in eternum; tabernacula eorum in generatione et progenie, inuocabunt nomina eorum in terris ipsorum . Mos enim stultorum est, ritum sequi gentilium, quem in parentalibus agere consueuerunt, quando fatua superstitione in terris eorum, id est, in sepulcris laudes celebrant mortuorum, et credunt hec illis prodesse, quod eorum uidentur exhibere memorie.



CAPUT XuII. De Iosaphat rege Iuda, et bonis actibus, et prouisione imperii.

  Regnauit autem Iosaphat filius eius pro eo, et inualuit contra Isrel. Constituitque militum numeros in cunctis urbibus Iuda, que erant uallate muris, presidiaque disposuit in terra Iuda, et in ciuitatibus Ephraim, quas ceperat Asa pater eius. Et fuit Dominus cum Iosaphat, qui ambulauit in uiis Dauid patris sui primis, et non sperauit in Baalim, sed in Deo patris sui, et perrexit in preceptis illius, et non iuxta peccata Isrel. Quod autem dicit de Iosaphat, ambulasse eum in uiis Dauid patris sui primis, ostendit eum exsecutorem fuisse sagacissimum diuinorum testamentorum, sicut fuit Dauid pater eius initio regni sui, antequam in uxore deliquerit Urie. Cuius peccati ignominia licet obscurare uideatur famam eius, sed penitentie laudabilis satisfactio  eternam illi memoriam preparauit.

Confirmauitque Dominus regnum in manu eius, et dedit omnis Iuda munera Iosaphat, facteque sunt ei infinite diuitie et multa gloria. Cumque sumpsisset cor eius audaciam propter uias Domini et excelsa et lucos de Iuda abstulit, etc. Denique Iosaphat rex typum prefert populi credentium de gentibus, qui ad Redemptorem nostrum, relicto parentum errore, cum uenit sacro baptismate ablutus et sancti chrismatis unctione linitus, a Christo Christianum nomen et regiam dignitatem accepit, cui Petrus apostolus in Epistola sua ait: uos autem genus electum a Domino, regale sacerdotium, gens sancta, populus acquisitionis . Quod nominis ipsius interpretatio  bene confirmat. Interpretatur enim Iosaphat Domini dos, siue qui est donatus. Ecclesia ergo gentium, pretio sanguinis Christi comparata, et Spiritus pignore dotata, consortium sponsi celestis et societatem regni promeruit: cui facte sunt infinite diuitie, siue in conuentu diuersarum nationum ad fidem, seu in acquisitione uariarum uirtutum, et multa gloria specialis sapientie, de qua in Prouerbiis scriptum est: Multe filie congregauerunt diuitias, tu supergressa es uniuersas . Cui omnis Iuda munera obtulit, quia unusquisque fidelis sane doctrine et bonorum operum munera in illius unitate uero regi se conferre gaudebit. Excelsa et lucos de terra Iuda tulit, quia omne scandalum de credentium turmis auferre contendit. Mittit rex  iste principes suos ac sacerdotes in urbes Iuda, ut erudiant populum precepta legis Domini, cum doctores sanctos ad diuersos populos dirigit, ut illis predicent Euangelium Christi. Sicque fiet illud quod de Iosaphat scriptum est:

Itaque factus est pauor Domini super omnia regna terrarum que erant per gyrum Iuda, nec audebant bellare contra Iosaphat, sed et Philisthei Iosaphat munera deferebant, et uectigal argenti: Arabes quoque adducebant pecora arietum septem millia septingentos, et hircos totidem. Cum propter nomen gloriosum, et propter uirtutes que geruntur in Ecclesia, audacia comprimitur paganorum, et gentium incitantur corda, ut deferantur uero Regi Christo, qui caput est Ecclesie, munera recte credulitatis, et censum  bonorum operum, ac pie confessionis soluant, adducantque illi pecora simplicitatis sue; hoc est, arietum septem millia septingentos, et hircos totidem, cum per Spiritus sancti gratiam illuminati, et uiros habiles magisterio propter scientiam et bonorum operum probitatem offerunt, et peccatorum multitudinem per confessionem et penitentiam seruitio illius subiiciunt. Arietes enim duces sunt gregis, et in lege in pacificorum hostiis immolabantur. Hirci autem pro peccato offerebantur.



CAPUT XuIII. Sequitur de Iosaphat.

 Fuit ergo Iosaphat diues et inclytus multum, et affinitate coniunctus est Achab; descenditque  post annos ad eum in Samariam, ad cuius aduentum mactauit Achab arietes et boues plurimos ipsi et populo qui uenerat cum eo; persuasitque illi ut ascenderet in Ramoth Galaad. Dixitque Achab rex Isrel ad Iosaphat regem Iuda: ueni mecum in Ramoth Galaad; cui ille respondit: Ut ego, et tu; sicut populus tuus, sic et populus meus, tecumque erimus in bello. Iosaphat, ut superius diximus, populum significat Christianum, qui fidem tenet catholicam et religionem seruat Christianam. Achab autem impius, qui in Samaria regnabat, heresiarchas exprimit, qui perditorum turbam per errorum deuia ducunt, et in perpetue mortis precipitium trahunt. Quod autem Iosaphat affinitate coniunctus Achab, descenditque  ad eum in Samariam, contra hostes prebens ei auxilium, illos figuraliter demonstrat, qui e catholicis ad hereticorum amicitiam se inclinant. Qui licet a recte fidei tramite non recedant, tamen errantium societatem atque communionem perfecte non deuitant: quod nullo modo sine culpa esse poterit, maxime cum Paulus apostolus doceat hereticum hominem post unam et secundam correptionem deuitandum, et Ioannes in Epistola sua ita dicat: Si quis uenit ad uos et hanc doctrinam non affert, nolite recipere eum in domum, nec Aue ei dixeritis . Qui enim dicit illi Aue, communicat operibus eius malignis. Hinc et per sapientiam dicitur: Qui tetigerit picem, inquinabitur ab illa: et qui communicauerit superbo, induet superbiam . Ob  hoc et ipse Iosaphat per Iehu uidentem filium Hanani  arguitur, quod impio prebuerit auxilium, et his qui oderunt Dominum amicitia iungeretur. Quapropter hereticorum consortia sunt deuitanda, quia nulla societas est luci ad tenebras, nec conuentio Christi ullo modo potest esse cum Belial, neque possumus pariter calicem Domini bibere, ubi salubris haustus est sapientie, et calicem demoniorum, ubi uenenum mortiferum propinatur nequitie.

uocauit ergo rex Isrel unum de eunuchis et dixit ei: uoca cito Micheam filium Iemla. Porro rex Isrel et Iosaphat rex Iuda, uterque sedebat in solio suo uestiti cultu regio, sedebant autem in area iuxta portam Samarie, omnesque prophete uaticinabant coram  eis, etc. Denique propheta Micheas uocatus ad regem Isrel et regem pariter Iuda, prophetauit contra regem Isrel ita dicens:

uidi Dominum sedentem in solio suo et omnem exercitum celi assistentem ei a dextris et a sinistris, et dixit Dominus: Quis decipiet Achab regem Isrel, ut ascendat et corruat in Ramoth Galaad? Cumque diceret unus hoc modo, alter alii, processit spiritus et stetit coram Domino et ait, Ego decipiam eum. Cui Dominus: In quo, inquit, decipies? At ille respondit: Egrediar et ero spiritus mendax in ore omnium prophetarum eius. Dixitque Dominus: Decipies et preualebis; egredere et fac ita. Quid per solium Domini nisi angelicas potestates accipimus, quarum mentibus Deus altius presidens inferius cuncta disponit.  Et quid exercitus celi nisi ministrantium angelorum multitudo describitur? Quid est ergo quod exercitus celi a dextris et a sinistris eius stare perhibetur? Deus enim, qui ita est inter omnia, ut etiam sit extra omnia, nec dextra nec sinistra includitur, sed dextra Dei angelorum pars electa, sinistra autem Dei pars angelorum reproba designatur. Non enim ministrant Deo solummodo boni qui adiuuent, sed et qui redire nolentes grauent. Nec quod celi exercitus dicitur angelorum pars reproba, in eo intelligi posse prohibetur; quos enim suspendi in ere nouimus, aues celi nominamus. Et de eisdem spiritibus Paulus dixit: Contra spiritalia nequitie in celestibus . Quorum caput enuntians ait: Secundum principem  potestatis eris huius . A dextra ergo et a sinistra angelorum exercitus stat, quia et uoluntas electorum spirituum diuine pietati concordat, et reproborum sensus, siue malitie seruiens, iudicio districtionis eius obtemperat. Unde et mox fallax spiritus prosiliisse describitur, per quem Achab rex exigentibus suis meritis decipiatur: neque enim fas est credere bonum spiritum fallacie deseruire uoluisse, ut diceret: Egrediar et ero spiritus mendax in ore omnium prophetarum eius. Sed quia Achab rex peccatis precedentibus dignus erat, ut tali debuisset deceptione damnari, quatenus qui sepe uolens ceciderat in culpam, quandoque nolens raperetur ad penam, occulta iustitia licentia malignis spiritibus datur, ut quos uolentes in peccati laqueo  strangulant, in peccati penam etiam nolentes trahant. Denique hic qui uitam reprobam non mutat, et a perpetrandis peccatis animum non auertit, cum a propheta aliquid requirit, illa audit Deo disponente, que merebitur audire damnandus. Ecce enim ut unum uel duo ex multis loquamur, ab omnipotentis Dei cultu domus Isrel sub idolorum seruitute recesserat, et tamen ad prophetas a quibus decipi consueuerat, sepe ueniebat prospera requirens; cum uero ex ore prophetarum peruersa agens prospera audire merebatur, quid aliud superna iudicia agebant, nisi ut peccator populus in suo corde caperetur? quatenus qui perfidiam sequendo deliquerat, sic prophetarum suorum blandis sermonibus deciperetur, ut iam nec pertimesceret quia deliquisset,  et tanto post durius raperetur ad penam, quanto nunc securius uiueret in culpa. Sed ecce iam largiente omnipotente Deo ab idolorum cultu remotum est quamplurimum genus humanum, ueram fidem publice fatetur; subdi lignis et lapidibus, uel cuilibet creaturis renuit. Securus ergo iam prophetam quilibet in fide positus consulet, quia hoc auditurus est, quod audire fidelem decet. Fidenter dicam, si ab immunditiis atque a prauis actionibus recessisset, securus esset, nam cum Paulus egregius predicator clamet et auaritia que est idolorum seruitus, quisquis adhuc auaritie subiectus est, a cultu idolorum liber non est. Si ergo hic, qui auaritie estibus anhelat in fide quidem positus esse uidetur, sed aliena ambit accipere, honores mundi desiderat  comprehendere, habereque temporalem gloriam concupiscit, atque de hac eadem gloria prophetam consulat, iustum ualde est ex culpe sue merito a prophete ore prospera non audiat, quatenus qui uerba Dei audire in sacro eloquio noluit; ut terrena despiceret, celestia ambiret, illud diuino iudicio ex prophete ore audiat, unde amplius obligatus cadat, ut dum spe terrene glorie delectatus pascitur, suis desideriis ad ima semper ducatur. Neque autem bonus ille fuit spiritus, qui mendax esse appetiit in ore prophetarum. Unde premissum est, quia exercitus celi stetit a dextris et a sinistris eius. Deus enim, qui incircumscripta est ueritas, in illa eterna beatitudine que dextra eius dicitur sinistram non  habet, quia nichil esse quod displiceat potest. Sed quia simul omnia contuetur, simul cuncta aspicit ea ui, in qua et bonos spiritus et malos uidit. Exercitus celi a dextris et a sinistris habere describitur, ut, sicut supra diximus, per dexteram intelligamus angelos electos, per sinistram uero spiritus reprobos; nec mouere debet, quod exercitus celi etiam repulsi angeli uocantur, quia ipsi quamuis ab ethereo celo expulsi sunt, adhuc tamen in ereo celo demorantur, sicut Paulus ait: contra spiritalia nequitie in celestibus.



CAPUT XX. Sequitur de Iosaphat.

Post hec congregati sunt filii Moab et filii Ammon, et  cum eis de Ammonitis ad Iosaphat, ut pugnarent contra eum. Quod adiungit filiis Moab et filiis Ammon et Ammonitis, ostendit Idumeos simul cum Moabitis et Ammonitis coniunctos esse ad pugnandum contra Isrel. Unde in sequentibus narratur, quod filii Ammon et Moab consurrexerunt aduersus habitatores montis Seir, ut interficerent et delerent eos. Sed scriptor historie ob reuerentiam fraterni nominis magis uolebat quod gerebatur associatorum occulte adnotare uocabulo, quam impietatem impudentium sermone diuulgare publico. Maxime cum liber Numerorum narret quod egredientes filii Isrel de deserto non permissi sint ullam Idumeis inferre molestiam prohibente Domino. Notandum autem quod Iosephus eos qui cum filiis Moab et filiis Ammon ierant in prelium  Arabes esse arbitratur.

ueneruntque nuntii et indicauerunt Iosaphat dicentes, uenit contra te multitudo magna de his locis que trans mare sunt, et de Syria, et ecce consistunt in Asasonthamar, que est Engaddi. Trans mare dicens, demonstrat loca illa non que ultra mare Tyrrhenum, sed ea que ultra mare Salinarum posita sunt, quod et alias stagnum Asphaltide siue mare Mortuum nominatur, ubi Iordanis influit. Quod autem dicit hostile agmen consistere in Asasonthamar, que est Engaddi. Engaddi in tribu est Iuda, ubi absconditus est Dauid in solitudine, que est in Aulone Iericho, hoc est, in regione campestri: uocatur autem usque hodie uicus pergrandis Iudeorum Engadda, iuxta mare Mortuum, unde et opobalsamum uenit et  ibi sunt uinee quas Engaddi Salomon nuncupat. De hoc pari modo Iosephus refert, dicens eos castra posuisse apud Gaddi ciuitatem, que est circa paludem Asphaltidem, trecentis stadiis procul ab Ierosolimis, in qua nascitur palma precipua et opobalsamum: Thamar enim palma interpretatur.

Iosaphat autem timore perterritus totum se contulit ad rogandum Dominum, et predicauit ieiunium in uniuerso Iuda. Congregatusque est Iudas ad deprecandum Dominum, sed et omnes de urbibus suis uenerunt ad obsecrandum Dominum. Cumque stetisset Iosaphat in medio cetu Iude et Hierusalem, in domo Domini ante atrium nouum, ait: Domine, Deus patrum  nostrorum, tu es Deus in celo, et dominaris cunctis regnis gentium, in manu tua est fortitudo et potentia, nec quisquam tibi potest resistere, etc. Atrium nouum ipsum templum Domini. Atrium id nominat, eo quod Iosaphat rex ab omnibus immunditiis quibus idololatrie reges illud polluerant, emundabat, et sic atrium quod prius peccando filii Isrel uetus fecerant, tunc penitendo ad pristinam nouitatem reduxerant. Quod autem dicit Iahaziel propheta missus ad Iosaphat: Nolite timere nec paueatis hanc multitudinem, non est enim uestra pugna, sed Dei: cras descendetis contra eas; ascensuri enim sunt cliuum nomine Sis, et inuenietis illos in summitate torrentis, qui est contra solitudinem Isrel; non eritis uos qui dimicabitis, sed tantummodo confidenter  state, et uidebitis auxilium Domini super uos, etc. Eumdem locum Hebrei autumant esse cliuum Sis quasi solitudinem Ieruel: dicunt enim quod Sis, hoc est lebes siue olla, ideo nuncupatus sit, eo quod plurima ibi multitudo hostium conscissa est: et ob hoc Ieruel interpretatur timor Dei, quia de manifesto auxilio Dei quod contulit sperantibus in se, pauor undique alienigenis circa Iudeam habitantibus excreuit. Mystice autem tres ibi hostium cunei, hoc est, Moabitarum, et Ammonitarum atque Idumeorum, triplicem cateruam significant hostium, et persecutorum sancte Ecclesie; paganorum scilicet, Iudeorum, atque hereticorum, qui gratis bellum excitant fidelibus, et nomen Christi simul cum religione Christiana auferre contendunt. Sed Iosaphat  mysticus, hoc est Ecclesie populus, non armis corporalibus, sed spiritualibus aduersus eos dimicare preparat. Insistit enim precibus et intimo cordis uoto supernum querit adiutorium, ut ipse de quo scriptum est, Dominus fortis, Dominus potens in prelio, Dominus conterens bella, Dominus nomen ei, et alibi, Portas inimicorum obsidet, et castra hostium ipse subuertit, superbos humiliet, et proteruos opprimat, atque confidentes in se, a cunctis periculis protegat. Quid enim aliud facit quotidie ecclesiasticus ordo, atque uniuersus cetus fidelium, nisi ad instar Iosaphat sermone admonitus prophetico, inuocat Dominum tota animi intentione, laudat pia confessionis uoce, psallit bona operatione, patienter exspectans supernum iudicium atque opem diuinam?  Unde pius arbiter exaudiendo clamantes ad se, liberat, atque insidias hostium in proprium caput conuertit; ita ut ipsa emulatione, qua ad innocentium necem conspirauerunt, semetipsos inuicem lanient, et ad extremum gehenne cruciatibus et morti perpetue tradantur.

uenit ergo Iosaphat, et omnis populus cum eo ad detrahenda spolia mortuorum; inueneruntque inter cadauera uariam supellectilem, uestes quoque, et uasa pretiosissima, et diripuerunt, ita ut omnia portare non possent, nec per tres dies spolia auferre pre prede magnitudine. Die autem quarto congregati sunt in ualle benedictionis; etenim quoniam ibi benedixerant Domino, uocauerunt locum illum uallis Benedictionis  usque in presentem diem. Reuersusque est omnis uir Iuda, et habitatores Ierusalem, et Iosaphat ante eos, in Hierusalem, cum letitia magna, eo quod dedisset eis Dominus gaudium de inimicis suis. Quid est quod Iosaphat et filii Isrel uenerunt colligere spolia interfectorum, et per tres dies hec congregauerunt, nisi quod sancti doctores cum cetera turba fidelium, colligentes de supermemoratorum hostium spoliis, quidquid de physica, ethica, logica, legendo, scribendo, et docendo utiliter ediderunt, per sancte Trinitatis fidem, in usum totius salubriter conuertunt Ecclesie, ut quod iniusti possessores propter infidelitatem cordis eorum, sine ullo salutis sue remedio, habebant, hoc pie in Dominum credentes, sanctamque religionem fideliter tenentes,  ad sanitatem animarum suarum perpetuam possideant. Unde bene conuenit quod dicitur, quod in quarto die congregati sunt in ualle Benedictionis, ad benedicendum Dominum, sicque introierint in Hierusalem, cum letitia magna. uallis enim Benedictionis humilitas sancte Ecclesie est ubi condigne laudes Deo quotidie decantantur, de quo in psalmo ita scriptum est: Induti sunt arietes ouium, et ualles abundabunt frumento: clamabunt, etenim hymnum dicent . Qui enim sancto quatuor Euangeliorum dogmate instructus per fidem, et baptismum ad unitatem sancte peruenit Ecclesie, ibi rite laudans, ac digne Deo conuersans cum ipsa matre omnium fidelium uisione pacis perpetue, cum laude et letitia sempiterna introire merebitur.

 Post hec iniit amicitias Iosaphat rex Iuda cum Ochozia rege Isrel, cuius opera fuerunt pessima. Et particeps fuit ut facerent naues que irent in Tharsis; feceruntque classem in Asion Gaber. Prophetauit autem Oliezer filius Dodau de Maresa, ad Iosaphat dicens: Quia habuisti fedus cum Ochozia, percussit Dominus opera tua, contriteque sunt naues, nec potuerunt ire in Tharsis. Diximus supra quod societas et amicitia Iosaphat regis Iuda, cum regibus Samarie, illorum personam exprimeret, qui de catholicorum numero ad hereticorum societatem aliqua federatione se compingerent, cuius amicitie pactum omnino non placet Deo. Unde et refertur, quod naues quas rex Iuda et Samarie pariter in Tharsis  miserunt, in Asiongaber contrite sint, quod Dominus percussit opera eorum, ad insinuandum quod quidquid in presentis uite nauigio cum hereticorum concilio aut factione communiter agitur, coram oculis Dei displicere in extrema ultione declarabitur. Unde Saluator in Euangelio dicit: Qui non est mecum, contra me est, et qui non colligit mecum, dispergit.



CAPUT XXI. De Ioram filio Iosaphat, et fine pessimo uite eius.

Dormiuit autem Iosaphat cum patribus suis, et sepultus cum eis in ciuitate Dauid; regnauitque Ioram filius eius pro eo. Qui habuit fratres filios Iosaphat, Azariam et Iahiel et Zacariam, et Azariam et  Michel, et Saphaziam: omnes hi filii Iosaphat regis Iuda, et reliqua. Quod ergo enumerans sex fratres Ioram, filios uidelicet Iosaphat regis Iuda, subiungit Scriptura dicens, omnes hi filii Iosaphat regis, significat quod isti imitabantur perfectionem operum regis Iosaphat, fratre eorum Ioram semper in deteriora labente, ob quod illos legitur idem Ioram interfecisse cum principibus Isrel.

Dereliquerat enim Dominum Deum patrum suorum: insuper et excelsa fabricatus est in urbibus Iuda, et fornicari fecit habitatores Hierusalem, et preuaricari Iudam. Allate sunt autem ei littere ab Elia propheta, in quibus scriptum erat: Hec dicit Dominus Deus Dauid patris tui: Quoniam non ambulasti in uiis Iosaphat patris tui, et in uiis Asa regis Iuda, sed incessisti  per iter regum Isrel et fornicari fecisti Iudam et habitatores Hierusalem, imitatus fornicationem domus Achab; insuper et fratres tuos, domum patris tui, meliores te, occidisti: ecce Dominus percutiet te plaga magna cum populo tuo, et filiis, et uxoribus tuis, uniuersaque substantia tua. Hec ergo uindicta que per prophetam predicta fuerat Ioram regi, per manus Philisthinorum, et Arabum, iuxta merita sua, in eo completa est, cum eius terram uastauerunt, et diripuerunt cunctam substantiam, filiosque eius, pariter et uxores. Iuxta allegoriam quoque Ioram, qui interpretatur quis est excelsus, et de religioso patre Iosaphat genitus, ad perfidiam declinauit, et fornicari fecit filios Iuda, imitatus fornicationem domus Achab, eos potest significare,  qui catholica fide imbuti, ac Christiano baptismate regenerati, Ecclesie instruebantur sacramentis; sed relinquentes fidei ueritatem errores sequuntur hereticorum, et non solum ipsi a tramite sani dogmatis exorbitant, imo alios secum per errorum deuia ducere certant. Unde illos Elias, hoc est sermo propheticus redarguit, quia omnis diuinorum librorum sanctio tales reprehendit; ac merito sue peruersitatis grauissimis contestationibus increpat. Hinc per Ezechielem commemorans beneficia sua, et populi peruersi tergiuersationem exprobrans Dominus, ad Iudam ait: Iuraui tibi, et ingressus sum pactum tecum, ait Dominus Deus, et facta es mihi, et laui te in aqua, et emundaui sanguinem tuum ex te, et unxi te  oleo, et uestiui te discoloribus, et calceaui te hyantino, et cinxi te bysso, et indui te subtilibus, et ornaui te ornamento, et dedi armillas in manibus tuis, et torquem circa collum tuum, et dedi inaurem super os tuum, et circulos auribus tuis, et coronam decoris in capite tuo, et ornata es auro et argento, et uestita es bysso et polymito, et multicoloribus; similam, et mel, et oleum comedisti; et decora facta es uehementer nimis, et profecisti in regnum, et egressum est nomen tuum in gentes propter speciem tuam, quia perfecta eras in decore meo, quem posueram super te, dicit Dominus Deus tuus; et habens fiduciam in pulchritudine tua, fornicata es in nomine tuo, et exposuisti fornicationem tuam omni transeunti, ut eius fieres. Et sumens de uestimentis tuis, fecisti tibi excelsa hinc inde  consuta, et fornicata es super eis sicut non est factum, neque futurum est, et tulisti uasa decoris tui, et de auro meo, et argento meo, quod dedi tibi, et fecisti imagines tibi masculinas, et fornicata es in eis. Et sumpsisti uestimenta tua multicoloria, et operuisti illas et oleum meum et thymiama meum posuisti coram eis, et panem meum quem dedi tibi, similam et oleum, et mel, quibus enutriui te, posuisti in conspectu eorum in odorem suauitatis. Et paulo post: Propterea, meretrix, audi uerbum Domini. Hec dicit Dominus Deus: Quia effusum est es tuum, et reuelata est ignominia tua, in fornicationibus tuis, super amatores tuos, et super idola abominationum tuarum in sanguine filiorum tuorum, quos dedisti eis: ecce ego congregabo omnes amatores tuos, quibus commista es, et  omnes quos dilexisti, cum uniuersis quos oderas, et congregabo eos super te undique, et nudabo ignominiam tuam coram eis, et uidebunt omnem turpitudinem tuam, et iudicabo te iudiciis adulterarum, et effundentium sanguinem, et dabo te in sanguine furoris et zeli, et dabo te in manus eorum et destruent lupanar tuum, et demolientur prostibulum tuum, et denudabunt te uestimentis tuis, et auferent uasa decoris tui, et derelinquent te nudam plenamque ignominia, etc.

Tu autem egrotabis pessimo languore uteri, donec egrediantur uitalia tua paulatim per dies singulos, et reliqua. Cruciantur ergo uteri, hoc est, mentes hereticorum, languore pessimo perfidie, donec egrediantur uitalia eorum paulatim per dies singulos;  quousque uidelicet omnis uigor sensus eorum, per uecordiam desipiendo, ueracis sapientie uitalem funditus perdat intellectum. Deuastabunt eos Philisthei et Aethiopes spiritales, diripientes cunctam substantiam eius laboris, que inuenta est in domo conuersationis sue, insuper et filios eorum et uxores, hoc est, sollicitudinem carnalem, et fructus operum nefandorum, ducent cum omni supellectile sua in loca tenebrarum, et profundum tartari inferni, morienturque infirmitate pessima dispensationis, nec eis populus cultum celebrem prebet exsequiarum, sed delentur de libro uiuentium, neque cum iustis in celesti regno conscribi merentur. Iusti uero possidebunt terram uiuentium, et inhabitabunt  in seculum seculi super eam; inimici autem Domini, mox ut honorificati et exaltati fuerint, deficientes ut fumus deficient, peribit memoria eorum cum sonitu, et nomen eorum in cetu sanctorum non memorabitur amplius . Unde et sequitur:

Mortuusque est in infirmitate pessima, et non fecit ei populus secundum morem combustionis exsequias, sicut fecerat maioribus eius. Triginta duorum annorum fuit cum regnare cepisset, et octo annis regnauit in Ierusalem, ambulauitque non recte. Et sepelierunt eum in ciuitate Dauid, uerumtamen non in sepulcro regum.



CAPUT XXII. De Ochozia filio Ioram et nefandis actibus eius. De Ioas rege Iuda et Ierusalem, quem Ioiada pontifex reseruauit. De nece quam exercuerat Athalia; constituit se reginam super duas tribus.

 Constituerunt autem habitatores Ierusalem Ochoziam filium eius minimum regem pro eo; omnes enim maiores natu qui ante eum fueram, interfecerunt latrones Arabum, qui irruerant in castra. Regnauitque Ochozias filius Ioram regis Iuda. Quadraginta duorum annorum erat Ochozias cum regnare cepisset, et uno anno regnauit in Ierusalem. Questio ualde perplexa hic oboritur, ubi dicitur Ioram octo annis regnasse, et quadraginta uixisse; filium autem eius Ochoziam cum regnare cepisset, fuisse quadraginta duorum annorum. Quod  ita est: duobus annis antequam ipse pater natus esset, filium genuit. Hoc nisi alio modo intelligatur, quam sit ridiculum, simplex etiam lector aduertit. Unde hanc questionem Hebrei ita soluunt, quod Ioram ipse qui hic quadraginta annis uixisse describitur, et octo annis regnasse, uixerit annos quadraginta, et regnauerit uiginti octo. Etenim anni octo qui ei in regno tribuuntur, ipsi sunt quibus regnauit antequam fratres occideret, cum adhuc utique innocenter uiueret. Reliqui uero uiginti anni quibus postea regnauit, idcirco a numero eius auferuntur, quia in languore et tribulatione deduxit eos. Ideoque filio eius iidem tribuuntur, qui non amplius quam uiginti annorum duorum, iuxta id quod in Regum scriptum est, regnasse perhibetur,  ne de numerorum summa remanentes anni errorem in indagatione temporum facerent. Ochozias enim uixit 23 annis, ex quibus uno tantum anno regnauit. Collatio enim lectionis libri Regum huic questioni soluende magnum prebet auxilium.

Igitur Azarias filius Ioram rex Iuda descendit ut inuiseret Ioram filium Achab in Iezrahel egrotantem. Hic Azarias paulo superius Ochozias nominatus est, Ochozias enim interpretatur apprehendens Dominum, et Azarias adiutorium Domini. Ideoque et Hebrei putant mutatum ei nomen in melius in hoc loco, eo quod iuxta preceptum Domini ad infirmum uisitandum descenderat.

uoluntatis quippe fuit Dei aduersum Ochoziam, ut ueniret ad Ioram, et cum uenisset, ut egrederetur cum  eo aduersum Iehu filio Namsi, quem unxit Dominus ut deleret domum Achab. Cum ergo subuerteret Iehu domum Achab, inuenit principes Iuda, et filios fratrum Ochozie, qui ministrabant ei, et interfecit illos. Ipsumque perquirens Ochoziam, comprehendit latentem in Samaria adductumque ad se occidit. Refertur in historia Regum qualiter per Eliseum prophetam Dominus ordinauerit Iehu ad exstirpandum domum Achab, et sacerdotes Baal interficiendos. Qui et percussit Ioram regem Isrel, et Ochoziam regem Iuda, et Iezabel impiissimam reginam de palatio in Iezrahel precipitare fecit. Iehu enim typice potest designare gentium principatum, quem Dominus ac Redemptor noster destinauit ut in sacrilega ciuitate,  que prophetas et ipsum Dominum prophetarum occidit, et apostolos eius persecuta est, iudicia exerceret, et eam ultione iusta perimeret, atque sacerdotium uanum quod post Christi aduentum inaniter habuerat destrueret, templumque subuerteret, nec non et impiam Synagogam, que sanguinem sanctorum semper sitiebat, de regni culmine precipitaret, ac rectores ipsius interficeret.

Nec erat spes aliqua ut de stirpe regnaret Ochozie; si quidem mater eius Athalia uidens quod mortuus esset filius suus, surrexit, et interfecit omnem stirpem regiam domus Ioram. Porro Iosabeth, filia regis, tulit Ioas filium Ochozie, et furata est eum de medio filiorum regis cum interficerentur, absconditque eum cum nutrice sua in cubiculo lectulorum. Iosabeth autem  que absconderat eum, erat filia regis Ioram, uxor Ioiade pontificis, soror Ochozie; et idcirco Athalia non interfecit eum: fuit ergo cum eis in domo Dei absconditus sex annis, quibus regnauit Athalias super terram. Athalia ergo hec, que semen Dauid exstinguere moliebatur, et regiam stirpem delere, bene impietatem exprimit Synagoge, que per nequitiam mentis seminis Dauid, hoc est Christi, insidiatrix erat, et odium contra eum semper in corde gerebat. Que aliquando regnare uidebatur, cum legis ceremonias temporaliter obseruabat. Interpretatur autem Athalia temporalis Domini. Sed Iosabeth strenuitate, que interpretatur saturitas Domini, id est Ecclesie, in qua uere sunt delicie, seruatur Ioas, qui interpretatur memoria Domini, Christus uidelicet,  in quo memoria est nominis Domini, ne per crudelitatem seuientis hostis interimatur in cordibus electorum, magisque nutriatur in domo Ioiade pontificis, qui delectus Domini interpretatur, de quo Patris uox ait: Hic est Filius meus dilectus in quo mihi bene complacui . Cuius domus est sancta Ecclesia, ubi in fide electorum manens quotidie facit augmentum corporis sui, donec tempore iudicii sceptrum regni et potentiam aduersus eos extollet qui eum deprimere cogitabant, et interfectricem sanctorum eternis deputabit penis.



CAPUT XXIII. Sequitur de supra.

 Anno autem septimo confortatus Ioiada assumpsit centuriones, Azariam uidelicet filium  Ieroham, et Ismahel filium Iohanan, Azariam quoque filium Obed, et Maasiam filium Adaie, et Elizaphat filium Zechri, et iniit cum eis fedus. Qui circumeuntes Iudam, congregauerunt Leuitas de omnibus locis Iuda, et principes familiarum Isrel, ueneruntque in Ierusalem. Iniit ergo omnis multitudo pactum in domo Domini cum rege, etc. De hac eadem re et in libro Regum quarto narratur: in cuius expositione que ex Patrum dictis explanata inuenimus, inseruimus. Sed et nunc quomodo Iosephus historicus Iudeorum de hoc referat inserendum censemus, ut lector diligens cum diuersorum narrationes audierit, facilius ueritatem rei possit agno scere. »Qui hoc modo refert. Ochozias ex uno  patre habuit sororem nomine Iosabeth, cui copulatus erat pontifex Ioiada. Hec ingressa regiam domum, ubi erant interfecti filii regum, Ioas nomine infantulum anniculum celatum inueniens cum nutrice, et portans in cubiculum clausit, et latenter aluit ipsa, et uir eius Ioiada in templo, septem annis, quibus in Hierosolymis super duos tribus Athalia regnauit; septimo uero anno Ioiada hunc sermonem pandidit quinque uiris centurionibus, eisque suasit ut ei consisterent contra ea que ab Athalia fuerant perpetrata, et regnum infanti traderent: percepturusque ab eis iusiurandum quod securitas talia gerentibus prepararetur, prodidit eis que gerenda forent atque complenda. Tunc uiri quibus sacerdos Ioiada suum consilium commiserat, circumeuntes  omnes prouinciam, sacerdotes et Leuitas congregantes ex ea, simul et principes tribuum omnes, Hierosolymas ad pontificem deduxerunt. Qui mox fidem ab eis iureiurando petit ut quod ab eo cognoscerent cum taciturnitate seruarent, donec nisus eius intentionis potuisset impleri. Quibus iurantibus, securus effectus, deduxit eum quem de genere Dauid enutrierat. Iste, inquit, uobis rex ex illa domo erit, quam nostis Dominum prophetasse super nos omni tempore regnaturam. Moneo siquidem ut tertiam partem uestram eum in templo custodire faciatis, quatuor uero in omnibus templi ianuis statuatis, reliqua uero pars teneat portam que ducit ad tecta regalia, alia uero inermis multitudo consistat in templo, nullumque armatum permittatis  intrare, nisi tantummodo sacerdotes. Eisque precepit ut aliqua pars sacerdotum et Leuitarum circa ipsum regem assisteret, eum euaginatis gladiis circumdantes, ut si quis armatus in templum intrare presumeret, repente perimeretur, et nichil metuentes, regem tam fortiter obseruarent. Illi uero consilio pontificis obedientes, suam uoluntatem opere declararunt. Interea Ioiada aperiens armamentum, quod erat in templo a Dauid constitutum, diuisit centurionibus, et sacerdotibus, et pariter Leuitis, arma quecunque illic inuenit, lanceas et pharetras, et quodcunque aliud apprehendit genus armorum, et armatos circa templum statuit, ut manu sua totum constipare uiderentur ingressum, et quasi murum habere, studere molirentur. Producentesque  Ioam in medio puerorum ei regium diadema posuerunt, et ungens eum Ioiada, regem solemniter ordinauit. Populus itaque gaudens clamauit: uiuat rex! Porro Athalia tumultum et laudes inopinatas repente cognoscens, uehementer perturbata, cum suo exercitu de regalibus exsiliuit; et cum uenisset ad templum, sacerdotes quidam eam protinus exceperunt, armatos uero qui sequebantur introire prohibuerunt. Erant enim a pontifice prepositi, sicut dictum est, ut templi aditus obseruarent. Tunc itaque Athalia, uidens puerum stantem super tribunal regium, eique diadema regale superimpositum, scissa ueste sua, uehementer exclamans, iussit occidi qui ei fecit insidias, et principatum auferre  tentauerat. Ioiada uero euocans centuriones, iussit ut educerent Athaliam in conuallem Cedron, eamque illic perimerent, ne templum, occidentes illic ueneficam, uiolarent. Unum precipiens, ut si quis ei ferre uelit auxilium, pari sorte perimeretur. Tunc quidam, cui fuerat eius iniuncta peremptio, sumens Athaliam deduxit eam ad portam mularum regis, et illic interfecit. »Hec Iosephus. Porro quod in historia scriptum est, quod unxerit Ioiada pontifex et filii eius Ioam in regem, imprecatique dixerint: uiuat rex, filios Ioiade synechdochice pro solo Zacaria posuit, qui propheta erat, quem postea idem Ioas interfecit, ut ad magnum damnationis pertineret augmentum, eum interficere qui se in regem unxerat.

 Quod cum audisset Athalia uocem scilicet currentium, atque laudantium regem, ingressa est ad populum in templum Domini. Cumque uidisset regem stantem super gradum in introitu, et principes turmasque circa eum, scidit uestimenta sua, et ait: Insidie, insidie, etc. Gradum dicit columnam illam siue basim quam preparauit Salomon in basilica, de quo in superioribus scriptum est quod fecerat Salomon basim eneam, et posuerat eam in medio basilice, habentem quinque cubitos longitudinis, et quinque cubitos latitudinis, et tres cubitos in altum, steteritque super eam, et deinceps, flexis genibus contra uniuersam multitudinem Isrel, et palmis in celum leuatis, orauerit.

Pepigit autem fedus Ioiada inter se, uniuersumque  populum, et regem, ut esset populus Domini. Quid est quod dicit Ioiadam inter se, uniuersumque populum et regem pepegisse fedus, nisi quod se loco legis et Dei, cuius minister erat, posuit? sicut in libro Regum ostenditur, ubi ita scriptum est: Pepigit ergo Ioiada fedus inter Dominum, et inter regem, et inter populum, ut esset populus Domini. Unde interpretatur Dominum cognoscens, siue Dominum diligens, quia Dominum cognoscere filios Isrel docuit. Pepigit itaque fedus Ioiada inter Dominum, et populum, et regem, ut utrique, hoc est rex et populus, obedirent Deo et legi eius. Pepigit inter regem et populum, hoc est, ut populus erga regem fideliter ageret, et rex populum cum iustitia regeret, sub manibus sacerdotum et Leuitarum, quorum  officii fuit ut precepta Domini, et legitima eius eis insinuarent.



CAPUT XXIu. De eo quod Ioas precepit sacerdotibus instaurare sarta tecta domus Domini, et culturam renouauit templi. De fine Ioiade pontificis: et interfectione Zacarie, filii eius, quem Ioas rex inter templum et altare occidere iussit. De obitu Ioas.

 Post que placuit Ioas ut instauraret domum Domini. Congregauitque sacerdotes et Leuitas, et dixit eis: Egredimini ad ciuitates Iuda, et colligite de uniuerso Isrel pecuniam ad sarta tecta templi Dei uestri per singulos annos, festinatoque hoc facite. Porro Leuite egerunt negligentius. uocauitque rex  Ioiadam principem, et dixit ei: Quare non tibi cure fuit ut cogeres Leuitas inferre de Iuda et Ierusalem pecuniam, que constituta est a Moyse seruo Domini, ut inferret eam omnis multitudo Isrel in tabernaculum testimonii. Pecunia ergo que constituta est a Moyse in tabernaculum deferenda, ipsa est quam Dominus in Exodo precepit Moysi dicens: Quando tuleris summam filiorum Isrel, iuxta numerum, dabunt singuli pretium pro animabus suis Domino, et non erit plaga in eis cum fuerint recensiti. Hoc autem dabit omnis qui transit ad nomen, dimidium sicli, iuxta mensuram templi. Siclus uiginti obolos habet. Media pars sicli offeretur Domino. Qui habetur in numero a uiginti annis et supra, dabit pretium. Diues non addet ad medium sicli, et pauper nichil minuet.  Susceptamque pecuniam que collata est a filiis Isrel in usus tabernaculi testimonii, ut sit monimentum eorum coram Domino, et propitietur animabus illorum . Spiritali autem sensu summa filiorum Isrel summam omnium designat electorum, quorum nomina scripta sunt in celo. Singulique dant pro animabus suis pretium Domino, cum ei in bonis operibus exhibent sedule seruitutis obsequium. Alioquin plaga erit in eis, cum fuerint recensiti, quia nimirum ultio manet perpetua eos qui, fidelium numero nominetenus sociati, perfecta fidei opera Domino offerre detrectant. Diciturque de talibus: Non dabunt Deo placationem suam, et pretium redemptionis anime sue . Redemptio enim anime uiri, diuitie sue, ut Salomon  ait , siue temporales, scilicet cum eas distribuerit, dederitque pauperibus, ut iustitia eius maneat in seculum seculi, seu spiritales, hoc est, ipsa iustitia, quam fecit, uel miserando pauperibus, uel alia bona faciendo. Dabit autem omnis qui transit ad nauem, dimidium sicli, hoc est uiginti obolos, quod non aliud aptius quam obseruantia Decalogi a nobis ualet intelligi. Qui enim recte intelligere legem nouit, omnem in eo fidei atque operis plenitudinem et future promissionem retributionis inesse cognouit; namque in primis tribus dilectio Dei, in sequentibus septem dilectio est proximi comprehensa. Et Apostolo teste, plenitudo legis est dilectio. Sed et aliud sacramentum nequaquam pretereundum eodem numero denario continetur. Nomen  enim iehsu apud Hebreos a iod, apud Grecos a iota incipit: que utraque in sua gente denarii est nota numeri, decemque obolos in pretium anime sue, offerunt, qui in Iesum Christum credentes signum nominis eius quod a denario numero incipit, in fronte et professione proferunt. Et fortasse huius gratia sacramenti Dominus in Euangelio testatur iota unum de lege preteriri non posse, quia uirtus decalogi que ibi continetur, fideque nominis ipsius que ibi mystice signatur, nulla unquam potest infidelium perturbatione corrumpi. Suscepta a filiis Isrel pecunia in monimentum eorum coram Domino infertur, cum omne quidquid agimus boni in eterna apud conditorem ac iudicem nostrum memoria  custoditur, quatenus ex eis que illi obtulimus bonorum operum fructibus propitius nobis fieri dignetur. Seruaturque eadem pecunia in usum, cum ex bonis actibus sequentium in Christo fidelium mores actusque confirmantur, ac tales fieri minoresque contendunt, quales fuisse eos quos cum Domino regnare norunt agnoscunt. Sequitur:

Athalia enim impiissima, et filii eius, destruxerant domum Dei, et de uniuersis que sanctificata fuerant templo Domini, ornauerant fanum Baalim. Non ideo dicit filios Athalie destruxisse cum ea domum Dei, quod ipsa filios aliquos habuerit tunc uiuentes, cum antea legatur quod, Ochozia mortuo, quia non habuerat filium, omne semen regium interficere molita sit, sed filios eius sacerdotes nominat  idolorum, qui spoliauerunt templum ornamentis suis, et ex eis ornauerunt idola sua. Plerumque in sacro eloquio filii non nascendo, sed imitando uocantur.

Precepit ergo rex, et fecerunt arcam, posueruntque eam iuxta portam Domini forinsecus, et predicatum est in Iuda et Ierusalem, ut deferrent singuli pretium Domino, quod constituit Moyses seruus Domini super omnem Isrel in deserto. Letatique sunt cuncti principes, et omnis populus, et ingressi contulerunt in arcam Domini, atque miserunt, ita ut impleretur, etc. Quid est quod Ioas rex sacerdotes arguit, quod inertes et minus studiosi fuerint in instauratione templi Domini, et quod pecunia collata a populo iussu regis per manus ministrorum,  cementariis et artificibus operum dabatur, ut restaurarent scissuras parietum, et sarta tecta reedificarent, nisi quod redemptor noster, quem Ioas hoc actu prefigurabat, nec non et nomine, interpretatur enim Domini robur, mandat doctoribus suis, ut accipiant omnem pecuniam que a pretereuntibus offertur in templum Domini pro pretio anime, et uoto cordis sui, cum quidquid a pretereuntibus istis scientie spiritalis, uel bonorum exemplorum, in thesaurum Domini collatum est, per sacerdotum, hoc est, predicatorum officia ad instaurationem templi spiritualis conferatur: quatenus ibi quodcunque scissum per errorem, uel per uitia lesum inuenerint, restaurent; ne forte per negligentiam magistrorum depereat multitudo auditorum.

 Dederunt pecuniam rex et Ioiada his qui preerant operibus domus Domini. At illi conducebant ex ea cesores lapidum, et artifices operum singulorum, ut instaurarent domum Domini; fabros quoque ferri et eris, ut quod cadere ceperat, fulciretur, et cetera. Cum rex noster simul et sacerdos, qui semetipsum Patri obtulit pro nobis, pecuniam uerbi diuini dignis dispensatoribus commendabat, ut euangelici tritici mensuram conseruis suis his qui operantur in domo Domini, et uirtutum opera in edificio diuino componunt, tribuerent, quid ergo fecerunt apostoli, quos in Ecclesia principes electio diuina constituit, quando per subiectos sibi discipulos uerbi diuini  semina per totum orbem sparserunt? quatenus operarios uoluntatis Dei idoneos in auditoribus suis perficerent. Quorum alii fabricabant ligna, cum semetipsos, et eos qui sibi obediebant, quando illa que per heresim et schismata rupta erant, reedificabant. Alii saxa cedebant, cum duros corde et incredulos fortiter increpabant. Alii metallis ferri et eris fabricabant, cum firmum robur recte credulitatis, et claram confessionem catholice ueritatis ab unaquaque persona rite expetebant, ita ut impleretur instauratio domus Domini in uniuersis que indigebant expensa ad muniendum domum Domini, iuxta illud dictum Apostoli quo ait: Unicuique autem nostrum data est gratia secundum mensuram donationis Christi . Et paulo post: Et  ipse, inquit, dedit quosdam quidem apostolos, quosdam autem prophetas, alios uero euangelistas, alios uero pastores et doctores ad consummationem sanctorum, in opus ministerii, in edificationem corporis Christi.

Cumque omnes complessent omnia opera, detulerunt coram rege et Ioiada reliquam partem pecunie de qua facta sunt uasa templi in ministerium, et ad holocausta phiale quoque, et cetera uasa, aurea et argentea, etc. Quibusdam autem minus considerantibus sacre Scripture concordiam, uidetur hec sententia contraria esse illi, que in libro Regum scripta est, ubi dicitur: uerumtamen non fiebant ex eadem pecunia hydrie templi Domini, et fuscinule et thuribula, et tube, et omne uas aureum et argenteum de pecunia  que inferebatur in templum Domini . Non enim hic narratur quod de eadem pecunia que offerebatur a populo in templum Domini, ad instaurationem domus Dei facta fuerint sacra uasa in ministerium templi, et ad holocausta, sed de reliqua parte pecunie, hoc est, ea que ex aliis donationibus collata fuerat. Potuit enim fieri ut in diuersis temporibus pecunie oblate, diuerse facture materiam preberent. Mystice autem significat quod alia debet esse ratio formandorum spiritualium uasorum in ministerium Domini; alia parandorum lignorum et saxorum in edificium domus: quia alia debet esse doctrina, qua rudes imbuantur ad fidem, et alia qua iam perfecti instruuntur ad scientie plenitudinem. Bene autem uasa domus Domini illi possunt intelligi,  qui iam apti sunt ad capienda munera diuina, et habiles fiunt ad ministerium Dei. Sed phiale tantum nominatim in Paralipomenon cum ceteris uasis que specialiter non exprimuntur, facta esse narrantur, que possunt ingenii capacitatem, uel latitudinem cordis, per dilectionem exprimere. Hec uidelicet uasa efficiuntur aptissima ad ministerium Dei. Ceterum nec illud etiam sine mysterio est, quod in Regum narratur, factas esse hydrias et fuscinulas, thuribula, et tubas. Nam hydrie eos significare possunt, qui aquam sapientie diuine in se continent, fuscinule quoque doctores speciales, quorum officii est corpus et sanguinem Domini credentibus distribuere, et infidelibus abnegare; nec non et specialem  alimoniam uerbi, cuique prout conuenit dispertiri, quia sunt in uerbis Dei nonnulla, que nostre humilitati reuelare et ad nostre epulas refectionis concedere, dignatus est Christus. Sunt alia item tante profunditatis, que Spiritus sancti solummodo scientie pateant; nostre uero capacitatis per omnia mensuram transcendant. Thuribula autem illos figurate demonstrant, qui mundam orationem, ex conscientia pura, et fide non ficta, offerunt Deo, et cum Propheta dicere possunt: Dirigatur oratio mea sicut incensum in conspectu tuo . Tube autem quid aliud significant, quam predicatores sanctos, qui in toto orbe terrarum, uocem euangelice predicationis emittunt? Quorum persone per prophetam dictum est: Clama, ne cesses, quasi tuba  exalta uocem tuam, et annuntia populo scelera eorum, et domui Iacob peccata eorum . Et Psalmista: In omnem terram exiuit sonus eorum, et in fines orbis terre uerba eorum .

Senuit autem Ioiada plenus dierum, et mortuus est cum esset centum triginta annorum; sepelieruntque eum in ciuitate Dauid cum regibus, eo quod fecisset bonum cum Isrel et cum domo eius. Quid est quod Ioiada bonum fecisse dicitur cum Isrel et domo eius, nisi quod plebem Isreliticam, que domus Iacob, uel domus Isrel sepe in Scripturis nominatur, cunctis diebus sacerdotii sui rite regebat, et ad cultum Dei diligenter instituebat? Unde illis placato Deo, bona prosperitatis et pacis prouenire poterant. Iosephus autem ideo eum dicit, Hierosolymis in  regiis monumentis sepultum, quoniam generis Dauid reparasset imperium. Numerus autem ipse annorum etatis Ioiade, bene ualet perfectionem uite eius significare, pro qua eternam beatitudinem merito adeptus est; nobisque figuraliter innuit, quod si tempus presentis uite, in sancte Trinitatis fide, cum professione bonorum operum studuerimus complere, ad eternam beatitudinem, que est in dextera Dei, opitulante gratia ipsius, perueniemus, et quiete eterna, cum sanctis illius, qui ueri reges sunt, in eternum perfruemur.

Postquam autem obiit Ioiada, ingressi sunt principes Iuda et adorauerunt regem, qui delinitus obsequiis eorum, acquieuit eis, et dereliquerunt templum Domini Dei patrum suorum, seruieruntque lucis et sculptilibus,  et facta est ira contra Iudam et Ierusalem propter hoc peccatum. Tradunt Hebrei adoratum a principibus Iuda regem Ioas fuisse, ut Deum, et honores supra modum humanum a sibi subditis exhibitos, libenter accepisse. Unde nimis offendebat Dominum, cuius iram subito expertus est. Nulla enim dementia maior esse poterit, quam creaturam corruptibilem, sempiterne deitatis sibi usurpare honorem, et per arrogantie fastum, propriam nolle cognoscere mensuram. Ob quam causam et Herodes legitur in Actibus apostolorum ab angelo esse percussus, eo quod Domino non reddidit honorem. Unde nobis omne genus superbie et arrogantie omnino fugiendum est, quia superbis Deus resistit,  et omnis arrogantia abominatio est apud Deum; humilibus autem diuinitas sua prestat gratiam, et super humilem atque quietum requiescit spiritus Dei. Omnis qui se exaltat humiliabitur, et qui se humiliat exaltabitur.

Spiritus itaque Domini induit Zacariam, filium Ioiade sacerdotem, et stetit in conspectu populi et dixit eis: Hec dicit Dominus: Quare transgredimini preceptum Domini quod uobis non proderit, et dereliquistis Dominum, ut derelinqueret uos? Qui congregati aduersus eum, miserunt lapides iuxta regis imperium, in atrio domus Domini, et non est recordatus Ioas rex misericordie, quam fecerat Ioiada pater illius secum, sed interfecit filium eius. Qui cum moreretur ait: uideat Dominus, et requirat. Questio  hic oboritur, quare Dominus in Euangelio Zacariam inter templum et altare occisum memorans, filium Barachie esse dixerit, cum presens historia filium eum Ioiade fuisse manifeste designet? Unde nonnulli super hac sententia diuersas ponunt opiniones. Alii Zacariam filium Barachie, dicunt eum esse qui in duodecim prophetis undecimus est, patrisque nomen consentit in eo; sed ubi occisus sit inter templum et altare Scriptura non loquitur, maxime cum temporibus eius uix ruine templi fuerint. Alii Zacariam patrem Ioannis intelligi uolunt, ex quibusdam apocryphorum libris approbantes, quod propheta occisus sit, quia Saluatoris predicauerit aduentum. Hoc quia de Scripturis non habuit auctoritatem, eadem facilitate contemnitur qua probatur.  Alii istum uolunt esse Zacariam, qui occisus sit a Ioas rege Iude inter templum et altare, sicut Regum narrat historia. Sed obseruandum, quod ille Zacarias non sit filius Barachie, sed filius Ioiade sacerdotis. Unde scriptum refert: Non fuit recordatus Ioas patris eius Ioiade, que sibi fecisset bona. Cum ergo teneamus Zacariam, et occisionis consentiat locus, queramus quare Barachie dicitur filius, et non Ioiade. Barachia in lingua nostra benedictus Domini dicitur; et sacerdotis Ioiade iustitie Hebreo nomine demonstrantur. In Euangelio quoque quo utuntur Nazareni, pro filio Barachie, filium Ioiade scriptum reperimus. Simpliciores fratres inter ruinas templi et altaris siue in portarum exitibus, que Siloam ducunt, rubra saxa demonstrantes,  Zacarie sanguine putant esse polluta. Non condemnamus errorem, qui de odio Iudeorum, et fidei pietate descendit.

Cumque euolutus esset annus, ascendit contra eum exercitus Syrie, uenitque in Iudam et Hierusalem, et interfecit cunctos principes populi, atque uniuersam predam miserunt regi in Damascum, et certe cum permodicus uenisset numerus Syrorum, tradidit Dominus in manibus eorum infinitam multitudinem, eo quod dereliquissent Dominum Deum patrum suorum; in Ioas quoque ignominiosa exercuere iudicia, et abeuntes dimiserunt eum in languoribus magnis. Narrat quoque Iosephus, quod Hazel Assyriorum rex in prouinciam Iudeorum misisset exercitum, qui deuastauit  eam; atque depopulauit Geth. Cum uero esset ad Hierosolymam uenturus, metuens Ioas obsessionem, euacuatis omnibus Dei thesauris, atque regalibus, et ministerii templi, misit Syrorum regi. Hic tamen redimens, ne ciuitas pateretur oppressionem, aut periculum rerum omnium sustineret. Cui dum satisfactum fuisset ingenti multitudine pecuniarum, nequaquam ad Hierosolymam castra metatus est. Similiter idem rex Syrie deuastauit Samariam, quia eo tempore Ioachaz filius Iehu imperium tenebat. Qui impie gerens, sicut priores fecere Isrelitarum reges, Deum spreuisse uidebatur. Hunc autem humiliauit Hazel rex. Nam ciuitates ei plurimas et maximas abstulit, et eius milites trucidauit. Hec itaque passus est Isrelitarum populus, secundum  Elisei prophetiam, quando Hazel occidit Dominum suum, quia eum regnaturum esse predixerat super Syros et Damascenos.

Surrexerunt autem contra eum serui sui in ultionem sanguinis filii Ioiade sacerdotis, et occiderunt eum in lectulo suo, et mortuus est. Sepelieruntque illum in ciuitate Dauid, sed non in sepulcris regum. Insidiati uero sunt ei Zabad filius Seniaath Ammonitidis, et Iozabad filius Semarith Moabitidis. Denique Hebrei asserunt idcirco Ammonitas et Moabitas insidiatos esse regi Ioas, detestantes iniustam necem Zacarie, ad exaggerandam malitiam Isrelitarum, qui ulcisci uoluerunt sacerdotem Dei: quod illi fecerunt, qui filii alienigenarum fuerunt.



CAPUT XXu.  De regno Amasie, filii Ioas, in Ierusalem.

uiginti quinque annorum erat Amasias cum regnare cepisset, et uiginti nouem annis regnauit in Hierusalem. Nomen matris eius Ioadan de Hierusalem. Fecitque bonum in conspectu Domini: uerumtamen non in corde perfecto. Queri potest quomodo Scriptura dicat Amasiam bonum fecisse in conspectu Dei, sed non in corde perfecto, cum nullo modo bonum illud opus, in conspectu Dei fieri possit, quod non bono geritur animo? maxime cum Diuinitas, Scriptura testante, intueatur cor, et uoluntas effectum condigne remuneret. Sed bonum dicitur fecisse in conspectu Dei, qui quamdam speciem bonorum operum, que placere Deo manifestum est, coram hominibus ostendit. Hec illi arbitrantur bona esse,  quia facietenus uidebant, et secundum hanc illa laudabant, sed coram Deo iam accepta non erant, quia reprobo animo facta fuerant. Unde ipse Amasias semper in deteriora relabens, nouissime in idololatriam corruit, per quam et periit, quia radicem cordis probabilem non habuit, que pro cultu pietatis gratiam Dei promereri posset.

Congregauit ergo Amasias Iudam et constituit eos per familias, tribunosque, et centuriones, in uniuerso Iuda et Beniamin, et recensuit a uiginti annis sursum, inuenitque triginta millia iuuenum, qui egrederentur ad pugnam, et tenerent hastam et clypeum. Mercede quoque conduxit de Isrel centum millia robustorum, centum talentis argenti: uenit autem homo Dei ad  illum, et ait: O rex, ne egrediatur tecum exercitus Isrel; non est enim Dominus cum Isrel, et cunctis filiis Ephraim. Quod si putas in robore exercitus bella consistere, superari te faciet Deus ab hostibus. Dei quippe est, et adiuuare, et in fugam uertere, et cetera. Queritur quare dictum sit, non esse Dominum cum Isrel, et cunctis filiis Ephraim? Et cur prius nominet Isrel, quo uocabulo omnes decem tribus comprehendit, et postea specialiter filios Ephraim. Ad intimandum scilicet, quod omnes, tam subditi quam etiam prelati, qui in Samaria regnabant post Ieroboam, qui de tribu fuit Ephraim, noxii erant, et idololatria polluti. Ideo enim Dominus respuit eorum societatem in bello cum tribu Iuda, quia idola secum habebant, quorum cultus maxime  Deo displicebat.

Porro Amasias confidenter eduxit populum suum, et abiit in uallem Salinarum, percussitque filios Seir decem millia, et alia decem millia uirorum ceperunt filii Iuda, et adduxerunt ad preruptum cuiusdam petre, precipitaueruntque eos de summo in preceps. Qui uniuersi crepuerunt. Denique in Regum de eodem Amasia ita scriptum est: Ipse percussit Edom in ualle Salinarum decem millia, et apprehendit petram in prelio, uocauitque nomen eius Iectehel usque in presentem diem . uallis Salinarum erat ubi salem faciebant, uel feno uidelicet salsuginis, ut multis in locis, deciso, exsiccato, et incenso; uel aliquibus puteorum salsis, feruefactis, et usque ad salis firmitatem coquendo perductis; uel alio quolibet  ordine, quo sal fieri consueuit. In quo etiam loco, et Ioab duodecim millia Idumeorum percussisse legitur. Nec pretereundum quod pro ualle Salinarum uetus editio quasi nomen regionis Gemela posuit. Petra autem ciuitas est Arabie nobilis, in eadem terra Edom, que in libro Numerorum Recem dicitur, et ab Assyriis hodieque sic appellatur. Iectehel uero quod Amasias uictor ei nomen imposuit, interpretatur cetus Dei, uel auxilium Dei, agente Deo uidelicet, ut per eam maneat memoria, quod hanc uel cetus populi Dei, uel Deo adiuuante cepit. Sed Iosephus Petram non aliquam ciuitatem hoc in loco nuncupat, ubi Amasias Idumeos uicit, sed tantum quod ex decem millibus occisis, totidem uiuos ceperit, eosque deducens ad magnam  petram, que est in Arabia constituta, ex ea precipitauerit.

Amasias uero post cedem Idumeorum et allatos deos filiorum Seir, statuit illos in deos sibi, et adorabat eos, et illis adolebat incensum. Quamobrem iratus Dominus contra Amasiam, misit ad illum prophetam qui diceret ei: Cur adorasti deos qui non liberauerunt populum suum de manu tua? Cumque hec ille loqueretur, respondit ei: Num consiliarius regis es? quiesce, ne interficiam te. Narrant Iudei, quod Amasias rex, propter hoc ablatos deos filiorum Edom post necem eorum statuerit sibi in deos, quia cum precipitarentur illa decem millia, que de Petra Arabie proiecta sunt, responsa talia cultoribus suis  dederint, ideo illos interfectos esse, quia in cultu eorum negligentes fuerunt. uidens ergo Amasias eos huiuscemodi responsa dare, et aras eorum eripi, hoc errore deceptus, adorauit eos. Hunc ergo prophetam qui missus est ad increpandum regem pro idololatria quam stulte gerebat, dicunt fuisse Eleazar filium Dodoi, id est, auunculi eius.

Cessauitque propheta et dixit: Scio quod cogitauerit Dominus occidere te, qui et fecisti hoc malum, et insuper non acquieuisti consilio meo. Quid est quod propheta dicit, Dominum cogitare occidere Amasiam, cum ipse per alium prophetam dicat: Nolo mortem peccatoris, sed ut magis conuertatur et uiuat ? Et Apostolus de ipso Domino ait: Qui uult omnes homines saluos fieri, et ad agnitionem ueritatis  peruenire  Quomodo hic dicitur uelle occidere, qui neminem uult perire, nisi quia uult, ut conuersus a peccatis uiuat; eum autem qui in peccatis perseuerat, iusto iudicio damnat. Ideo ergo Amasias interiit, quia admonitus per prophetam, ut consilio penitentie sibimetipsi subueniret, non obediuit, imo in incepto scelere, usque in finem uite permansit.

Igitur Amasias rex Iuda, inito pessimo consilio, misit ad Ioas filium Ioachaz filii Iehu regem Isrel, dicens: ueni, uideamus nos mutuo. At ille remisit nuntios dicens: Carduus qui est in Libano misit ad cedrum Libani dicens: Da filiam tuam filio meo uxorem. Et ecce bestie que erant in silua Libani transierunt, et conculcauerunt carduum. Dixisti: Percussi  Edom, et idcirco erigitur cor tuum in superbiam, sede in domo tua, cur malum aduersum te prouocas, ut cadas et tu et Iuda tecum. Quid per istam similitudinem rex Isrel Amasie regi innuit, nisi quod ipse, licet a nobilibus parentibus, hoc est a Dauid regia fuisset stirpe natus, tamen propter idololatrie feditatem, degener et uilis effectus, propriam mensuram non considerauit, sed maiora ultra modum per superbie fastum appetens, mediocria que si uellet, commode tenere posset, perdidit. Unde et Aesopi fabule graculum, qui pauonis pennas sibi usurpare ad ornatum per rapinam uoluerat, aliarum auium laceratione, proprio decore exutum narrant. Neque enim bonum est alieni propria bona negligere, et aliena per fraudem atque auaritiam ambire.

 Ascendit ergo Ioas rex Isrel, et mutuos sibi prebuere conspectus. Amasias autem rex Iuda erat in Bethsames Iuda. Corruitque Iudas coram Isrel, et fugit in tabernacula sua. Porro Amasiam regem Iuda, filium Ioas filii Ioachaz, cepit Ioas rex Isrel in Bethsames, et adduxit in Ierusalem; dextruxitque murum eius, a porta Ephraim usque ad portam anguli quadringentis cubitis. Omne quoque aurum, et. argentum, et uniuersa uasa que repererat in domo Domini, et apud Obededom, in thesauris etiam domus regie abstulit, etc. Bethsames ciuitas est sacerdotalis in tribu Beniamin, que usque hodie demonstratur de Eleutheropoli per Gennicopolim in decimo milliario contra Orientalem plagam, ubi quoque  Amasias et Ioas mutuo contra se dimicauerunt. Altera autem est Bethsames in tribu Nephthali ad regnum decem tribuum in Samaria pertinens. Quod autem in Regum dicitur Bethsames oppidum esse Iude, significat quod ad regnum Iude, hoc est, ad duas tribus quibus domus Dauid regnabat, pertinebat: ceterum secundum locorum situm, ad sortem pertinebat Beniamin. Illud autem quod Scriptura refert, Ioas tulisse thesauros quos reperit in domo Dei, et apud Obededom, ostendit eum non solum illa uasa tulisse, que in domo Dei reperit, sed et illa que apud ianitores et custodes templi seruabantur. In priore libro narratur quod de filiis Obededom per Dauid fuissent electi sexaginta duo uiri ad ministrandum in domo Dei, et ad custodiam  templi.

Reliqua uero sermonum Amasie priorum et nouissimorum scripta sunt in libro regum Iuda et Isrel. Qui postquam recessit a Domino tetenderunt ei insidias in Ierusalem. Cumque fugisset in Lachis, miserunt et interfecerunt eum ibi, reportantesque super equos, sepelierunt eum cum patribus suis in ciuitate Dauid, etc. Recte dictum est quod ex eo tempore quo recessit Amasias a Domino, insurrexerit super eum coniuratio in Ierusalem, quia ex eo tempore quo prophete consilium non audiuit, neque ad Dominum conuerti uoluit, preparatio coniurationis illius facta est; et eatenus dilata, donec ad consummationem perueniret. Reportantesque super equos sepelierunt eum. Non enim sine causa Scriptura dicit eum portatum  super equos, quia deos Edom, qui in equis portabantur, adorauerit. Et idcirco non portatum super humerum hominum, quia negligens erat seruire Deo Isrel, cuius ministeria super humeros Caathitarum portari iussa sunt .



CAPUT XXuI. De Ozia rege, et temeritate eius, qua sacrificare uoluit in templo: unde pro uindicta lepra in eum missa est.

 Sedecim annorum erat Ozias cum regnare cepisset, et quinquaginta duobus annis regnauit in Ierusalem; nomen matris eius Iechelia de Ierusalem. Fecitque quod erat rectum in oculis Domini, iuxta omnia que fecerat Amasias pater eius, et exquisiuit Dominum in diebus Zacarie intelligentis et  uidentis Deum. Ozias hic dionymus erat, quia qui in Paralipomenon Ozias, idem in Regum nominatur Azarias . Ozias enim interpretatur uirtus Domini, et Azarias auxilium Domini; et recte uirtus Domini uel auxilium Domini uocatur, quia quandiu recta egit, diuina ope adiutus, plurima commisit feliciter bella, et ubique de hostibus triumphauit; sed postquam per superbiam illicita tentauit, lepra percussus, et nominis et honoris simul fuscauit dignitatem, quia leprosus factus, et exclusus a populo, seorsum in domo separata usque ad diem mortis sue habitauit. Quod autem dicitur, quod Ozias exquisierit Dominum in diebus Zacarie intelligentis et uidentis Dominum, hunc Zacariam narrant  Hebrei filium esse Zacarie filii Ioiade, qui post mortem patris natus est posthumus, ob quod et nomen patris sortitus est. Intelligens enim propter sacerdotium nuncupatus est, uidens uero propter prophetiam.

Cumque requireret Dominum, direxit eum in omnibus. Denique egressus est, et pugnauit contra Philisthiim, et dextruxit murum Geth, et murum Iabnie murumque Azoti. Aedificauitque oppida in Azoto, et in Philisthiim, et adiuuit eum Deus contra Philisthiim, et contra Arabes qui habitant in Gurbaal. Gurbaal ipsum dicunt esse locum qui in Genesi uocatus est Gerara, ubi fuit Abimelech rex, et in qua peregrinatus est Abraham cum uxore sua Sara, sicut in Genesi legitur.

 Aedificauitque Osias turres in Ierusalem super portam anguli, et super portam uallis, et reliquas in eodem muri latere, firmauitque eas, etc. Portam enim Ephraim quam destructam ante retulit per Ioas regem Isrel, nunc per portam uallis nominat. Noluit enim scriptor historie illud nomen ponere in edificando, quod posuit in destruendo. Nec immerito, quia Ephraim eo tempore idolis immolabat, et particeps Ioas regis sui in destructione porte Ierusalem fuerat; in edificatione ipsius proprio uocabulo suo ut nominaretur non meruit, sed nomine uallis nominata est, propter auctoris sui humiliationem ac uilitatem. Meminit et Esdras huius porte, in restauratione urbis post reditum captiuitatis Babylonice, ubi dicit: Et portam uallis edificauit Hanun, et habitatores  Zane . Scimus uallem Iosaphat, que et Gehennon, hoc est uallis Ennon, dicebatur, ad Orientalem plagam esse ciuitatis Ierusalem, per quam torrens Cedron, cuius in Euangelio fit mentio, si quando pluuiarum uel nimium aquas recipit, a septentrionali in Australem defluit plagam. Sed et in Occidentali parte eius ciuitatis, uallem Gihon legimus, dicente libro Paralipomenon de Manasse rege Iuda: Post hanc edificauit murum extra ciuitatem Dauid ad occidentem in conualle . Gihon autem est nomen fontis ubi est Salomon unctus in regem foras ciuitatem. Siue ergo hanc, siue illam, siue aliam quamlibet eiusdem uallem Esdras hoc loco significet, patet sacramentum, quia porta uallis edificatur in Ierusalem, cum uel  imbutis nuper notitia diuina fidei et ueritatis, uel reparatis in castitate fidei, his qui aberrauerant a doctoribus ueritatis, inter alia uirtus humilitatis obseruanda precipitur, per quam maiore Dei gratia sublimari mereantur, dicente sancta Scriptura: Deus superbis resistit, humilibus autem dat gratiam .

Preparauit quoque eis Ozias, id est, cuncto exercitui, clypeos, et hastas, et loricas, arcusque, et fundas, ad iaciendos lapides. Et fecit in Ierusalem diuersi generis machinas, quas in turribus collocauit, et in angulis murorum, ut mitterent sagittas, et saxa grandia. Egressumque est nomen eius procul, eo quod auxiliaretur ei Dominus et corroborasset illum. Sed  cum roboratus esset, eleuatum est cor eius in interitum suum; et neglexit Dominum Deum suum, ingressusque templum Domini adolere uoluit incensum super altare thymiamatis, etc. Fuit itaque primum Ozias uir iustus, et fecit rectum in conspectu Domini, edificans templum, aqueductum fabricans, offerens uasa, et pro hoc merito aduersarios superans, quod maximum est pietatis indicium; habens multos in suo imperio prophetas. Hic, quandiu uixit Zacarias sacerdos cognomento intelligens, placuit Deo, et cum omni ueneratione delubrum eius ingressus est; postquam uero Zacarias obiit, uolens per se offerre donaria, sacerdotalem ordinem non tam pie quam audacter inuasit, et reclamantibus Leuitis, et ceteris sacerdotibus: Nonne tu es Ozias rex, et  non sacerdos? audire noluit, statimque lepra perfusus in fronte est, secundum prophete uocem dicentis: Imple, Domine, facies eorum ignominia . Quam corporis partem, sacerdos auri lamina protegebat, quam in Ezechiele Dominus iubet tau littere impressione signari, de qua Dauid exsultabat dicens: Signatum est super nos lumen uultus tui, Domine ; in qua Allophylus procax funde lapide ictus interiit. Regnauit autem Ozias annis 52, quo tempore apud Latinos Aemulius, apud Athenienses Agamnestor imperabant. Post cuius mortem Isaias propheta uisionem propheticam, sicut ipse testatur, uidit, id est, eo anno quo Romulus Romani imperii conditor natus est, sicut manifestum esse poterit his qui uoluerint legere temporum  librum.

Reliqua autem sermonum Ozie, priorum et nouissimorum scripsit Isaias, filius Amos, propheta. Commemorat Isaias in libro prophetie sue ea que Ozia uiuente prophetauerat, nec non et ea que ipso mortuo uiderat, ut est illud: In anno quo mortuus est Ozias rex, uidi Dominum sedentem super thronum excelsum et eleuatum . Cuius spiritualis uisionis intellectus uenerabile innuit mysterium. uiuente leproso rege, et, quantum in se est, sacerdotium dissipante, Isaias uisionem uidere non potuit; quandiu ille regnum tenuit in Iudea, propheta oculos non leuauit ad celum, non ei sunt reserata celestia, non apparuit Dominus Sabaoth, nec in ministerio fideliter sancti nomen auditum est; quando  uero ille mortuus est, uniuersa que subsequens sermo monstrauit, aperto sese lumine prodiderunt. Tale quiddam et in Exodo scriptum est: dum Pharao uixit, populus Isrel ex luti, et lateris, et palearum opere non suspirauit ad Dominum. Dum ille regnauit nemo quesiuit Deum patrum Abraham, Isaac et Iacob; quando uero ille mortuus est, suspirauerunt filii, ut Scriptura dicit, et ascendit clamor eorum ad Dominum, cum utique iuxta historiam tunc magis gaudere debuerunt, et ante suspirare cum uiueret Ezechiel quoque prophetante, Pheltias filius Banaie occubuit, et post pessimi ducis interitum, Cecidi, inquit, super faciem meam, et clamaui uoce magna, et dixi: Heu mihi! heu mihi! Adonai, Deus,  consummationem tu facis reliquiarum Isrel . Si ergo intelligas de Ozia, et Pharaone, et Pheltia, et ceteris istiusmodi, contrarias fortitudines, uidebis quomodo illis uiuentibus, nullus nostrorum uideat ac suspiret et in penitentiam corruat. Non regnet, ait Apostolus, peccatum in mortali uestro corpore . Regnante peccato Aegypti exstruimus ciuitates, in cinere uersamur, et in sordibus, pro firmamento paleas, pro solida petra, luti opera sectamur.

Dormiuitque Ozias cum patribus suis et sepelierunt eum in agro regalium sepulcrorum eo quod esset leprosus, regnauitque Ioathan filius eius pro eo. Quid per sepulturam Ozie nobis innuitur, qui non in ciuitate Dauid, neque in sepulcris regalibus, sed in  agro regalium sepulcrorum sepultus esse perhibetur, eo quod esset leprosus, nisi quod omnes heretici atque schismatici indigni sunt societate atque communione ecclesiastica, nec eorum memoria inter catholicos haberi meretur, quia per maculas errorum ac uitiorum squalorem ab eorum se diuiserunt numero atque consortio? Qualiter autem Iosephus de eodem rege narret, non indignum uidetur huic operi propter cognitionem rerum inserere. Refertur autem hoc modo: Lapsus itaque est felicitatis euentu, et ad paterna peccata descendit, que etiam illum postquam claritatem bonorum et rerum magnitudinem dereliquit apprehenderunt. Hic enim instante insigni die et generali festiuitate, et indutus stola sacerdotali, intrauit in templum, oblaturus  incensum in aureo altari Deo; pontifice uero Azaria, cum aliis octoginta sacerdotibus, eum prohibente ne faceret, quoniam hec solummodo his adiacerent qui ex genere Aaron erant, et clamantibus eis ut exiret, et non ageret contra Dei leges, iratus interminatus est eis mortem nisi tacerent. Inter hec autem terre motus factus est magnus, et, stupente populo, claritas solis ualde nimis suffulsit, et incidit in faciem regis, et illi quidem lepra continuo prouenit. Ante ciuitatem uero, in loco qui dicitur Eroge, scissa est media pars montis ad Occidentem, et sua uolubilitate ad quatuor stadia procidens, ad Orientalem restitit montem, ita ut et uias clauderet, et regias urbes opprimeret. Cumque sacerdotes regis faciem lepram apprehendisse conspiciunt, pandunt  ei calamitatem suam, hortantes ut tanquam pollutus exiret a ciuitate. Ille uero confusione huius euentus, et dum illi iam nulla esset fiducia, quod iubebant, impleuit. Qui licet fuisset ultra humanas mentes elatus, et propter hec impie gesserit in Deum, miserabilem tamen hanc et uilem pertulit passionem, et tempus aliquod extra ciuitatem commoratus, in uita degens, filio licet eius suscipiente regnum, deinde mestitia gestorum faciente, defunctus est. Qui uixit quidem annos sexaginta nouem, e quibus regnauit quinquaginta duos, sepultus est autem solus in hortis. Huius ergo terre motus, qui factus est temporibus Ozie, licet, Regum aut Paralipomenon historie non faciant mentionem, tamen Amos  propheta huius meminit, in cuius libri principio ita legimus: uerba Amos qui fuit in pastoribus de Thecue, que uidit super Isrel in diebus Ozie regis Iuda, et in diebus Ieroboam filii Ioas regis Isrel, ante duos annos terremotus . Similiter et Zacarias propheta de hoc eodem inter alia narrat dicens: Egredietur Dominus et preliabitur contra gentes illas, sicut preliatus est in die certaminis, et stabunt pedes eius in die illa super montem Oliuarum, qui est contra Ierusalem ad Orientem, et scindetur mons Oliuarum ex media parte sui ad Orientem, et ad Occidentem, prerupto grandi ualde, et separabitur medium montis ad Aquilonem, et medium eius ad Meridiem, et fugietis ad uallem montium eorum, quoniam coniungetur uallis montium usque ad proximum, et  fugietis sicut fugistis a facie terremotus, in diebus Ozie regis Iuda . uolunt autem Hebrei annum fuisse uigesimum quintum Ozie, quando hec acciderunt. Cuius reliqui anni faciunt uiginti septem. Omnes enim regnauit annos quinquaginta duos.



CAPUT XXuII. De Ioatham rege, et bonis actibus eius.

uiginti quinque annorum erat Ioathan, cum regnare cepisset, et sedecim annis regnauit in Ierusalem. Quid sibi uult quod Scriptura annos Ioathan eodem tenore in capite regni ipsius, quo et in fine enumerat, nisi quod eum significat in incepta iustitia usque ad finem uite perseuerasse? Qui enim bene uiuere inchoat, et religiosam uitam usque ad  bonum finem perduxerit, merito tempora uite ipsius laude predicantur condigna; et bene dicitur regnasse in Hierusalem, quia regnum sibi commendatum, tam in se quam in sibi subditis bene gerens, eterne pacis uisionem adipisci promeruit.

Ipse edificauit portam domus Domini excelsam et in muro Ophel multa construxit. Urbes quoque edificauit in montibus Iuda, et in saltibus castella et turres. Portam domus Domini excelsam, ipsam Hebrei dicunt esse, que in Actibus apostolorum speciosa uocatur. Hec et ab ipsis Hebreis porta Ioathan, eo quod ipse eam edificauerit, usque hodie nuncupatur. Ophel autem turris erat non longe a templo enormis altitudinis. Unde et Ophel, hoc est, tenebrarum, siue nubili nomen accepit, quod  usque ad nubes erigeret caput. Denique ubi in Michea scriptum est, et tu turris gregis nebulosa filie Sion ; in Hebreo pro turris nebulosa, turris Ophel scripta est. Meminit huius turris et in qua parte ciuitatis sit ostendit in sequentibus presens liber Paralipomenon, referens de Manasse rege, quod et supra posuimus, quod edificauerit murum extra ciuitatem Dauid, ad occidentem Gihon in conualle, ab introitu porte piscium per circuitum usque ad Ophel. Iuxta mysticum uero sensum, quid melius rex iste Ioathan, cuius uita et opera laudantur, quam Redemptorem nostrum significat? De quo psalmista ait: Quoniam magnus Dominus et laudabilis nimis et terribilis super omnes deos . Cuius perfectionem  nomen ipsum Ioathan exprimit. Interpretatur enim consummatus, siue perfectus; et de Domino Saluatore Paulus ad Hebreos scribens ait: Et quidem cum esset Filius Dei, didicit ex his que passus est obedientiam, et consummatus factus est omnibus obtemperantibus sibi causa salutis eterne, appellatus a Deo pontifex iuxta ordinem Melchisedech . Ipse enim portam domus Domini excelsam construxit, quia incarnationis sue mysterium quo sibi Ecclesiam, que uera domus Dei est, sociaret, mirabili potentia confecit. Quod autem merito porta uocetur, ostendit ipsa ueritas in Euangelio cum ait: Ego sum ostium, per me si quis ingreditur, saluabitur . Et recte excelsa hec porta uocatur, quia de hac eadem Psalmista ait: Excelsus super  omnes gentes Dominus et super celos gloria eius . Dicuntur etiam sancti doctores porte, quia per eorum predicationem uite discimus introitum; sicut et porte inferi dicuntur heretici, qui contra Ecclesiam super petram edificatam ipsius Domini attestatione preualere non possunt. Turrisque Ophel bene potest sanctarum Scripturarum eminentiam significare, que licet in historia fundamenta collocet, caput tamen spiritalis sensus in alta prouehit et inter nubila condidit, dum diuine scientie magnitudinem ab oculis humanis abscondit. Unde scriptum est, Caligo sub pedibus eius, et posuit tenebras latibulum suum. Caligo sub pedibus eius, quia non ea claritate ab inferioribus cernitur qua in superioribus dominatur. Ascendit super cherubim et  uolauit. Cherubim quippe plenitudo scientie dicitur. Proinde super plenitudinem scientie ascendisse perhibetur et uolasse, quia maiestatis eius celsitudinem scientia nulla comprehendit. uolauit ergo, quia longe in altum ab intellectu nostro se rapuit. uolauit super pennas, quia scientiam transcendit angelorum. Posuit tenebras latibulum eius, quia dum caligine nostre infirmitatis obscuramur, per ignorantiam nostram nobis absconditur Deus, ne a nobis modo in eterna et intima claritate uideatur. Unde ei et in Canticis canticorum ab sponsa dicitur: Euge, dilecte mi . Item super cherubim Dominus ascendit et uolauit, quia super plenitudinem scientie que esse in hominibus potuit, incarnationis sue mysterium ab intellectu humano subduxit.  Quantalibet enim incarnationis scientia uita spiritalium fulgeat, apprehendere non ualet, quomodo factum sit, ut qui semper existit, conciperetur, et ante secula auctor hominum nasceretur homo in fine seculorum, caro esset uerbum, infans fieret Deus.

Dormiuitque Ioatham cum patribus suis, et sepelierunt eum in ciuitate Dauid, et regnauit Achaz filius eius pro eo.



CAPUT XXuIII De Achaz rege, et actibus illius nefandis.

uiginti annorum erat Achaz cum regnare cepisset, et sedecim annis regnauit in Hierusalem. Non fecit rectum in conspectu Domini sicut Dauid pater eius,  sed ambulauit in uiis regum Isrel. Insuper et statuas fudit Baalim. Ipse est qui adoleuit incensum in ualle Benennon, et lustrauit filios suos in igne, iuxta ritum gentium, quas interfecit Dominus in aduentu filiorum Isrel. Scriptum est in libro Regum de Iosia rege, quod contaminauerit Topheth, quod est in conualle filii Ennon, ut nemo consecraret filium suum aut filiam per ignem Moloch: frequens est in Scripturis horum mentio locorum, maxime in libro Regum et Ieremia propheta. Est autem uallis Benennon siue filii Ennon, iuxta murum in Hierusalem contra orientem, in qua nemus pulcherrimum, Sile fontibus irrigatur. Tapheth autem siue Topheth, utrumque enim scribitur, erat locus in eadem conualle iuxta piscinam Fullonis, cuius meminit  Scriptura; et iuxta agrum Acheldima, qui usque hodie monstratur ad australem plagam montis Sion. Solebant autem in Tophet, quia locus erat amenissimus, unde hodieque hortorum prebet delicias, posita ara sacrificare demonibus, nefandoque igne suos consecrare liberos, siue holocaustum offerre. Unde nunc historia de Achaz ita narrat: Ipse est qui adoleuit incensum in ualle Benennon, et lustrauit filios suos in igne. Benennon siquidem filium Ennon significat, uallis autem Ennon dicitur Hebraice Gehennon. Cuius nomine in Nouo Testamento pena inferorum gehenna cognominatur, quia nimirum sicut in conualle Ennon, qui idolis seruierunt, in ea prophetis attestantibus perierunt; ita peccatores ex his que peccauerunt, eterna damnatione puniuntur.  Denique Ieremias cum referret precepisse sibi Dominum ac dixisse: Egredere ad uallem filii Ennon, que ex iuxta introitum porte fictilis, paulo post dixit: Et non uocabitur iste locus amplius Topheth, et uallis filii Ennon, sed uallis occisionis; et dissipabo consilium Iuda et Hierusalem in loco isto, et subuertam eos gladio . Isaias quoque manifestissime Tophet infernum appellat. Qui cum perpetuum diaboli interitum sub nomine Assur describeret dicens: A uoce enim Domini pauebit Assur uirga percussus: et erit transitus uirge fundatus, quam requiescere faciet Dominus super eum: Statim quomodo et ubi esset periturus subdidit dicens: Preparata est enim ab heri Thophet a rege, preparata, profunda, et dilatata . Pulchre ait et dilatata, quia  Topheth dicitur latitudo. Nutrimenta, inquit, eius ignis, et ligna multa: flatus Domini sicut torrens sulphuris succedens eam. Qualiter autem Achaz sobolem suam in igne lustrauerit ostendit Iosephus ita dicens: »Porro Ioathan mutauit uitam cum uixisset annos unum et quadraginta, ex quibus regnauit sedecim et sepultus est in regiis monumentis, uenitque regnum ad eius filium Achaz. Qui impius circa Dominum existens, et paternas preuaricatus leges, reges Isrelitarum imitatus, in Hierosolymis idolorum aras constituit, et super eas sacrificauit, in quibus etiam suum in holocaustum obtulit filium, more Chananeorum, et super hec multa alia scelera perpetrauit.« Denique Achaz qui ex iusto patre editus,  in perfidiam et scelus idololatrie delapsus est, significat hereticos, qui ex catholicis patribus sacramento fidei imbuti sunt, sed ad apostasiam declinantes, cultum diuinum simulacris errorum suorum prebere non timent. Qui fructum uteri sui, hoc est, affectum praue meditationis in igne zeli demoni immolant, omnes adulterantes quorum mens iuxta sententiam Osee quasi clibanus succensus a coquente . Diuisum est cor eorum, et Dominus confringet simulacra eorum, ac depopulabitur aras eorum . Qui sicut Achaz spoliata domo Domini, et domo regum et principum, dedit regi Assyriorum munera, et tamen ei nichil profuit: ita isti aurum sagacis ingenii, et argentum conflant in cultum idolorum, ut intereant. Aegyptum inuocant, et Assyrios adeunt,  cum potestatibus istius mundi protegi querunt; sed in transitu eorum capti atque occisi sunt, quia maledictus est homo super terram, qui confidit in homine et ponit carnem brachium et a Domino recedit cor eius.

Dormiuitque Achaz cum patribus suis, et sepelierunt eum in ciuitate Hierusalem, neque enim receperunt eum in sepulcris regum Isrel. Neque enim dignum est ut heretici societatem cum catholicis habeant in futura quiete, qui hic semper ab eis discordabant fide et conuersatione. Unde illud sub persona capitis sui per Prophetam dicitur in psalmo: Dilexisti malitiam super benignitatem; iniquitatem magis quam loqui equitatem. Dilexisti omnia uerba precipitationis linqua dolosa, propterea destruet te Dominus in finem,  euellet te, et emigrabit te de tabernaculo tuo, et radicem tuam de terra uiuentium . Hinc in Ecclesiastico dicitur: Perdidit Deus memoriam superborum et reliquit memoriam humilium sensu .

Igitur Ezechias regnare cepit cum uiginti quinque esset annorum, et uiginti nouem annis regnauit in Ierusalem: nomen matris eius Abia filia Zacarie. Hunc Zacariam cuius Abia mater Ezechie filia esse memoratur, asserunt Hebrei posthumum filium esse Zacarie prophete et sacerdotis, quem Ioas rex interfecerat.

Fecitque quod erat placitum in conspectu Domini iuxta omnia que fecerat Dauid pater eius, ipso anno et mense primo regni sui aperuit ualuas domus Domini,  et instaurauit eas. Nota, lector, quod dicitur ipso anno et mense primo regni sui Ezechias aperuisse ualuas domus Domini, et instaurasse eas; qui enim aliter per omnia imitator fuisset Dauid patris sui, qui ab infantia Deo deditus in initio regni sui cultum Dei in populo Isrel plene instituebant, nisi ritum legis et ceremoniarum eius, per Achaz patrem suum abolitum statim cepit instaurare? Moraliter enim ipsa strenuitas Ezechie, ac maturitas in cultura domus Dei admonet rectores Ecclesie, ut non sint segnes neque hebetes in officio sibi commisso, sed omnia diligenter atque deuote agant. Unde Paulus ad Timotheum scribens ait: Testificor coram Domino et Christo Iesu, qui iudicaturus est  uiuos et mortuos, et aduentum ipsius, et regnum eius, predica uerbum, insta oportune, argue, obsecra, increpa in omni patientia et doctrina. Et rursum: Tu uero uigila, in omnibus labora, opus fac euangeliste, ministerium tuum imple, sobrius esto . Mystice autem Ezechias qui non tam per se suosque, opus Dei strenue gessit, imo per nuntios ad simile studium alios prouocat, typum gerit Domini Saluatoris; quod et nominis ipsius interpretatio testatur. Interpretatur enim Ezechias apprehendens Dominum, uel fortitudo Domini. Hinc Paulus Christum dicit esse Dei uirtutem, et Dei sapientiam. De quo et alibi ait, quia in ipso inhabitat omnis plenitudo diuinitatis corporaliter, et est caput omnis principatus et potestatis : qui Dominus fortis et  potens, Dominus potens in prelio ; exspolians potestates et principatus traduxit confidenter palam triumphans illos in semetipso, delens quod aduersum nos erat chirographum decreti: quod erat contrarium nobis, et ipsum tulit de medio affigens illud cruci . Hic ergo transgressiones patrum et omnes preuaricationes que fuerunt sub lege, sanguine suo diluit et cultum pietatis in Ecclesia plene instaurauit. Ipse legatos suos ad conuocandas gentes ad fidem, hoc est, primum prophetas, deinde apostolos misit, quia non solum de Iudea, sed et de aliis nationibus plurimos ad catholicam fidem et ad ueram religionem per predicationem Euangelii sui conduxit. Hic secundo mense Pascha celebrare instituit, quia umbra legis prioris cessante nouam obseruantiam  ueri Pasche seruare docuit, de quo Paulus ait: Etenim Pascha nostrum immolatus est Christus . Nos enim temporibus legis pascha perfecte agi potuit, quod sola gens Iudea tunc figuraliter celebrauit, quia nondum sanctificati erant de gentibus, qui per Euangelium Christi ad uerum pascha celebrandum conuocandi erant. Unde in historia Ezechie ita scriptum est.



CAPUT XXX. De Ezechia rege Iuda, et bonis operibus, quibus cultum diuinum celeberrime exhibuit.

Inito ergo consilio regis et principum et uniuersi cetus Hierusalem, decreuerunt ut facerent Phase mense secundo. Non enim potuerant facere in tempore suo, quia sacerdotes qui possent sufficere, sanctificati  non fuerant, et populus necdum congregatus fuerat in Hierusalem. Hoc ergo illud iam prefiguratum est in illo mandato legis, quo Dominus precepit per Moysen ut illi qui essent super animam immundi siue in uia procul fecissent phase mense secundo. Quod nimirum in typum intelligitur prolatum populi gentium, qui cum omnibus demonibus fornicati immundi uidebantur in anima; salubri uero confessione mundati, ad secundam natiuitatem, quasi in secundo mense transire precipiuntur. Unde in sequentibus post sanctificationem sacerdotum et Leuitarum officia, et hilaritatem plebis Iudeorum, ita subiungitur:

Proselytorum quoque de terra Isrel et habitantium in Iudea, factaque est grandis celebritas in Hierusalem,  qualis a diebus Salomonis filii Dauid regis Isrel in ea urbe non fuerat. Cui concordat et illud quod post pauca subsequitur.



CAPUT XXXI. Sequitur de Ezechia.

Egressus est omnis Isrel, qui inuentus fuerat in urbibus Iuda, et fregerunt simulacra, succideruntque lucos, demoliti sunt excelsa, et altaria destruxerunt, non solum de uniuersa Iuda et Beniamin, sed de Ephraim quoque Manasse, donec penitus euerterentur, reuersique sunt omnes filii Isrel in possessiones et ciuitates suas. Quia post aduentum nostri Redemptoris in mundum non solum in Hierusalem et in Iudea, sed in cunctis per totum orbem terrarum nationibus, destructa est idololatria, confracta errorum  simulacra, et ubique diaboli concidit superbia, quotidieque fidelium numero crescente, decrescit et minoratur cultura demoniorum, donec in fine mundi ipsa obruetur mors nouissima, et complebitur illud quod scriptum est, Regnabit Dominus solus in die illa; et idola penitus conterentur, quando peracto uniuersali iudicio sancti cum Christo celeste intrabunt regnum et peccatores cum diabolo in inferni demergentur profundum.



CAPUT uXXII. De Sennacherib rege, qualia comminatus est facere contra Ierusalem et templum Domini, contra quem uindicta a Domino prolata est. De egritudine Ezechie, et sanitate ipsius. De legatione Assyriorum ad Ezechiam pro portento, quod acciderat; et de  obitu ipsius Ezechie.

Post que et huiusmodi ueritatem uenit Sennacherib rex Assyriorum, et ingressus Iudam, obsedit ciuitates munitas uolens eas capere. Quod cum uidisset Ezechias uenisse scilicet Sennacherib et totum belli impetum uerti contra Hierusalem, inito cum principibus consilio uisisque fortissimis ut obturarent capita fontium quierant extra urbem, et hoc omnium decernente sententia congregauit plurimam multitudinem et obturauerunt cunctos fontes et riuum qui fluebat in medio terre dicentes, ne ueniant reges Assyriorum et inueniant aquarum abundantiam. Quod Ezechias infestantibus bello Assyriis terram Iudeorum et contra Hierusalem pugnantibus, iussit fontes obturare ac riuum qui fluebat in medio terre, ne uenientes  reges Assyriorum inuenirent aquarum abundantiam, significat quod contra paganos atque hereticos repugnantes atque blasphemantes diligentia atque cautela adhibenda est, et diuinorum sacramentorum coram eis sunt uelanda mysteria, nec impudenter uerbum Dei blasphemis ingerendum qui nesciunt doctrinam sanctam piis moribus honorare; sed magis student ore uenenato lacerare. Unde Dominus in Euangelio discipulis suis precipit dicens: Nolite sanctum dare canibus, neque mittatis margaritas uestras ante porcos, ne forte conculcent eas pedibus suis, et conuersi disrumpant uos . Hinc Paulus ad Titum scribens ait: Hereticum hominem post unam et secundam correptionem deuita,  sciens quia huiusmodi subuersus est, et delinquit cum sit proprio iudicio condemnatus . Hinc per psalmistam dicitur: Posui ori meo custodiam dum consister et peccator aduersum me, obmutui et humiliatus sum et silui a bonis . Hinc et Salomon in Prouerbiis iubet: Bibe aquam de cisterna tua et fluenta putei tui, habeto eas solus, ne sint alieni participes tui ; fidis auribus uniuersa committenda sunt, et coram perfidis abscondenda.

Aedificauit quoque agens industrie omnem murum qui fuerat dissipatus, et construxit turres desuper et forinsencus alterum murum, instaurauitque Mello in ciuitate Dauid et fecit uniuersi generis armaturam et clypeos, constituitque principes bellatorum in exercitu, etc. Urbem sanctam de qua scriptum est: Urbs  fortitudinis nostre Saluator . Quia in monte sita latere non potest, de qua et in alio loco scriptum est: Fluminis impetus letificat ciuitatem Dei . Et rursum: Gloriosa dicta sunt de te, ciuitas Dei . Ille condit et munit, de quo loquitur, Pater: Iste edificauit ciuitatem meam, et ipse omnem murum sane fidei ac uere religionis, qui fuerat malitia paganorum siue hereticorum in aliquibus dissipatus, restaurat, et exstruit turres uirtutum, ponit et forinsecus alterum murum, hoc est, antemurale quod in edificatione castrorum solent loricas appellare, cum bonorum operum tenere docet effectum. Non enim sufficit murum habere fidei, nisi ipsa fides bonis operibus confirmetur. Hic murus et hoc antemurale de uiuis lapidibus exstruitur,  qui iuxta prophetam uoluuntur super terram. Idem rex fecit uniuersi generis armaturam et clypeos, cum sanctarum Scripturarum diuersa condit testimonia, et doctrinam Euangelicam ad munimentum sue Ecclesie componit. Ordinatque doctores qui principes specialium bellatorum sint, et uniuersam militiam recte ac rationabiliter agant, castraque Ecclesie contra hostes uniuersos opportune defendant.

Que postquam gesta sunt, misit Sennacherib rex Assyriorum seruos suos in Ierusalem, ipse enim cum uniuerso exercitu obsidebat Lachis, ad Ezechiam regem Iuda et ad omnem populum qui erat in urbe dicens: Hec dicit Sennacherib rex Assyriorum: In quo habentes fiduciam sedetis obsessi in Ierusalem?  Nunc Ezechias decipit uos, ut tradat morti in fame et siti, affirmans quoniam Dominus Deus uester liberet uos de manu regis Assyriorum. Nunquid non iste Ezechias qui destruxit excelsa illius et altaria, et precepit Iude et Ierusalem dicens: Coram altari uno adorabitis, et in ipso comburetis incensum? An ignoratis que ego fecerim et patres mei cunctis terrarum populis? Nunquid preualuerunt dii gentium omniumque terrarum liberare regionem suam de manu mea? Quis est de uniuersis diis gentium quos uastauerunt patres mei, qui potuerit eruere populum suum de manu mea, ut possit etiam Deus uester eruere uos de hac manu? Non uos ergo decipiat Ezechias, nec uana uersuasione deludat, neque credatis ei. Si enim nullus  potuit Deus cunctarum gentium atque regnorum liberare populum suum de manu mea et de manu patrum meorum, consequenter nec Deus uester poterit eruere uos de hac manu mea. Sed et alia multa locuti sunt serui eius contra Dominum Deum, et contra Ezechiam seruum eius. Epistolas quoque scripsit plenas blasphemie in Dominum Deum Isrel, et locutus est aduersum eum: Sicut dii gentium ceterarum non potuerunt liberare populum suum de manu mea, sic et Deus Ezechie eruere non poterit populum suum de manu ista. Insuper et clamore magno lingua Iudaica contra populum qui sedebat in muris Ierusalem personabat, ut terreret et perturbaret eos et caperet ciuitatem. Locutusque est contra Dominum Ierusalem, sicut aduersus deos populorum terre, opera manuum hominum.  Hec omnia plenius in Regum historia et in Isaie prophete uolumine referuntur. Nam in Regum scriptum est quod anno tertio Osee filii Ela, regis Isrel, regnauerit Ezechias, filius Achaz regis Iuda: uiginti quinque, inquit, annorum erat cum regnare cepisset, uiginti et nouem annis regnauit in Ierusalem, et fecit quod erat bonum coram Domino, iuxta omnia que Dauid pater eius fecerat. Et post paululum: In Domino Deo Isrel sperauit et post eum non fuit similis illi de cunctis regibus Iuda. Sed neque in his qui ante eum fuerunt. Adhesit Domino, et non recessit a uestigiis eius, fecitque mandata eius que preceperat Dominus Moysi. Unde erat et Dominus cum eo, et in cunctis ad que procedebat sapienter se gerebat. Rebellauit autem contra regem Assyriorum et non seruiuit ei.  In cuius sexto anno imperii sui Salmanasar rex Assyriorum cepit Samariam et decem tribus que appellantur Isrel, et transtulit eos in Assyrios collocauitque eos in Hanla et in Habor, fluuiis Gozan, in ciuitatibus Medorum. Post annos autem septem, id est, decimo quarto anno Ezechie, rex Assyriorum Sennacherib ingressus est Iudeam, et obsedit ciuitates eius munitas uolens eas capere. Cumque obsideret Lachis, misit ad eum Ezechias nuntios dicens: Peccaui, recede a me, et omne quod imposueris mihi feram. Cumque talenta trecenta argenti et triginta auri ad regis imperium persoluisset, fractis ianuis templi Domini et laminis eius detractis, quas ipse affixerat, misit rex Assyriorum Tharthan et Rapsacen de Lachis ad regem Ezechiam cum manu ualida Ierusalem.  Qui cum ascendissent, uenerunt in Ierusalem et steterunt contra aqueductum piscine superioris, que est in uia agri Fullonis, uocaueruntque ad se regem. Egressus est autem ad eos Eliacim, filius Helcie, prepositus domus, et Sobna scriba, et Ioahe a commentariis. Dixitque ad eos Rapsaces: Loquimini Ezechie: Hec dicit rex magnus rex Assyriorum, et cetera, que ad longum in eadem historia continentur . Postea autem ipse quoque Sennacherib audiens Tharacam regem Aethiopum inferre sibi bellum, occurit uenienti, et nichilominus mittit nuntios ad Ezechiam et epistolas, ut quos necdum uiribus ceperat, sermone terreret, et quomodo populo dixerat: Non te decipiat Ezechias, eadem  blasphemia loquitur ad regem: Non te decipiat Deus tuus. Ponitque exempla maiorum quod quomodo ceteras terras non poterant liberare dii sui de manibus eorum, sic nec Ierusalem liberetur. Pugnasse autem Sennacherib regem Assyriorum contra Aegyptios, et obsedisse Pelusium, iamque exstructis aggeribus urbe capienda, uenisse Tharacam regem Aethiophum in auxilium, ex una nocte iuxta Ierusalem 185,000 exercitus Assyrii pestilentia corruisse narrat Herodotus, et plenissime Berosus Chaldaice scriptor historie, quorum fides de propriis libris petenda est. Et tulit Ezechias libros de manu nuntiorum et legit eos, et ascendit in domum Domini et expandit eos coram Domino, et orauit Dominum dicens: Domine exercituum Deus Isrel, qui sedes super cherubim,  tu es Deus solus omnium regnorum terre, tu fecisti celum et terram, inclina aurem tuam et audi, aperi, Domine, oculos tuos et uide, et audi omnia uerba Sennacherib que misit ad blasphemandum Dominum uiuentem. uere enim, Domine, desertas fecerunt reges Assyriorum terras et regiones earum, et dederunt deos earum igni. Non enim erant dii. Sed opera manuum hominum ex ligno et lapide, et comminuerunt eos. Et nunc, Domine Deus noster, salua nos de manu eius, ut cognoscant omnia regna terre quia tu es Dominus Deus noster solus. Contra Sennacherib regis blasphemias huiusmodi Ezechias arma corripuit. Orauit et Isaias propheta, sicut presentis libri historia ostendit dicens:

Orauerunt ergo Ezechias rex et Isaias filius Amos  prophetes aduersum hanc blasphemiam, et uociferati sunt usque in celum. Et misit Dominus angelum qui percussit omnem uirum robustum et bellatorem et principem exercitus regis Assyriorum; reuersusque est cum ignominia in terram suam. Cumque ingressus esset domum dei sui, filii, qui egressi fuerant de utero eius, interfecerunt eum gladio, etc. Egressus est autem angelus Domini et percussit in castris Assyriorum centum et octoginta quinque millia, et surrexerunt mane, et ecce omnia cadauera mortuorum. Et egressus est et abiit, et reuersus est Sennacherib rex Assyriorum, et habitauit in Niniue. Et factum est cum adoraret in templo Nesroch dominum suum, Adramelech et Sarasar filii eius percusserunt eum gladio, fugeruntque in terram Armeniorum. Et regnauit Asarhaddon  filius eius pro eo . Centum octoginta quinque millia fortissimorum uiuorum ab uno angelo una nocte ceduntur, et absque uulneribus occisorum mors seua discurrit, excludens corporibus animas Domini uoluntate, solusque rex eo tempore idcirco reseruatus est, ut sciret potentiam Dei et blasphemantia ora opprimeret, fieretque testis illius maiestatis quam paulo ante contempserat. Sic Pharao in decem plagis Aegypti seruatus, ut nouissimus pereat. Quod et iste passurus est. Cum enim reuersus esset in Niniuen urbem primam regni sui, et adoraret in templo Nesroch dominum suum, quasi uictoriam de hostibus reportaret, et delubrum idoli sui triumphans et gratulabundus incederet,  contemptor ueri Dei in fano falsi numinis trucidatur, nec angeli perit gladio, quod erat commune pluribus, sed parricidio filiorum. Qui cum fugissent in terram Ararath, quod intelligitur Armenie, successit in patris locum Asarhaddon, quem Scriptura testatur misisse habitatores Samarie. Successit, ne terra maneret inculta. Ararath autem regio in Armenia campestris est, per quam Araxes fluit incredibilis ubertatis ad radices Tauri montis, qui usque illuc extenditur. Ergo et arca in qua liberatus est Ne cum liberis suis cessante diluuio, non ad montes generaliter Armenie delata est, que appellantur Ararath. Sed ad montes Tauri altissimos, qui Ararath imminent campis.

In diebus illis egrotauit Ezechias usque ad mortem,  et orauit Dominum, exaudiuitque eum, et dedit ei signum. Sed non iuxta beneficia que acceperat retribuit, quia eleuatum est cor eius, et facta est contra eum ira et contra Iudam ac Ierusalem, etc. Hec omnia plenius in libro Regum scripta inueniuntur, ubi legitur quod Ezechias egrotauerit usque ad mortem, et introierit ad eum Isaias filius Amos propheta dicens ei: Hec dicit Dominus Deus. Precipe domui tue, morieris enim et non uiues. Qui conuertit faciem suam ad parietem, et orauit Dominum dicens: Obsecro, Domine, memento quomodo ambulauerim coram te in ueritate et in corde perfecto, et quod placitum est coram te fecerim. Fleuit itaque Ezechias fletu magno . Quem enim diligit Dominus corripit, et castigat omnem filium quem recipit.  Ne eleuetur cor Ezechie post incredibiles triumphos et de media captiuitate uictoriam, infirmitate corporis uisitatur, et audit se esse moriturum, ut conuersus ad Dominum flectat sententiam eius. Quod quidem et in Iona propheta legimus et in comminationibus contra Dauid, que dicuntur futura, nec facta sunt, non Deo mutante sententiam, sed prouocante humanum genus ad notitiam sui. Dominus enim penitens est super malitiis. Audiensque se esse moriturum non precatur uitam et annos plurimos, sed in Dei iudicio quod uelit prestare dimittit. Nouerat enim idcirco Deo placuisse Salomonem, quod annos uite non petierit ampliores, sed conuersus ad Dominum narrat opera sua, quomodo ambulauerit coram eo in ueritate et in corde  perfecto. Felix conscientia, que afflictionis tempore bonorum operum recordatur. Beati enim mundo corde, quoniam ipsi Deum uidebunt ; et quomodo alibi scribitur: Quis gloriabitur purum habere se cor? Quod sic ita soluitur, perfectionem cordis in eo nunc dici, quod idola destruxerit templi, ualuas aperuerit, serpentem eneum comminuerit, et cetera fecerit, que Scriptura commemorat; fleuit autem fletu magno propter promissionem Domini ad Dauid, quam uidebat in sua morte perituram. Eo enim tempore Ezechias filios non habebat. Nam post mortem eius Manasses, cum duodecim esset annorum, regnare cepit in Iuda. Ergo iste est fletus omnis, quod desperabat Christum in suo  semine nasciturum. Alii asserunt quosuis sanctos uiros morte terreri propter incertum iudicii et ignorationem sententie Dei, quam sedem habituri sint. Simulque facti questio soluitur, ac necessitatis uincula atque causarum, quod nequaquam dies mortis singulis prestituta sit, sed uoluntate Dei et ignotis mortalibus causis, uel uiuat aliquis, uel moriatur, presertim cum et statuta nunc mortis necessitas differatur, et post mortem resuscitatos plurimos legerimus. Et priusquam egrederetur Isaias mediam partem atrii, factus est sermo Domini ad eum dicens: Reuertere, et dic Ezechie duci populi mei: Audiui orationem tuam, uidi lacrymam tuam. Ecce sanaui te. Dixitque Ezechias ad Isaiam: Quod erit signum quod Dominus me sanauit? Cui propheta respondit: Hoc erit signum  a Domino, quod facturus sit Dominus sermonem quem locutus est. uis ut ascendat umbra tot lineis, aut ut reuertatur totidem gradibus? Cui dixit Ezechias: Et facile est umbram crescere decem lineis, nec hoc uolo ut fiat, sed ut reuertatur retrorsum decem gradibus. Cumque inuocante Isaia potentiam Domini signum esset effectum, precepit Isaias afferri massam ficorum recentium, quam cum attulissent et posuissent super uulnus eius, curatus est .

Reuertitur autem ad regem propheta Domini iussione, ut ipse sanaret qui percusserat, et uocatur Ezechias dux populi mei, et filius Dauid, cuius opera sectabatur. Fecerat enim rectum iuxta omnia que fecit Dauid pater eius, cuius opera sectabatur, et auditur eius oratio uidenturque lacryme, quoniam  ambulauerat coram Domino in ueritate et in corde perfecto, et fleuerat fletu magno, et quod placitum erat in oculis eius fecerat, adiiciunturque quindecim anni ad uitam, quos ille non postulauerat, et insuper uiuente eo regni securitas repromittitur. Sin autem, ut quidam putant, in corpore uiuere condemnatio est, et, iuxta illud quod dicitur. Reuertere, anima, in requiem tuam , et in alio loco: Educ de carcere animam meam , optanda est mors ut de carcere liberemur, quomodo nunc Dominus donat pro beneficio ut qui liberandus erat adhuc quindecim annis uiuat in carcere? Datur autem signum ut sol decem gradibus reuertatur, quos nos iuxta Symmachum in lineas et horologium uertimus, qui gradus intellexit in lineis, ut manifestiorem sensum  legentibus faceret; siue ita erant exstructi gradus arte mathematica, ut per singulos umbra descendens horarum spatia terminaret. Quod signum est presentis temporis et futuri typus erat, ut quomodo sol reuerteretur ad exordium sui, ita Ezechie uita ad dextros annos rediret, nobisque in hebdomada et ogdoa uiuentibus per Resurrectionem Christi uite spatia protelentur. Solent sanctorum locorum in hac prouincia monstratores intra conseptum templi ostendere gradus domus Ezechie uel Achaz, quod sol per eos descenderet. Sed nunquam ego credam, non dico Achaz, qui rex impius fuit, sed cuiuslibet regis iusti domum fuisse in templo Dei, cum Salomon idcirco Dominum inter cetera offendisse dicatur,  quod in sublime edificauerit Mello, unde atrium templi deambulans in turri palatii despicere solitus sit.

Ipse est Ezechias qui obturauit superiorem fontem aquarum Gihon, et auertit eas ad Occidentem urbis Dauid; in omnibus operibus suis fecit prospere que uoluit, attamen in legatione principum Babylonis, qui missi fuerant ad eum ut interrogarent de portento quod acciderat super terram, dereliquit eum Dominus ut tentaretur et nota fierent omnia que erant in corde eius. Portentum quod dicit accidisse super terram, solis significat reditum per lineas decem, de quo supradictum est. Ad hoc enim mysterium inquirendum legati Babylonis uenerunt ad Ezechiam. Sed dereliquit eum Dominus ut tentaretur, qui non  cohibebat eum per prophetam ne ostenderet thesauros suos et thesauros domus Domini alienigenis, et nota faceret omnia que erant in corde eius, hoc est, inocculta elatio mentis, qua coram Deo peccauit, ad notitiam hominum per effectum primi operis produceretur. Unde merito prolata uindicta in eum et sibi obsequentes ostenditur. Igitur quam perniciosa sit hominum animabus cenodoxie uitium, Ezechie factum manifeste demonstrat, quia in omnibus consummate iustitie et sanctarum Scripturarum testimonio comprobatur, sed post innumera uirtutum preconia uno elationis telo fuerat eiectus. Tante iustitie tanteque uirtutes, tanta fides atque deuotio, que naturam ipsam et totius mundi leges immutare meruerunt, una iactantia depereunt. Ita uniuersis  uirtutibus suis ac si nec fuissent obliuioni traditis, iram confestim Domini suscepisset, nisi eam resumpta humilitate placasset, ut qui de tam excelso meritorum fastigio elatione implente deciderat, non nisi per eosdem rursum humilitatis gradus ad admissum culmen ascenderet. Omnia uitia superata marcescunt, et deuicta per singulos dies infirmiora redduntur, et uel loco uel tempore minuuntur, atque deferuent, seu certe a contrariis uirtutibus desidentia uel cauentur facilius uel uitantur. Sic uero deiectum acrius resurget ad luctam, et cum putatur exstinctum, sua morte uiuacius conualescit. Cetera genera uitiorum eos tantummodo impugnare solent, quos in certamine superarunt. Hic uero suos uictores acrius insectatur, quantoque fuerit ualidius elisum,  tanto uehementius uictorie ipsius elatione congreditur, et hec est subtilis inimici uersutia, ut militem Christi prius faciat telis succumbere, quem hostibus armis superare non potuit. Alia interdum uitia, sicut diximus, etiam locorum beneficio conquiescunt, et materia peccati uel opportunitate eius et occasione subtracta, lentescere solet et minui. Hoc uero cum confugiente deserta penetrat, non loco nouo excluditur, nec extrinsecus materia subtracta marcescit. Non enim aliunde quam uirtutum eius quem impetit successibus animatur. Quedam etiam processu temporis, ut prefati sumus, interdum molliuntur atque uanescunt, huic longitudo nisi fuerit industria solerti ac prudenti discretione  fundata non solum non officit, uerum etiam nouit fomenta congerere uanitatis. Postremo cetere perturbationes a contrariis sibi uirtutibus desidentes, et experto tanquam de claro bellantes, et superantur facilius et cauentur. Hec autem inserta uirtutibus et acie permista uelut in nocte ceca dimicans atrocius inopinatos decepit et incautos.

Dormiuitque Ezechias cum patribus suis, et sepelierunt eum super sepulcra filiorum Dauid, et celebrauit exsequias eius uniuersus Iuda et omnes habitatores Ierusalem. Quod autem dicit sepultum esse Ezechiam super sepulcra filiorum Dauid, ostendit sepulcrum ipsius excelsius esse fabricatum quam ceterorum filiorum Dauid: meriti prerogatiua et cultura pietatis in Dominum.

 Regnauitque Manasses filius eius pro eo.



CAPUT XXXIII. De Manasse filio eius et Ammon eius sobole.

Duodecim annorum erat Manasses cum regnare cepisset, et quinquaginta quinque annis regnauit in Hierusalem; fecit autem malum coram Domino iuxta abominationes gentium, quas subuertit Dominus coram filiis Isrel, et conuersus instaurauit excelsa que demolitus fuerat Ezechias pater eius, construxitque aras Baalim, et fecit lucos et adorauit omnem militiam celi et coluit eam. Aedificauit quoque altaria domo Domini de qua dixerat Dominus, In Hierusalem erit nomen meum in eternum. Aedificauit autem ea cuncto exercitui celi in duobus atriis domus Domini transireque fecit filios suos per ignem in ualle Benennon. Obseruabat  somnia, sectabatur auguria, maleficis artibus inseruiebat. Habebat autem secum magos et incantatores, multaque mala operatus est coram Domino ut irritaret eum, etc. His similia Iosephus de Manasse rege narrat, addens etiam quod ad crudelitatem uersus omnes Hebreorum iustos occiderit neque prophetis pepercerit quorum quotidie singulos perimebat. Unde tradunt Hebrei ab eodem Manasse simul et a principibus Iudeorum Isaiam prophetam lignea serra per medium secatum atque interfectum, uertentes hoc ei in crimen quod appellauerat eos principes Sodomorum et Gomorrheorum et qui dixerit: uidi Dominum sedentem super solium excelsum . Dum ipse Dominus per Moysen dicit: Non enim uidebit me homo et uiuere potest ; nec  non et illud, quod dixerit ad Ezechiam uerbo Domini: Addam ad dies tuos quindecim annos ; cum per Moysen dictum inueniatur: Numerum dierum tuorum implebis . Similiter et illud quod ait: Querite Dominum dum inueniri potest, inuocate eum dum prope est ; cum alibi scriptum sit: Quis est tam propinquus quomodo Dominus Deus noster, quando eum inuocamus? Addit preterea Iosephus quod rex Babyloniorum et Chaldeorum misso exercitu in Iudeam regionem eorum depopulatus sit, et regem Manasse dolo captum atque ad se deductum haberet ad ea que uoluit tormenta subiectum. Manasses autem tunc intelligens in quibus malis esset, et horum omnium se  arbitratur auctorem, supplicaret Deo ut ei hostem suum clementem faceret atque misericordem. Cuius orationem Deus exaudiuit, concedens ei ut remissus a rege Babyloniorum ad sua regna reuerteretur, ubi postea emendatius uiuens, et diuinum cultum restaurans, anteriorum culparum per penitentiam deleuit noxam, sicut historia presens manifeste demonstrat. Exemplar autem est hec penitentia Manasse, quod post commissa scelera nullus debet de Dei misericordia desperare, sed magis per penitentiam congruam spem habere uenie, si eam rite perfecit. Post Manasse ergo regnauit filius eius Ammon, qui simili dementia qua pater primum idola pro numinibus coluit, et adhuc magis quam pater eius deliquit. Contra quem cum uenissent serui sui, interfecerunt  eum in domo sua, Deo illi iustam retributionem pro meritis propriis reddente. Post Ammon autem filius eius Iosias rex iustissimus regnauit, qui omnem spurcitiam idolorum quam patres sui fabricauerunt emendauit, et se in Dei cultu strenue exercuit, et merito, quia longe ante hoc de illo dictum est per prophetam. Interpretatur autem Iosias, cuius est sacrificium Domino, uel salus Domini, uel fortitudo Domini

Octauo autem anno regni sui cum adhuc esset puer, cepit querere Deum patris sui Dauid, et undecimo anno postquam ceperat regnare mundauit Iudam et Hierusalem ab excelsis et lucis simulacrisque et sculptilibus. Destruxeruntque coram eo aras Baalim, et simulacra que superposita fuerant demoliti sunt, lucos  etiam et sculptilia succidit atque comminuit, et super tumulos eorum qui eis immolare consueuerant fragmenta dispersit. Ossa preterea sacerdotum combussit in altaribus idolorum, mundauitque Iudam et Ierusalem, sed et in urbibus Manasse et Ephraim et Simeon usque Nephtalim cuncta subuertit. Cur autem Iosias ossa mortuorum concremare iussit super altare, nisi ut ostenderet quod funesta fuerunt eorum sacrificia, et non solum pecudum hostias demoniis offerebant, sed etiam semetipsos per errorem idololatrie in potestatem demonum tradiderunt, qui iusto Dei iudicio simul cum altari quod idolis fabricauerant, dissipandi erant. Mystice autem significat omnes qui diaboli seruitio mancipauit uitam sacrilegam temporaliter finierant eternis cruciatibus consumendos,  Deo illis retribuente secundum propria merita operum illorum. Deinde sequitur de eodem rege, quod, audito libro legis Domini, quem Helcias sacerdos inuenit in templo Domini, scidisse uestimenta sua et misisse Helciam sacerdotem et ceteros qui subsequenter annumerantur, ut orarent pro se et pro reliquiis Isrel et Iuda, super uniuersis sermonibus libri qui repertus est in domo Dei, ipsiquo abierunt ad Oldam prophetam uxorem Sellum, quem Hebrei autumant auunculum esse patris Ieremie Ananehel, que habitabat Hierusalem in secunda. Quid significet illud quod dicitur in secunda, in historia libri presentis superius declaratur, ubi scriptum est de prefato rege Ezechia: Aedificauit quoque agens  industrie omnem murum qui fuerat dissipatus, extruxitque turres et forinsecus alterum murum . Meminit huius loci et Sophonias dicens: uox clamoris a porta piscium et ululatus a secunda . Pro quo uetus editio quasi proprium nomen loci transtulit, in Masena. Masena quippe interpretatur secunda. Quod ergo dicitur prophetissa habitasse in secunda, in secundi muri parte intellige.



CAPUT XXXu. De Iosia rege et bonis actibus illius, quem Nechao rex Aegypti in prelio interfecit.

Fecit autem Iosias in Hierusalem phase Domino, quod immolatum est quarta decima die mensis primi, et constituit sacerdotes in officiis suis, hortatusque est  eos ut ministrarent in domo Domini. Leuitis quoque ad quorum eruditionem omnis Isrel sanctificabatur a Domino locutus est: Ponite arcam in sanctuario templi quod edificauit Salomon filius Dauid rex Isrel; nequaquam enim ultra eam portabitis, etc. Tradunt Hebrei quod arca Domini quam modo in templum Iosias reduci precepit delata fuerit de templo tempore Achaz, quando simulacra ab eo in templum missa sunt, et ducta in domum Sellum uiri Olde auunculi Ieremie, ubi permansit usque ad tempus Iosie. Nec enim poterat arca Dei esse in loco ubi simulacra introducta fuerant, et gentilium usus et ritus nefandissimus obseruabatur. Quod autem predictus rex eiectis idolis de terra, nec non phitonibus et ariolis et omnibus immunditiis atque abominationibus  ablatis, in octauo anno regni sui Domino Phase celeberrimum fecisse legitur, moraliter docet nos ut purgemus primum terram cordis nostri ab omnibus uitiis et mundemus actus nostros ab omni inquinamento peccatorum, et ab operibus mortuis ut seruire possimus Deo uiuenti, sicque gratum Domino celebremus Pascha: Non utique in fermento malitie et nequitie, sed in azymis sinceritatis et ueritatis . Secundum allegoriam autem Iosias iste typum tenet Domini Saluatoris, qui salus et fortitudo Domini merito dicitur, quia ipse est de quo Scriptura dicit: Dominus fortis, Dominus potens in prelio . Et alibi: Ipse enim saluum faciet populum suum a peccatis eorum . Ipse quidem zelo Dei mundat terram Iuda et Hierusalem  ab omnibus immunditiis et abominationibus, qui per Prophetam dicit: Zelus domus tue comedit me ; de quo et Ioannes ait: Cuius uentilabrum in manu sua et purgabit aream suam ; de quo et Malachias dicit: Ecce uenit, dicit Dominus exercituum. Quis poterit cogitare diem aduentus eius, et quis stabit ad uidendum eum? Ipse enim quasi ignis conflans et quasi herba fullonum et sedebit conflans et emundans argentum et purgabit filios Leui et conflabit eos quasi aurum et quasi argentum. Et erunt Domino offerentes sacrificia in iustitia, et placebit Deo sacrificium Iuda et Hierusalem, sicut dies seculi, et sicut anni antiqui. Et accedam ad uos in iudicio et ero testis uelox maleficis  et adulteris et periuris, et qui calumniabantur mercedem mercenarii, et humiliant uiduas et pupillos et opprimunt peregrinum, nec timuerunt me, dicit Dominus exercituum . Celebrat ergo Iosias noster uerum phase in octauo decimo anno regni sui, quando in octaua etate generali resurrectione perpetrata sanctos suos cum perfectione bonorum operum perducit ad eterne beatitudinis denarium accipiendum, eiectis prius omnibus scandalis de regno eius, de quo predictus propheta ait: Ecce enim dies ueniet succensa quasi caminus, et erunt omnes superbi et omnes facientes impietatem stipula, et inflammabit eos dies ueniens, dicit Dominus exercituum, que non relinquet eis radicem et germen, et orietur uobis timentibus nomen meum sol iustitie et sanitas in pennis  eius. Et egrediemini et salietis sicut uituli de armento, et calcabitis impios cum fuerint cinis sub planta pedum uestrorum . Et recte dictum est, quod non factum fuerit phase tale a diebus iudicum, qui iudicauerunt Isrel, et omnium dierum Isrel et regum Iuda, sicut in octauo decimo anno regis Iosie in Hierusalem, quia, ablatis figuris, ueraciter in die iudicii transibunt sancti de morte ad uitam, de corruptione ad gloriam, sicque in conspectu conditoris sui in celesti Hierusalem in eternum gaudebunt: Quia uidebitur Deus deorum in Sion ; et ciuitas illa non eget sole neque luna ut luceant in ea, nam claritas Dei illuminabit eam, et lucerna eius agnus est, et ambulabunt gentes in lumine eius, et reges terre afferent gloriam  suam et honorem in illam, nec intrabit in eam aliquid coinquinatum et faciens abominationem et mendacium, nisi qui scripti sunt in libro uite agni , et nomen ciuitatis ex illa die Dominus ibidem: Benedictus Dominus, quoniam mirificauit misericordiam suam .

Ascendit Nechao rex Aegypti ad pugnandum in Charchamis iuxta Euphraten, et processit in occursum eius Iosias. At ille missis ad eum nuntiis ait: Quid mihi et tibi est, rex Iuda? Non aduersum te hodie uenio, sed contra aliam pugno domum, hoc est, contra domum regis ad Remmon filii Iabrimon qui regnabat in Charchamis, que ea tempestate qua et Iosiam regem Nechao interfecit, Ad quam me Deus festinato ire precepit. Desine aduersum  Deum facere qui mecum est, ne interficiat te. Rex Aegypti se Dominum festinato ire precepisse commemorat, quia ex uerbis prophetarum, hoc est Ieremie et aliorum, potuit cognoscere Domini uoluntatem ad ultionem agendam in populo peccatore. Unde et Rapsaces dicit Sennacherib regi Assyriorum, Dominus iussit me ascendere ad terram istam, quia iam prophete Isrel prophetauerant hoc, quod ille ascensurus esset, quia hoc cum minime latuit.

Noluit Iosias reuerti, sed preparauit contra eunt bellum nec acquieuit sermonibus Nechao regis ex ore Dei, uerum perrexit ut dimicaret in campo Mageddo, ibique uulneratus a sagittariis dixit pueris  suis: Deducite me de prelio, quia oppido uulneratus sum. Qui transtulerunt eum de curri in alterum currum qui sequebatur eum more regio et asportauerunt eum in Hierusalem. Mortuusque est et sepultus in mausoleo patrum suorum, et uniuersus Iuda et Hierusalem luxerunt eum, Ieremias maxime, cuius omnes cantores atque cantatrices usque in presentem diem lamentationes super Iosia replicant, etc. De hoc prelio Iosephus ita refert. Dum Iosias in pace atque diuitiis et gloria super omnes excelleret, Nechao rex Aegyptiorum castra posuit ad Euphraten fluuium ut contra Medos et Babylonios dimicaret, qui Assyriorum soluerant principatum. Habebat enim desiderium ut regnaret in Asia; et dum uenisset ad ciuitatem Medin, que erat de regno Iosie, prohibebat  eum rex Iosias per suam prouinciam contra Medos iter facere. Tunc mittens legatos ad eum Nechao significauit non se contra eum exercitum ducere, sed ad Euphratem fluuium properare, adiiciens ut eum prouocare non deberet per suum bellum prohibendo, ne aliena iret ad prelia quo tendebat. Iosias uero non acquiescebat uerbis Nechao, sed instabat ne iter suum per eius faceret regionem. Reor urgebat eum ut quod imminebat accideret. Hic dum aciem exercitus sui componeret, et in curru uectus a curru transiret ad currum, quidam iaculatus eum Aegyptiorum a belli festinatione suspendit. Mox enim uulnere nimis affectus iussit exercitum reuocari, et ad Ierusalem remeauit quia plagatus est, sepultusque magnifice in patriis  monumentis. Qui uixit annis triginta et nouem, regnauitque ex eis triginta et unum. Omnis populus eum multis diebus magno luctu gemituque defleuit. Sed Ieremias propheta morti eius carmen lamentabili modulatione composuit, quod hactenus noscitur permanere. Hic uero propheta etiam futuram ciuitatis cladem predixit, scripto reliquit simul et captiuitatem nunc apud nos habitam et Babyloniam uariam migrationem, et non solum iste predixit hec populo esse uentura, sed et propheta Ezechiel primus de his duos libros conscribens plebi reliquit. Erant autem ambo sacerdotes, sed Ieremias quidem in Ierosolymis est commoratus, a decimo quarto anno regis Iosie usque dum ciuitas uastaretur et templum. Quid autem iuxta allegoriam interfectio  Iosie significat, qui a Pharaone Nechao interemptus est in Mageddo, nisi persecutionem antiqui hostis aduersus sanctos predicatores quos per inuidiam neci tradere et de terra Ecclesie auferre conatur, quatenus facilius totam plebem dissipare et inuadere possit. Interpretatur autem Pharao dissipans, Nechao percussio, Mageddo de tentatione. Permissus quippe diabolus consurgere aduersus sanctos, hoc solum modo agit, hoc totis uiribus certat, quatenus tentando gregem Dei percutiens dissipet, eosque primum auferat quorum solatio adiuti contra hostem dimicare ceteri debuerant.



CAPUT XXXuI. De Ioachaz et Ioakim filiis Iosie, et obitu illorum. De eo quod Ioachin regem Nabuchodonosor, rex Babylonis, ducit in captiuitatem, et matrem eius ac seruos. De Sedecia rege, et excidio urbis Hierusalem.

Tulit ergo populus terre Ioachaz filium Iosie et constituit eum regem pro patre suo in Hierusalem, etc. Ioachas, qui interpretatur retentus, significat prauos rectores, quos populus terre, carnales uidelicet terrene cupiditati dediti secundum mores suos consentientes uitiis suis, personas eligunt. Quos Pharao in Rebla uinciuit et in Aegyptum duxit, cum diabolus multitudinem adulatorum eneruans decipit corda prelatorum. Reblath enim multitudo interpretatur, sicque spiritualis Aegypti uinctos catenis peccatorum in tenebrosam  mergit abyssum. Pro Ioachas quoque Nechao Ioakim regem constituens imposuit multam terre centum talentis argenti et talento auri, cum malignus Spiritus pensum seruitii sui in populo perditorum expetit, ut tam sensu quam eloquio eius per omnia parati sint obsequio. Unde Ioachim iuxta preceptum Pharaonis unumquemque secundum uires suas exigit ut daret tam argentum quam aurum, quatenus hoc redderet Pharaoni, quia diabolus per sibi debitos uiros ab unoquoque exigit secundum uires suas peccati censum soluere, sicque in nequiter prelatis quotidie preparat perditionem subiectis.

uiginti quinque annorum erat Ioachim cum regnare cepisset, et undecim annis regnauit in Hierusalem,  fecitque malum coram Domino Deo suo. Contra hunc ascendit Nabuchodonosor rex Chaldeorum et uinctum catenis duxit in Babylonem, ad quam et uasa Domini transtulit et posuit ea in templo suo. Notandum autem quod de eodem Ioakim filio Iosie regis in Regum ita scriptum est: Dormiuit Ioakim cum patribus suis, regnauitque Ioachin filius pro eo . Iosephus autem uidetur asserere ipsum Ioachim Patrem a rege Babylonis in Ierusalem fuisse interfectum, quia captiuum in Babyloniam deductum, qui in decimo Antiquitatum suarum libro ita refert dicens : Dum rex Babylonie intrasset in ciuitatem, fidem nequaquam seruauit, sed iuuenes fortissimos et pulchritudine decoros Ierosolymitanorum occidit una cum rege Ioakim, quem  etiam ante muros insepultum proiici iussit, filium uero eius Ioachin constituit regem uniuerse prouincie. Eos autem qui erant in dignitatibus constituti numero tria millia captiuos induxit Babyloniam, inter quos erat propheta Ezechiel cum esset adhuc puer. Hic ergo finis habuit Ioakim regem, qui uixit quidem annis sex et triginta, regnauit autem undecim. Successor uero regni Ioachin rex nomine onos, regnauit mensibus tribus et diebus decem. Sciendum autem quod cum semel quis cuilibet se emanciparit uitio, non uno sed multis dominis obnoxius erit. Unde Ioakim quem Pharao ante censum sibi soluere cegit, nunc Nabuchodonosor rex Babylonis sibi tribus annis seruire compellit. Et quem Nabuchodonosor  alium intelligemus, nisi eumdem quem Pharaonem esse diximus, principem uidelicet confusionis, et rectorem tenebrarum harum. Ergo cum antiquus hostis aliquem sibi censum peccati soluere persuadet, mox totum in dominium suum redigere et plenum seruitium expendere admonet. Quid est ergo aliud regis Babylonis seruum esse, quam persuasione, delectatione atque consensu, antiquo hosti subditum fore, et in cogitando, loquendo, atque agendo, totum uitiis deditum quasi libere ab eo possideri.

Reliqua autem uerborum Ioakim et abominationum eius quas operatus est et que inuente sunt in eo continentur in libro regum Isrel et Iuda. De hoc autem Ioakim quam scelestus fuerit non solum libri  Regum sed et Paralipomenon narrant, quando etiam et Ieremias quante dementie fuerit copiosissime in libro suo testatur, ita ut non solum prauis operibus Dominum irritauerit animo, quod maior calumnia est, prophetarum qui ad se missi sunt uerba spreuerit, sed et librum Ieremie, quem Baruch ex ore ipsius prophete conscribit, cum coram se lectus fuisset, scalpello scindens proiecit in ignem, qui erat super areolam, donec consummaretur omne uolumen igni, et non timuerunt neque sciderunt uestimenta sua. In hoc autem quod dicitur contra abominationes quas operatus est, et que inuente sunt in eo, tradunt Hebrei quod inter cetera mala que gessit, etiam hec fecit in corpore suo que Dominus prohibuit dum diceret: Non tondebitis caput uestrum  in rotundum, neque super mortuum stigmata facietis in corporibus uestris . Qui posquam mortuus est, in corpore eius inuenta sunt.

Regnauit ergo Ioachin filius eius pro eo. Octo annorum erat Ioachin cum regnare cepisset, et tribus mensibus ac decem diebus regnauit in Ierusalem, fecitque malum in conspectu Domini. Sciendum sane quod nomen istius Ioachin, qui et alio nomine Iechonias appellatur, non eisdem elementis in fine apud Hebreos scribitur quibus et patris eius Ioakim, qui alio nomine Eliakim, appellatus est. Sed priorem, hoc est, patrem in fine nominis per cappa et mu, secundum autem, id est filium, per chi et nu, adnotant. Unde nemo putet eumdem in Danielis principio esse Ioakim qui in Ezechielis exordio Ioachin  scribitur. Iste extremam syllabam kim habet, ille chin, et ob hanc causam in Euangelio secundum Mattheum, una uidetur deesse generatio, quia secunda tessarakaidecadis in Iechoniam desinit filium Iosie, et tertia incipit a Ioachin filio Eliakim. Quod ignorans Porphyrius calumniam statuit Ecclesie, suam ostendens imperitiam, dum Euangeliste Matthei arguere nititur falsitatem.

Cumque anni circulus uolueretur, misit Nabuchodonosor rex nuntios qui et adduxerunt eum in Babylonem asportatis simul pretiosissimis uasis domus Domini. De hoc quidem plenius in libro Regum narratur, ubi ita scriptum est: In tempore illo ascenderunt serui Nabuchodonosor regis Babylonis in  Ierusalem, et circumdata est urbs munitionibus. uenitque Nabuchodonosor rex Babylonis ad ciuitatem cum seruis suis, ut oppugnarent eam. Egressusque est Ioachin rex Iuda ad regem Babylonis, ipse et mater eius, et serui eius et principes eius et eunuchi eius, et suscepit eum rex Babylonis anno octauo regni sui, et protulit inde omnes thesauros domus Domini et thesauros domus regie, et concidit uniuersa uasa aurea que fecerat Salomon rex Isrel in templo Domini iuxta uerbum Domini, et transtulit omnem Ierusalem, et uniuersos principes, et omnes fortes exercitus decem millia in captiuitatem, et omnem artificem et inclusorem, nichilque relictum est, exceptis pauperibus populi terre. Transtulit quoque Ioachin in Babylonem, et matrem regis, et uxores regis, et  eunuchos eius, et iudices terre duxit in captiuitatem de Ierusalem in Babylonem, et omnes uiros robustos septem millia, et artifices, et inclusores mille, omnes uiros fortes et bellatores, duxitque eos rex Babylonis captiuos in Babylonem, et constituit Mathathiam patruum eius pro eo, imposuitque nomen ei Sedecias . Mystice autem captiuitas hec regis Ioachin, per quam deductus est in Babylonem, significat lapsum atque ruinam rectorum Ecclesie, qui, ueri Nabuchodonosor, hoc est, diaboli, arte delusi, in confusionem adducuntur errorum atque uitiorum, et qui per Domini gratiam ac studium bonum alios sermone doctrine et bonis exemplis ad ueram religionem suscitare debuerant, ipsi uariis iudiciis trucidati morte absorpti sunt peccatorum. Hoc enim  nomen Ioachin, qui resuscitans, uel qui est consurgens interpretatur, significat. Cum quo simul pretiosissima uasa Domini in captiuitatem asportantur, quia illi qui ingenii acumine excellebant, uel morum honestate fulgebant, malorum prepositorum deprauati exemplis, simul cum ipsis in predam cessere diaboli. Quod etiam Ieremias propheta in Lamentationibus suis deflere uidetur, ubi dicit: Egressus est a filia Sion omnis decor eius, facti sunt principes eius uelut arietes non inuenientes pascua, et abierunt absque fortitudine ante faciem subsequentis. Manum suam misit hostis ad omnia desiderabilia eius, quia uidit gentes ingressas sanctuarium eius . Hinc et Psalmista subitaneam uinee Domini admirans deuastationem, ad ipsum Dominum dicit: Ut  quid deposuisti maceriam eius et uindemiant eam omnes qui transeunt uiam? Exterminauit eam aper .

uiginti et unius anni erat Sedecias cum regnare cepisset et undecim annis regnauit in Ierusalem, fecitque malum in oculis Domini Dei sui, nec erubuit faciem Ieremie prophete loquentis ad se ex ore Domini. A rege quoque Nabuchodonosore recessit qui adiuuauerat per Deum et indurauerat ceruicem suam et cor, ut non reuerteretur ad Dominum Deum Isrel. Sed et uniuersi principes sacerdotum et populus preuaricati sunt inique iuxta uniuersas abominationes gentium et polluerunt domum Domini, quam sanctificauerat sibi in Ierusalem. Mittebat autem Dominus  Deus Patrum suorum ad illos per manus nuntiorum suorum de nocte consurgens, et quotidie commonens, eo quod parceret populo et habitaculo suo. At illi subsannabant nuntios Dei et parui pendebant sermones eius illudebantque prophetis, donec ascenderet furor Domini in populum eius, et esset nulla curatio. Adduxit enim super eos regem Chaldeorum et interfecit iuuenes eorum gladio in domo sanctuarii sui. Non est misertus adolescentis, et uirginis, et senis, nec decrepiti quidem, sed omnes tradidit manibus eius, uniuersaque uasa domus Domini tam maiora quam minora, et thesauros templi, et regis, et principum, transtulit in Babylonem. Quid per Sedeciam regem Iude, nisi illi qui gubernationem regiminis in populo Dei suscipiunt, designantur? quia iuxta  interpretationem nominis ipsius Sedecias interpretatur iustus Domini. Legem et sedem iustitie accipiunt, cum secundum euangelicam doctrinam ad exercenda opera iustitie honores et officii accipiunt dignitatem, maxime cum filii Iosie, hoc est, salutis Domini, per gratiam baptismatis et sacri chrismatis unctionem nuncupari merentur, sed degenerantes ab hac dignitate relabuntur in uitiorum feditatem, et non solum semetipsos impietati et impudicitie tradunt, sed etiam subditos quosque sibi consentientes participes scelerum faciunt, nec fidem Deo quam promiserant custodiunt, nec cum hominibus rite pacis federa seruant. Huiuscemodi ergo homines quotidie lex diuina et prophetarum atque apostolorum oracula a peccatis recedere, et ad Deum  per penitentiam conuerti admonent, sed semel indurati uerba salutis despiciunt, et salutifero Domini mandato obedire contemnunt. Unde ipse iratus immittit super eos regem Chaldeorum, hoc est, principem tenebrarum, cum satellitibus suis, spiritualibus utique nequitiis, ut qui noluerunt salubri corrigi documento, hostium subiiciantur tormento. Qui nulli parcentes etati, nulli honorem deferentes dignitati, quoscunque capiunt in Babylonem, hoc est, in confusionis laqueum, transferunt, et domum Domini incendunt, dum fideles, qui templum Domini per fidem et catholicam confessionem fieri uidebantur, blasphemare compellunt. Destruunt muros Ierusalem, cum custodiam pastorum deiiciunt; uniuersas terras obruunt, quando ecclesiasticos ordines, qui  culmen honoris habuerant, per illicita desideria excurrunt; et quidquid pretiosum fuerat demoliuntur, cum quidquid de uirtutum ac scientie prerogatiua sibi applauserunt, totum propter impietatem illorum in pessum et ad nichilum redigunt. Seruiuntque regi Babylonis et filiis eius, cum diabolo instigante uariis uitiorum pollutionibus semetipsos tradere et diuersis peccatorum passionibus se obligari non erubescunt, donec exsurgat regnum aliud, de quo prophetico prenuntiatum est elogio, et peccati regnum sub diuino corruat iudicio, unde sequitur:

Seruiuit regi et filiis eius donec imperaret rex Persarum et compleretur sermo Domini ex ore Ieremie.  et celebraret terra subbata sua. Cunctis enim diebus desolationum egit sabbatum usque dum complerentur septuaginta anni.

Salomon ergo, ut superiora replicem, templum Domini septem annis construxit in Ierusalem, octauo autem illud consummauit ac dedicauit, significans quod tempore seculi huius, quod septem diebus circuit, Ecclesiam Dominus, collectis ad edificium celeste fidelibus, construit. Porro in uita futura apparente gloria resurrectionis, ad integrum perficit atque in gaudium uite immortalis in eterne sue claritatis uisione sustollit. Quia enim ipse octauo die, hoc est, post septimam sabbati resurrexit a mortuis, recte octonario numero tempus etiam nostre resurrectionis exprimitur. Quod autem euo  sequente quedam templi edificat que pre nimia uetustate dissolui ceperunt, sed eadem mox instantia regum ac sacerdotum que illis fuere temporibus instaurata, et in pristinum suscitata sunt statum, significat quotidianos fidelium ac leuissimos erratus, de qualibus Salomon: Septies, inquit, cadit iustus in die et resurgit . Qui quotidiana eque ipsorum solertia donante Domino, per exempla uel exhortamenta precedentium iustorum, quasi per regum ac sacerdotum Dei corriguntur industriam. Reges namque ac sacerdotes merito omnes in Ecclesia perfecti uocantur, cum sint membra regis ac sacerdotis summi, cum se ipsos bene regere, cum sua corpora Domino hostiam uiuentem exhibere didicerunt. Quod postmodum crescentibus malis  ipsum templum idolorum sordibus profanatum, et ad ultimum a Chaldeis destructum, atque incensum est, significat grauiores lapsus eorum qui per confessionem quidem recte fidei et Sacramentum lauacri salutaris sancte Ecclesie membris adunati, sed denuo fraude malignorum spirituum a statu fidei deiecti, ac uitiorum sunt flamma combusti. Quod diruto templo ac destructa pariter urbe Ierusalem, ciues eius in Babylonem transmigrati sunt post annos septuaginta, acta de malis suis penitentia ad patriam sunt, Domino miserante, remissi, ac rursus idem templum atque urbem sanctam grandi cum labore restaurauit, figurate designat eos qui decepti a diabolo non solum fidei sinceritatem atque integritatem boni operis perdunt, uerum etiam per  acerbitatem scelerum gentibus ac publicanis assimilari uidentur, iuxta illud Dominicum: Si autem Ecclesiam non audierit, sit tibi sicut ethnicus et publicanus . Quorum tamen nonnulli per diuine respectum gratie resipiscentes ad Ecclesiam reuertuntur, cum illustratione sancti Spiritus compuncti precepta diuine legis que reliquerant denuo audire incipiunt et custodire; septem namque sunt dona sancti Spiritus, que propheta Isaias manifesta distinctione enumerat . Decem uero preceptis, omnis diuine legis summa comprehenditur, et septem multiplicata per decem septuagenarium numerum perficiunt. Unde apta significatione qui per opera peruersa in Babyloniam fuerunt captiuati  post septuaginta annos liberantur, ac domum Dei et ciuitatem sanctam reedificant, quia nunquam hi per sua peccata a communione et societate sancte Ecclesie separati infidelium sorti ac numero copulati sunt, rursumque per donum sancti Spiritus, studiose bone operationis actus exercent, ac per hoc consortium fidelium domus uidelicet et ciuitatis Domini de qua fuerant eiecti recipiunt.

Anno autem primo Cyri regis Persarum, ad explendum sermonem Domini quem locutus fuerat per os Ieremie , suscitauit Dominus spiritum Cyri regis Persarum, qui iussit predicari uniuerso regno suo, etiam per scripturam, dicens: Hec dicit Cyrus rex Persarum: Omnia regna terre dedit mihi Dominus Deus celi, et ipse precepit mihi  ut edificarem ei domum in Ierusalem, que est in Iudea; quis ex uobis est in omni populo eius? Sit Dominus Deus suus cum eo, et ascendat.

Finis libri Paralipomenon similis est principio libri Esdre sacerdotis: quem Hebrei Malachiam ultimum duodecim prophetarum esse autumant, in quo edictum Cyri regis Persarum et reditus populi Iudaici in terram Iuda describitur. Unde simili expositione hic locus exsolui potest, ita ut que expositores ipsius prophete de illius libro in principio dixerunt, hec eadem nos in fine istius ponamus, Narrant ueteres historie, quibus et prophete Danielis Scriptura concordat, Cyrum regem Persarum, iuncto sibi socio Dario rege Medorum, Babyloniorum dextruxisse imperium, occiso ultimo eorum rege  Balthasar, et ipsa urbe diruta ac uastata. Qui uidelicet Cyrus sciens a Deo Isrel regnum sibi traditum, mox ut regnum illud quod populum captiuarat ac seruitute premebat superauit, dedit facultatem eidem populo patriam redeundi, ac domum Dei sui que in ea erat incensa reedificandi, eamdemque libertatis sententiam non tantum uerbo presentibus intimauit, uerum etiam eis qui longius per omnes regni sui prouincias aberant missis epistolis mandauit, ipsum qui est Deus Isrel uerum esse Deum et Dominum celi omniumque regnorum auctorem publica uoce confessus. Que omnia sic futura prophete sancti Isaias et Ieremias aperte predixerunt. Quorum Ieremias et numerum annorum quibus essent in Babylonia seruituri, et quando in patriam  reuocandi, precinuit . Isaias autem etiam nomen regis Cyri per quem a seruitio liberandi, in patriam reuocandi, cuius permissu templum essent restauraturi, sine ullis prophetice locutionis enigmatibus ostendit. Ait enim Ieremias: Hec dicit Dominus exercituum rex Isrel omni transmigrationi quam transtuli de Ierusalem in Babylonem. Aedificate domos et habitate, quia hec dicit Dominus exercituum: Cum ceperint impleri in Babylone septuaginta anni, uisitabo uos et suscitabo super uos uerbum meum bonum et reducam uos ad locum istum. Porro Isaias: Hec dicit Dominus Redemptor tuus et formator tuus ex utero. Ego sum Dominus faciens omnia. Et paulo post: Qui dico profundo:  Desolare, et flumina tua arefaciam; qui dico Cyro: Pastor meus es, et omnem uoluntatem meam complebis; qui dico Ierusalem: Aedificaberis; et templo Fundaberis. Hec dicit Dominus christo meo Cyro, cuius apprehendi dextram, ut subiiciam ante faciem eius gentes, et dorsa regum uertam, et aperiam coram eo ianuas, et porte non claudentur. Ego anteibo et gloriosos terre humiliabo. Portas ereas conteram, et uectes ferreos confringam, et dabo tibi thesauros absconditos et arcana secretorum, ut scias quia ego Dominus qui uoco nomen tuum Deus Isrel, propter seruum meum Iacob et Isrel electum meum et uocaui te in nomine tuo, assimilaui te et non cognouisti me. Ego Dominus et non amplius, extra me non est Deus. Accinxi te et non cognouisti me  .

Ex quo Isaie prophete credendum est pro eo maxime Cyrum regem dilexisse filios Isrel, eosque de captiuitate exemptos domum remisisse, ac templum reedificare iussisse, quod audierit prophetas eorum per Spiritum Dei de suo regno, et Babyloniorum destructione fuisse prelocutos. Nam et specialiter ipsum genus expurgationis quo Babyloniam cepit expresserant iidem prophete, quorum Isaias: Qui dico, inquit, profundo: Desolare, et flumina tua arefaciam . Porro Ieremias ait: Murus Babylonis ille latissimus suffossione suffodietur et porte eius excelse igni comburentur . Narrant enim historie, quia diuiso atque exinanito per plurimos riuos flumine Euphraten qui per medium  Babylonis influebat, per arefactum ac desolatum eius profundum urbem hostis intrauerit. Hec de historia paucis dixerimus. At uero iuxta mysticos sensus Cyrus rex Dominum Saluatorem et nomine designat et actis. Quod non ex nostra coniectura sed ex manifestissimis Isaie uerbis didicimus quibus ex persona Domini dicebat: Assimilaui te et non cognouisti me . Assimilauit namque eum Deus Filio suo, quamuis ipse Dominus se assimilantem minime cognouerit, primum in eo quod Christum suum cognominare dignatus est, deinde quod eum Cyrum, quod interpretatur heres, multo antequam nasceretur uocandum esse disposuit. Hoc enim uocabulum recte congruit illi, cui dicit idem Deus Pater: Postula a me et dabo tibi gentes hereditatem tuam  . De quo et Apostolus: Quem constituit heredem uniuersorum, per quem fecit et secula . De quo etiam in carne apparente inimici persequentes dicebant: Hic est heres: uenite, occidamus eum, et nostra erit hereditas . Sed et in eo Deus Pater quod subiecit ante faciem Cyri gentes et dorsa regum uertit, portas ereas contriuit et uectes ferreos confregit, uidelicet Babylonis uel aliarum quas cepit ciuitatum, quod dedit ei thesauros absconditos et arcana secretorum uidelicet apes ignotas prouinciarum, assimilauit eum Domino et Saluatori nostro, qui predicantibus per orbem apostolis, gentium sibi uniuersarum colla subiecit, ipsos quoque rerum dominos, et sapientie seculari  auctores, ditioni substrauit. Qui portas inferorum destruxit, ut ablatos inde electos suos ad libertatem patrie celestis introduceret. Qui errores contriuit gentium, et doctrinas humana ratione munitas, per humilium ora subuertit, ut eisdem correctis, lumen sue fidei et ueritatis aperiret, in quo sunt thesauri omnis sapientie et scientie absconditi. Quos uidelicet thesauros et idem Dominus noster in natura diuinitatis eternaliter ex Patre habuit, sed in assumpta humanitate ex tempore accepit. Assimilauit ergo Cyrum Dominus unigenito Filio suo et Domino nostro Iesu Christo; quia sicut nimirum ex quo ipse esse homo cepit, ille destructo Chaldeorum imperio populum Dei liberauit ac in patriam remisit, templumque quod erat incensum Hierosolymis reedificari  precepit, et hoc ipsum edictum etiam per litteras manifestare curauit ut implerentur uerba Ieremie, quibus hoc futurum ipse predixit, ita mediator Dei et hominum, destructo per orbem diaboli regno, electos suos qui erant dispersi ab eius tyrannide reuocatos in suam congregat Ecclesiam, que et in presenti iustificata ex fide pacem habet ad Dominum per ipsum, et ad uisionem perpetue pacis festinat in futuro. Hierusalem quippe uisio pacis dicitur. Qui etiam templum quod erat incensum restaurat, cum illos qui insidiis antiqui hostis fidem perdiderant ad salutem reducens, sua habitatione dignos efficit. Sed et Scripturas sanctas in uniuersum misit mundum, quibus fidem sui nominis ac spem salutis cunctis qui ad suum regnum pertinent, hoc est electis  omnibus predicaret. Quod ita futurum non Ieremias solus, sed et communi sensu omnes predixere prophete iuxta hoc quod ipse discipulis ait: Quoniam necesse est impleri omnia que scripta sunt in lege Moysi et prophetis et psalmis de me . Suscitauit autem Dominus spiritum Cyri regis Persarum, ut agnita potestate ac prouidentia Dei Isrel faceret que de eo narrat Scriptura, ac Dominus in Euangelio ait Iudeis: Cum exaltaueritis filium hominis, tunc cognoscetis quia ego sum, et a me ipso facio nichil, sed sicut docuit me Pater hec loquor . Quod uero in Scriptura sua dicit, idem Cyrus: Omnia regna terre dedit mihi Dominus Deus celi : bene quidem Dominum Isrel, Dominum Deum celi confessus est, quem  etiam regna terre omnia in potestate habere et cuicunque uellet dare posse cognouit, sed minus uerum uidetur sonare, quod sibi omnia regna terre ab eo tradita dicit, nisi forte intelligendum est quod eo tempore quo hec scripsit nullum sibi regnum aduersarium habuerit, uel certe uictore destructo atque exhausto tam robusto tanquam antiquo Chaldeorum imperio, nullum sibi regnum in toto orbe resistere posse crediderit. ueraciter autem hic sermo conuenit maiestati eius qui dixit: Data est mihi omnis potestas in celo et in terra . Sequitur eadem scriptura Cyri: Quis est in uobis de uniuerso populo eius? Sit Deus illius cum ipso et ascendat Hierusalem que est in Iudea, et edificet domum Dei  Isrel, ipse est Deus qui est in Hierusalem . Magna in his uerbis fides regis, magna claret pietas: fides quidem, quod populum pre ceteris nationibus Dei esse populum intellexit, pietas quod nullo prorsus excepto omnes qui uellent liberos patriam redire permisit. Fides quod eumdem Dominum Deum et habitare in celis et esse in Hierusalem et cum singulis reuertentium de Babylone in Hierusalem ascendere posse confessus est. An non luce clarius est quod hunc non corporeum et loco comprehensibilem, sed spiritum et ubique presentem credidit, quem ita in Hierusalem et in templo habitare confessus est, ut simul celi regno presidere non dubitaret, ita in celis regnare credidit, ut nichilominus cum suis fidelibus esset in terra, eorumque et animos et  manus ad ea que salutaria essent facienda dirigeret. Ceterum omnia Scripture huius uerba spiritualem sensum redolent. Cum enim non facile pareat, solos illos cum quibus Deus est, de confessione peccatorum ad uirtutum opera quasi de seruitio de Babylone in Ierosolymam ad libertatem posse transire, quia sine ipso nichil possumus facere. Quis non uidet recte in eadem sententia ascensionem esse nominatam? Quia nimirum omnes qui peccant cum seculi curis seruiunt in imo sunt; qui uero placent, ad altiora necesse est mentem erigant, celestia suspirent, pompas mundi omnes atque illecebras eternorum amore transcendant. Hierusalem quoque esse in Iudea, hoc est in confessione memoratur, ut qui per obliuionem Dei captiuari a Chaldeis, qui interpretantur  quasi demonia, hoc est, malignis spiritibus mancipari meruimus, per confessionem diuine pietatis, ad uisionem libere pacis et lucis redeamus, ibique edificemus domum Domino Deo Isrel, hoc est, in unitate catholice pacis, in confessione siue nostre iniquitatis, seu diuine miserationis et gratie preparemus corda nostra, in quibus Dominus ipse propitius inhabitare atque ea sua presentia illustrare dignetur, sed et proximorum corda ad laudem sui conditoris et opera pietatis accendere curemus. Utroque etenim modo domum Domino edificamus, cum uel nosmetipsos in operibus iustitie exercemus, uel eos quos uellemus ad iter iustitie et exemplis prouocamus et uerbis. Sequuntur reliqua eiusdem scripture Cyri regis:

 Et omnes reliqui in cunctis locis ubicunque habitant adiuuent eum uiri de loco suo, argento et auro et substantia et pecoribus, excepto quod uoluntarie offerent in templo Dei, quod est in Hierusalem . Notanda distinctio uerborum, quia omnibus solutis ab iniuria captiuitatis dedit facultatem rex, ut quicunque uellet ad edificandum templum Domino duce ascenderet, non tamen omnes illuc ascendere iussit. Qui enim essent de eodem populo Dei, quos plus aliis quibusque in locis libertate donata uti delectaret, hoc ascendentibus auxilio esse de suo quoque loco precepit, data scilicet illis in necessitatem tam longi itineris pecunia siue pecoribus. Sed et alia illis dona eos dare et commendare desiderauit,  que illo peruenientes in templum Domini pro memoria mittentium afferre deberent. Omnes ergo de captiuitate Babylonia liberati sunt, omnes pietatis actibus sunt dediti, sed perfectiores ad edificandum Domino templum ascenderunt, ceteri eos qui ascenderant adiuuarunt, quia etsi omnes eiecti de potestate tenebrarum eruti ad libertatem pertinerent glorie filiorum Dei, omnes ad societatem sancte ciuitatis, id est, Ecclesie se annumerari letantur, non tamen omnium, sed perfectorum solummodo est in edificatione eiusdem Ecclesie etiam aliis predicando laborare. Unde tales pre ceteris fidelibus duplici honore ab Apostolo digni esse censentur, sicut et Angelus Danieli: Qui docti fuerint, inquit, fulgebunt quasi splendor firmamenti, et qui ad iustitiam erudiunt  multos, quasi stelle in perpetuas eternitates . Qui nimirum eruditores multorum, quo magis suos auditores ad celestia querenda ac diligenda instituunt, eo minus ipsi pro terrenis acquirendis siue possidendis curam gerunt; imo etiam sepissime temporalia iam acquisita pro spe eternorum relinquunt. Unde necesse est eorum inopie, ut ad predicandum subsistant, ditiorum, qui predicare nequeunt, largitate  subueniri, ut etiam ipsi diuites predicationis eiusdem possint esse consortes. In quorum persona dicit Gaio Ioannes: Pro nomine enim eius profecti sunt nichil accipientes a gentibus. Nos ergo debemus suscipere huiusmodi, ut cooperatores simus ueritatis . Quamobrem nunc dicitur, quod hi qui ascendebant ad edificandum domum Domini adiuuari deberent largitione pecuniarum ab amicis suis, ubicunque habitarent, id est, siue in Chaldea, seu in aliis locis, in que ob metum profugissent Chaldeorum. Excepto, inquit, quod uoluntarie offerunt templo Dei, quod est in Hierusalem, quia oportet eos qui temporalibus abundant diuitiis, non solum ex his pauperibus Christi necessaria ministrare, uerum etiam ipsos bona, que possunt, pro se libenter operari,  quatenus horum merito uelut oblationis spontanee et ipsi in templo Dei, quod est Ecclesia, partem mereantur habere.

Explicit Liber Iu Commentariorum Rabani Mauri in uolumen Paralipomenon.

Finito libro sit laus et gloria Christo,
Omnibus inceptis postremos cernite casus,
Omnipotens omnes seruet Deus hic habitantes.



[EXPOSITIO IN LIBRUM IUDITH.]







BEATI RABANI MAURI FULDENSIS ABBATIS ET MOGUNTINI ARCHIEPISCOPI EXPOSITIO IN LIBRUM IUDITH.



EPISTOLA DEDICATORIA AD IUDITH AUGUSTAM.


 Domine electe, et merito magne pietatis ab omnibus uenerande atque amande, IUDITH Auguste, RABANUS, seruorum Dei seruus, eternam in Christo supplex optat salutem.

Cum celsitudo magnitudinis uestre, atque largitio benignitatis, que non solum amicis, sed etiam inimicis, ab ipsius Domini ore instructa, prodesse didicit, plurimos faciat sibi deuotos; nos etiam quantulacunque pars plebis a Deo uobis commisse, sub pietate uestra degentes, deuotum cogitamus uobis exhibere obsequium. Qui licet non simus censu pretiosarum opum locupletes, tamen studio sacrarum orationum non sumus omnino uacui, quas incessanter quotidie pro uobis, uestroque domino simul ac sobole offerimus: deprecantes ut ipsius dono diu hic incolumes, et in futura uita  semper sitis felices atque gaudentes. De cetero, quia uos comperi laudabili excellere ingenio, et sanctarum mulierum quas sacra Scriptura commemorat, uirtutes ac studium in bono opere imitari, non frustra arbitratus sum quarumdam illarum historiam, allegorico  sensu ad sancte Ecclesie mysterium a nobis translatam, uestro nomini dicare atque transmittere, Iudith uidelicet, atque Esther: quarum unam cequatis nomine, alteram dignitate. Que quidem ob insigne meritum uirtutis, tam uiris, quam etiam feminis sunt imitabiles, eo quod spiritales hostes animi uigore, et corporales consilii maturitate uicerunt. Sic et uestra nunc laudabilis prudentia, que iam hostes suos non parua ex parte uicerat, si in bono cepto perseuerare atque semetipsam semper meliorare contenderit, cunctos aduersarios suos feliciter superabit. Adhuc ergo in agone consistitis, ac ideo necesse est diuinum implorare auxilium, ut qui suo sanguine mortem uicerat, mortisque auctorem captiuauerat, in certamine istius mundi ueram uobis  uictoriam pariat; sicque ueraciter triumphantes, ad eterne beatitudinis gaudia uos peruenire concedat. Accipite ergo Iudith homonymam uestram, castitatis exemplar, et triumphali laude perpetuis eam preconiis declarate: ipsumque super omnia benedicite,  qui ei uirtutem talem tribuit, ut inuictum omnibus hominibus uinceret, insuperabilem superaret. Esther quoque similiter reginam regina, in omni pietatis et sanctitatis actione imitabilem, uobis ante oculos cordis semper ponite, quatenus illius sanctitatis meritum adequantes, de terreno regno ad celestis regni apicem conscendere ualeatis: per ipsius scilicet gratiam, qui illas sanctas mulieres triumphare fecerat,  et uniuersam Ecclesiam suam quam ipse typo preferebant, perpetua uictoria triumphantem, celestis patrie secum efficiat possessorem, iehsu uidelicet Deus et Dominus noster, qui uos intus et foris, hic et ubique, nunc et semper custodire dignetur. Optamus uos bene ualere, domina Augusta, memorem nostri.



PRAEFATIO.


 Summe Sator rerum, qui uerbo cuncta creasti,
Atque opus omne tuum dextra tu rite parasti,
 Luminibus celum et ramis florentibus arua
Ornans, sicque tue deitatis iura reuelas
Diuis, unde Patrem summum te scire queamus;
Atque parem semper tibi Christum credere natum.
Flatus nempe sacer iste tibi Numine claro
Permanet equalis, tecumque in secula uiuit.
Tu Deus es hominum rector Saluator et idem,
Premia qui iustis, penamque merentibus indis.
Sexus, personas, etates perspicis auctor
Mercedem et propriam donas iustissimus omni.
Te quoque deposco ni linquas ledere quemquam
Reginam fraude, foueasque benignus amatam,
Tu ut facias fortis Iudex regnare quietam
Istic, sicque polo Iudith ipsa paretur adire.
Quo dignatque uocata ipsa sit munere Christi,
 Quam hic memores letus placat; sis et ubique
 Illi quo ualeat canere odas dicere et astris,
Nec iam fit uoto reus altum ad culmen Olympi
 Qui tendit mente casam ordinis atque beati
Ambit quam tribuit illi super ethera sedem,
Arbiter omnipotens, qui solus regnat in arce.
Hic tu, Christe, tui seruas per secula regnum et
Quos saluas illic, hic corripis ante benignus
Rex seuerus, iustus, sanctus, mitis, amandus.
Fac nos uelle, rogo, tua iussa implereque rite
Condignis factis fidei, bene iura tenendo.
Quo sedem superam regem te ualde sequentes
Scandamus leti, et capiamus regna serena,
Lux ubi perpetua est uite, laus, gloria uera
Quo Pater, ac Natus, regnat et Spiritus almus,
uiuus namque Deus uerus summusque creator,
Paruos qui et magnos sanat per secula iustus,
Omnium et est factor iudex atque omnibus equus.



INCIPIT EXPOSITIO IN LIBRUM IUDITH.



CAPUT PRIMUM. De Arphaxad rege Medorum, qui, superatis multis gentibus, Ecbatanis ciuitatem exstruxit, et quomodo postmodum a Nabuchodonosor superatus est.

»Arphaxad itaque rex Medorum subiugauerat  multas gentes imperio suo, et ipse edificauit ciuitatem potentissimam, quam appellauit Ecbatanis.« Quidam querendum putant, historia Iudith quo tempore, quibusue sub regibus edita fuerit; ob hoc maxime, quia ipsi reges in historia notati sunt, hoc est, Arphaxad et Nabuchodonosor, apud eos qui Assyriorum uel Medorum historias conscripsere, in ordine regum utriusque regni inserti non reperiuntur. Nam rex primus apud Assyrios, qui eminere ceteris potuit, Ninus fuit, qui in regione Assyriorum ciuitatem nominis sui, hoc est, Ninum, quam Hebrei uocant Niniuen, dicitur condidisse. Hic ergo cum gentes plurimas bello petiuisset ac superasset, postremum bellum illi fuit cum Zoroastre Bactryanorum rege, qui primus fertur artes magicas inuenisse,  hocque occiso et ipse decessit. Post quem Semiramis uxor eius totius Asie regina Babylonem urbem instaurauit, caputque regni Assyrii ut esset instituit, sicque regnum Assyriorum diu inconcussa potentia stetit. Sed cum Arbatus, quem alii Arbacen uocant, prefectus Medorum, idemque natione  Medus, Sardanapalum regem suum apud Babyloniam interfecisset, regni nomen et summam in Medos transtulit: ita nimirum Babylonis regnum eo anno in Medos deriuatum est, quo anno apud Latinos Procas Amulii et Numitoris pater, auus autem Ree Siluie, que mater Romuli fuit, regnare cepit. Discedente autem Arbato in Medos, partem regni penes se retinuere Chaldei, quia Babyloniam sibi aduersus Medos uindicauerunt. Ita Babylonie potestas apud Medos, proprietas apud Chaldeos fuit, Chaldei autem propter antiquam regie urbis dignitatem non illam suam, sed se illius uocare uoluerunt. Unde factum ut Nabuchodonosor, ceterique post eum usque Cyrum reges, quamuis Chaldeorum uiribus potentes, et Babylonie nomine clarile gantur, in  numero et ordine regum non habeatur illustrium. Equidem eo tempore quo Azarias, qui et Ozias nominatus est, super duas tribus in Ierusalem regnauit, et Ieroboam filius Ioab regis Isrel super decem tribus in Samaria regnauerat, regnum Assyriorum per Arbatum destructum, atque in Medos translatum est, et interim sine principibus res agebatur, usque Deiocum regem, qui Ecbatanis condidit ciuitatem; in medio autem tempore, Chaldei proprie preualebant; quorum separate quedam regum successiones, ut supra dictum est, feruntur. Denique Thelgathphalnasar et Salmanasar et Sennacherib reges Assyriorum, terram Isrelitarum iisdem temporibus uastasse, atque eos in captiuitatem duxisse describuntur, antequam Deiocus in Media regnarit.  Noster autem Nabuchodonosor Ierosolymam uastauit. Tamen aliquorum regum Medorum inter Arbatum et Deiocum in Chronicis introducta reperimus nomina, ubi refertur quod post Arbatum uiginti octo annis regnantem, secundus Sosarinus in Medis triginta annis regnauerit. Post quem Medus tertius annis quadraginta; post hunc quartus Carduceas annis tredecim; deinde Deiocus annis quinquaginta quatuor; post Deiocum autem Phraates annis uiginti in memorata gente regnauit. Post hunc Cyaxarus siue Diocles annis triginta duobus, qui moriens imperium Astyagis ex filia regno priuauit, ac regnum Medorum in Persas transtulit et in Babyloniam uastauit, ac regnum illius penitus destruxit, interficiens Baltassar abnepotem Nabuchodonosor  regis Babylonis, iuuante sibi Dario, ut Iosephus testatur, propinquo suo, filio utique Astyagis, annos etatis habente sexaginta duos. Hec autem ideo posuimus, ut lector diligens aliquam notitiam regum Assyriorum atque Medorum in predicto opere breuiter a nobis succinctam inueniens, paratius agnitis regum successionibus historie indagare possit ueritatem, cui maxime predictorum regum ordo narrationis conueniat. Ceterum Eusebius in Chronicis suis asserit Cambysem filium Cyri, qui post patrem triginta annis regnantem octo annis in Perside regnauit, ab Hebreis secundum Nabuchodonosor uocari, sub quo Iudith historia conscripta sit. Sed quia ipsa historia Arphaxad dicit esse regem Medorum, et Nabuchodonosor regem Assyriorum, qui regnaret  in Niniue, ipsumque Nabuchodonosor superasse regem Medorum, et obtinuisse eum, non inuenio quomodo regnum Assyriorum a Medis atque Persis destructum atque uastatum rursus preualuerit ipsis Medis, si Cambyses Nabuchodonosor esse intelligatur, nisi forte dicamus quod ipse Cambyses, quia gentes finitimas impugnare et Aegyptum superasse describitur, cum regnum Assyriorum atque Persarum eo tempore unitum erat, aliquem regem, nomine Arphaxad, in Media repugnantem uicerit, ac suo imperio subiugauerit. Sed ad hanc opinionem sequendam neminem inuitum trahimus, eligat quisque quod sibi utile uideatur tantum ut sensus eius ueritati non discordet.

 »Et ipse edificauit ciuitatem potentissimam, quam appellauit Ecbatanis ex lapidibus quadratis et sectis: fecit muros eius in altitudinem cubitorum septuaginta, et latitudinem cubitorum triginta, turres uero eius posuit in altitudinem cubitorum centum.« Ecbatanis Medie prouincie metropolis est, quam superius diximus a Deioco Medorum rege conditam, sed quia modo presens historia edificatam esse ab Arphaxad ciuitatem potentissimam murorum nimia celsitudine atque amplitudine, turrium altitudine narrat, possumus eam intelligere a Deioco primitus conditam, sed ab Arphaxad amplificatam; sicut et Iosephus narrat Danielem prophetam sub Dario rege in eadem ciuitate Medie mausoleum ualde preclarum et mirabiliter nimis  instruxisse, quod equidem, ut ipse dicit, manet hactenus, uidentibus creditur mirum edificatum, ita ut ea die qua conspicitur putetur esse constructum, sic ei pulchritudo noua uidetur et solida, nullaque senectute tam magni temporis longeuitate confecta, cum edificia eadem que homines patiantur, et ad uetustatem perueniant, et sua fortitudine longeuitate careant, ac proprii decoris amissione marcescant. Hactenus enim sepeliuntur ibi Medorum reges atque Persarum, pariter et Parthorum. Et cui hec cura committitur, sacerdos est Iudeorum, et hoc fit usque ad presens tempus. Sequitur:

»Et gloriabatur quasi potens in potentia exercitus sui, et in gloria quadrigarum suarum. Anno igitur duodecimo regni sui Nabuchodonosor rex  Assyriorum, qui regnabat in Niniue ciuitate magna, pugnauit contra Arphaxad, et obtinuit eum in campo magno, qui appellatur Ragau circa Euphraten et Tigrim, et Iadason, in campo Erioch regis Elicorum.« Per nomina locorum situs denotantur gentium, quia et cosmographi produnt a flumine Indo, quod est ab Oriente, usque ad flumen Tigrim, quod est ab Occasu, regiones sunt iste: Aracusia, Parthia, Assyria, Persida et Media, situ terrarum montuoso et aspero. He a Septentrione habent montem Caucasum, a Meridie mare Rubrum, et sinum Persicum. In medio autem sui flumina precipua Idapem et Arbiminin. In eis sunt gentes triginta due. Sed generaliter Parthia dicitur, quamuis Scripture sancte uniuersam sepe Mediam uocent  a flumine Tigri usque ad flumen Euphraten. Mesopotamia est incipiens a Septentrione inter montem Taurum et Caucasum, cui ad Meridiem succedit Babylonia, deinde Chaldea, nouissime Arabia Eudemon, que inter sinum Persicum et sinum Arabicum angusto terre tractu, et montem uersus extenditur. In his sunt gentes uiginti octo, sicque factum ut duo potentissima regna inter se confligentes plurimarum gentium in confinibus suis comparauerint exercitus; ubi demum uictoria ad Chaldeos, siue Assyrios concessit. Mystice autem per Arphaxad arrogantium typus atque superborum potest exprimi, quorum totus nisus et labor, qui per fastum tumoris atque per elationem mentis agitur,  facile in partem spiritualis Nabuchodonosor, id est diaboli, cadit. Ipse enim est, ut Scriptura testatur, rex super uniuersos filios superbie. Unde etiam sequitur: »Tunc exaltatum est regnum Nabuchodonosor, et cor eius elatum est,« quia quando proditorum multitudinem decipiendo ac preualendo antiquus hostis sue subiicit uoluntati, tunc elatum est cor eius, proprie illud ascribens fortitudini, non promisso diuini iudicii, et eo magis exardescit ad plurimorum interfectionem, quod se uidet quibusdam preualere per prauam suggestionem, et multos interitus sui habeat principes, de quo subditur:

»Et misit ad omnes qui habitabant in Cilicia et Damasco, et ad gentes, que sunt in Carmelo et  Cedar, et inhabitantes Galileam in campo magno Esdredon, et ad omnes, qui erant in Samaria, et trans flumen Iordanem usque Ierusalem, et omnem terram Iesse, quousque perueniatur ad montes Aethiopie.« Per diuersas prouincias spiritualis Nabuchodonosor legatos suos mittit, cum turbas malignorum spirituum ad seducendas gentes dispergit, nec parcit quantum permittitur alicuius dignitati seu honori, sed omnes secum uult ad gehennam trahere, et socios facere proprie perditionis. Ad ipsos quoque fideles actus sui nequitiam porrigit, nec eos securos et quietos esse permittit, quod nomen Iordanis atque Ierusalem figuraliter ostendit. Neque sibi satis est ethnicos per errorem captiuare, imo et studet, si possibile est, electos ipsos subuertere,  de quo in Iob scriptum est: »Absorbet fluuium, et non mirabitur, habet et fiduciam quod influat Iordanis in os eius.« Et item: »Esce, inquit, eius electe sunt;« sed quia licet multos superet, tamen a multis contemnitur, atque, ut iustum est, cum prauis suggestionibus suis indigne repellitur atque abiicitur, sicut sequentia demonstrant, ubi dicitur:

»Omnes uno animo contradixerunt et remiserunt eos uacuos ac sine honore abiecerunt.« Sed quia malignus hostis, licet aliquando a piis superetur, tamen a cepta malitia non desistit, sed in proteruia sua perseuerans rediuiua rursum suscitat bella, ac totum furoris sui effundit tumultum; unde subiungitur. »Tunc indignatus Nabuchodonosor rex  ad omnem terram ad illam iurauit per thronum et regnum, quod defenderet se de omnibus regionibus his.«



CAPUT II. De Nabuchodonosor rege Assyriorum, qui propter spretos nuntios suos Holofernem principem militie cum exercitu direxit, ut ei omnem Occidentem subiugaret.

»Anno tertio decimo Nabuchodonosor regis, uigesima et secunda die mensis primi, factum est uerbum in domo Nabuchodonosor regis Assyriorum ut defenderet se. uocauitque omnes maiores natu, omnesque duces et bellatores suos, et habuit cum eis mysterium consilii sui; dixitque cogitationem  suam in eo esse, ut omnem terram suo subiugaret imperio.« Quid est quod Nabuchodonosor furore repletus, et fastu arrogantie elatus, promittit se ulcisci in his qui resistebant sibi, iactatque se omnem terram suo imperio subiugare uelle, nisi quod diabolus propria superbia excitatus, totius orbis sibi spondet imperium, certatque pro uiribus, ut a cultu pietatis abstracto, impietatis sue faciat consortes. Qui se quondam iactans de potentia regni sui, iuxta prophete sententiam, sub figura regis Babylonis taliter in corde suo locutus est dicens: »In celum ascendam, super sidera Domini exaltabo solium meum; sedebo in monte testamenti in lateribus Aquilonis; ascendam super altitudinem nubium, et ero similis Altissimo.«  Qui et in Euangelio Redemptorem nostrum deducens in montem excelsum ualde, ostendit omnia mundi regna et gloriam eorum, et ait: »Hec omnia tibi dabo, si procidens adoraueris me;« arrogantia enim ei non per modum, sed infirma certum habet casum, quod in fine clarebit.

»uocauit Nabuchodonosor rex Holofernem principem militie sue, et dixit ei: Egredere aduersus omne regnum occidentis, et contra eos precipue qui contempserunt imperium meum. Non parcat oculus tuus ulli regno, omnemque urbem munitam subiugabis mihi.« Holofernem hunc aut gentium principatum, qui persecutus est Ecclesiam Christi, aut ipsum etiam iniquorum omnium caput, et nouissimum perditionis filium possumus intelligere,  qui extollitur super omne quod dicitur Deus, aut quod colitur; ita ut in templo Domini sedens, ostendat se tanquam ipse sit Dominus, in quem totus intrabit Satanas, ut faciat ea que non fecerunt patres sui, neque patres patrum eius, et Domini patrum suorum non reputabit, nec quemquam deorum curabit. Qui iuxta Danielis prophetiam aduersus uniuersa consurget, et ueniet in multitudine magna, ut conterat et interficiat plurimos, et figat tabernaculum suum ample inter maria super montem inclytum, et sanctum, ubi et a diuina potentia contritus corruet. Huic etiam, iuxta Apocalypsin, draco dedit uirtutem et potestatem bestie, et adorauerunt bestiam dicentes: »Quis similis bestie, et quis poterit pugnare cum ea?« Et datum est ei os loquens  magna et blasphemiam; et data est illi potestas facere menses quadraginta duos. Et aperuit os suum in blasphemias ad Dominum, blasphemare nomen eius et tabernaculum eius, et eos qui in celo habitant. Et datum est illi bellum facere cum sanctis, et uincere illos. Et data est illi potestas in omnem tribum et populum, et linguam, et gentem, et adorabunt eum omnes qui inhabitant terram, quorum non sunt scripta nomina in libro uite agni, qui occisus est ab origine mundi. Per fraudem enim Antichristi, et falsam ipsius potestatem diabolus sibi totius orbis pollicetur dominationem, nec parcet oculus eius ulli regno, quia persecutionem maximam excitat in uniuerso mundo. Erunt enim, ut  Euangelium testatur, tribulationes tales, quales non fuerunt ab initio creature, quam condidit Deus usque nunc, neque fient. Et nisi breuiasset Dominus dies illos, non fuisset salua omnis caro, sed propter electos, quos elegit, breuiauit dies. Unde de historico Holoferne subiungit Scriptura dicens:

»Ascenditque omnia castella eorum et obtinuit omnem munitionem,« Ut typici Holofernis exprimatur seuitia atque crudelitas, per omnia castella ascendit, et obtinet omnem munitionem, cum plerosque ex his qui uidebantur habere firmitatem fidei et uirtutum excellentiam partim dolo, partim etiam aperta insecutione, de statu uere religionis precipitando deiecit atque prosternit. Et frangit omnes ciuitates excelsas, quia de nostris pastoribus,  qui prelati sunt gregi Dominico, nonnullos astutia sua frangit, ac omnem locupletationem eorum depredat, cum scientie ipsorum amplitudinem, cum ceteris instrumentis, quibus Deo seruire debuerant, per illecebras uoluptatum captiuando, uel in manifestam blasphemiam compellendo, in usum seruitii sui conuertit. Eosque qui resistunt sibi, occidit in ore gladii, quia quos deflectere ad consensum nequitie sue non preualet, hos corporali morte interimere studet

»Predauitque omnes filios Tharsis, et filios Ismel, qui erant contra faciem deserti, et ad austrum terre Cellon et transiuit Euphratem, et uenit in Mesopotamiam.« Per diuersas enim prouincias, et nomina diuersorum locorum, que in  historia continentur, distinctio designatur octodecim personarum grandium ac dignitatum, ex quibus omnibus diabolus aliquam contendit sibi uindicare portionem. Nec formidat alicuius pugne subire difficultatem, sed propria malitia instigatus, grandis potentie grauem certat efficere ruinam.

»Et post hec descendit in campos Damasci in diebus messis, et succendit omnia sata, omnesque arbores et uineas fecit incidi, et cecidit timor illius super omnes inhabitantes terram.« Quid per Damascum, qui interpretatur sanguinis potus, nisi gentilium dominationis exprimitur potestas, que fidelium, hoc est, martyrum Christi inhianter sitit fundere sanguinem, et maxime in illa persecutione nouissima, que iuxta mundi finem uentura  est, quando tempus messis, hoc est, consummatio appropinquat seculi. Tunc per secundam ueri Holofernis, hoc est, Antichristi crudelissimam iussionem, per latitudinem totius orbis uniuerse Ecclesie grauissima excitatur persecutio. Et quidquid in satis uiride, uel quidquid in arboribus floriferum, seu in uineis spiritualibus fructiferum, hoc enim sanctis uiris inuenitur utile, iucundum et fructuosum, totum gladio persecutionis deuastare, ac flamma inuidie exurere contendit. Unde euenit, quod subiungitur: »Et cecidit timor illius super omnes inhabitantes terram;« quia carnalia corda, que amore terrenarum rerum obligantur, audita et uisa hostis ipsius immanitate contremiscunt. At uero hi  qui exuti terrestribus curis, et carnalium illecebris uoluptatum cum Apostolo dicere possunt: »In carne autem ambulantes non secundum carnem militamus, et nostra conuersatio in celis est. Unde et Saluatorem nostrum exspectamus Dominum nostrum Iesum Christum, qui reformauit corpus humilitatis nostre configuratum corpori claritatis sue,« non terrentur hostium temporali persecutione, sed eleuatis oculis mentis propinquum iudicis sui et redemptoris letabundi exspectant aduentum.



CAPUT III. Ubi Holofernes prouincias deuastans diuersarum regionum legatos ad se missos suscepit, qui se et cuncta sua ei tradiderunt, et tamen ipsorum ciuitates  ac deos destruit.

»Tunc miserunt legatos suos uniuersarum urbium ac prouinciarum reges ac principes Syrie, scilicet Mesopotamie et Syrie, Sobal et Libye atque Cilicie, qui uenientes ad Holofernem: Desinat indignatio tua erga nos; melius est enim, ut uiuentes seruiamus Nabuchodonosor regi magno, et subditi simus tibi, quam morientes cum interitu nostro ipsi seruitutis nostre damna patiamur.« Deuastante igitur Holoferne terram plurimorum, ex diuersis urbibus ac locis reges et principes adulandi et placandi sibi eum causa legatos mittunt, hoc est, Syrie, Mesopotamie, Libye atque Cilicie; quia estuante in mundo persecutore diuitiarum possessores, et potentes seculi, atque uoluptatum terrestrium  amatores conciliare sibi nequam principem student, quatenus mortis discrimen, et concupitarum rerum damnum euadere possunt. Denique difficile est, imo impossibile, ut amatores mundi ueri fiant dilectores Domini, dicente Scriptura: »Qui uult amicus esse seculi huius, inimicus Domini constituitur.« Et Ioannes apostolus: »Si quis, inquit, diligit mundum, non est caritas Patris in eo.« Similiter quoque Dominus in Euangelio de diuite, qui habebat multas possessiones, et tristis in uerbo Dei effectus est, dixit discipulis suis: »Amen dico uobis, quia diues difficile intrabit in regnum celorum: Et iterum dico uobis: Facilius est camelum per foramen acus transire, quam diuitem intrare in regnum celorum.« Item alibi in Euangelio de parabola  seminantis sic inter cetera ait: »Qui autem seminatus est in spinis, hic est qui uerbum audit, et sollicitudo seculi istius et fallacia diuitiarum suffocat uerbum, et sine fructu efficitur.« Nomina supra memoratarum prouinciarum non incongrue idipsum sua interpretatione ostendunt; nam Syria interpretatur sublimis, siue dumeta, seu uana uetustas; Mesopotamia eleuata; Libya uenientis, siue intrantis. Cilicia cetus, luctus uel uomitus eius. Qui ergo corde in desideriis terrenis defluit, et extollitur mundana superbia; ueterisque hominis uanitatem sequitur, ingrediens terram duabus uiis, proculdubio lugentium cetui atque luxurie sue penas luentium in inferno sociabitur. Et iuxta illud libri Iob: »Ad calorem  nimium transit ab aquis niuium;« ubi secundum Euangelii sententiam: »Et uermis eorum non morietur et ignis non exstinguetur.«

»Tunc descendit de montibus cum equitibus in uirtute magna et obtinuit omnem ciuitatem, et omnem inhabitantem terram. De uniuersis autem urbibus assumpsit sibi auxiliarios uiros fortes et electos ad bellum. Tantusque metus prouinciis illis incubuit, ut uniuersarum urbium habitatores principes, et honorati simul cum populis exirent obuiam uenienti, excipientes eum cum coronis et lampadibus, ducentes choros in tympanis et tibiis, nec ista tamen facientes ferocitatem eius pectoris mitigare potuerunt: nam et ciuitates eorum destruxit, et lucos eorum excidit.« De montibus cum  equitibus immanis turba persecutorum descendit, cum de iniquo consilio superbe mentis ad perpetrandas prauas actiones foris procedit. Obtinet ciuitatem et omnem inhabitantem terram, cum carnales mentes et operationes illorum in nequitie sue usum conuertit; cui auxiliatores sunt uiri fortes ex urbibus et strenui ad bellum, cum eos, quos ingenii calliditate et corporis ualetudine florere conspicit, undique ad suam malitiam exercendam colligit, ut tanto innocentium turbam fortius premat, quanto plurimorum societatem in sue fraudis consensum trahat. Et quorum se mentibus per delectationes terrenas placere considerat, per eorum molimina simplicium uitam in fundo subuertat. Nec tamen ipsi exsecutores sue uoluntatis ista facientes ferocitatem  eius Christiani euadunt, sed cum per eos sui doli in aliis machinamentum expleuerit, ipsorum quoque consequenter interitum consummabit. Unde subiungitur: »Ciuitates eorum destruxit, et lucos eorum excidit,« cum non solum eorum infandos actus finis malus dissipat, sed et simulationem eorum, qua se impune posse peccare fingebant, post mortem corporis in animabus eorum penis ignis eterni excruciat. Cuius nequitie auctor nullo modo latet, sed subsequenti sententia manifestatur cum dicitur:

»Preceperat enim illi Nabuchodonosor rex, ut omnes deos terre exterminaret, ut ipse solus diceretur Deus ab his nationibus, que potuissent Holofernis potentia subiugari.« Quia ipse diabolus, qui  rector et caput omnium est iniquorum, hoc per occultas insidias molitur, hocque per apertas persecutiones machinatur, ut sensus et labor terrestrium uniuersus in suum cultum commutetur, et ipse omnium dominetur. Nec mirum, quia in hominibus hoc agere certat, cum et hominem Deum fraudis sue dolo aggredi presumpsit, et illum in montem excelsum ducens, et omnem gloriam mundi ei ostendens sermone nefando tentauit dicens: »Hec omnia tibi dabo si procidens adoraueris me.« Sed confusus ab eo recessit, in quo malitie sue effectum nullum habuit, imo potestatis sue dominationem in nobis amisit, quia uictoria nostra caput est nostrum, »qui alligauit fortem et eius uasa diripuit, ipsamque mortem sua morte interficiens, triumphans resurrexit  in gloria, ut in nomine ipsius omne genu flectatur celestium, terrestrium et infernorum; et omnis lingua confiteatur, quia Deus noster iehsu Christus in gloria est Dei Patris.«



CAPUT Iu. Ubi filii Isrel, cognito aduentu Holofernis, exterriti, et ceperunt preparare munitiones et clamare ad Dominum instantissima uoce. De eo quod Eliachim sacerdos magnus filios Isrel confidere de Domini presentia cohortatur, ne hostium pauerent incursum.

»Tunc audientes hec filii Isrel, qui habitabant in terra Iuda, timuerunt ualde a facie eius. Tremor et horror inuasit sensus eorum, ne hoc faceret Ierusalem et templo Domini, quod fecerat ceteris ciuitatibus et templis earum. Et miserunt in omnem  Samariam per circuitum usque Iericho, et preoccupauerunt omnes uertices montium, et muris circumdederunt uicos suos et congregauerunt frumenta in preparationem pugne.« Aestuante persecutore timor et tremor inuasit Isrelitas, ne hoc faceret Ierusalem et templo Domini, quod fecerat ceteris ciuitatibus et templis eorum; cum Ecclesia Christi fragilitati compatiens infirmarum animarum, quas sub cura sua susceptas, que et rudium in fide casum pertimescens, seuitia atque calliditate hostis antiqui precauere studet, ne per lictores suos, hoc est, paganos, Iudeos et hereticos, corda innocentium decipiat, atque grauem in populo Domini efficiat ruinam. Et propter hoc dicitur, quod mittentes Isrelite circumquaque preoccupauerint omnes uertices  montium, quia sancte Ecclesie auctoritas prepositorum suorum commouet strenuitatem, quatenus probos uiros, atque uirtutum studiis celsos omni intentione et insitam precibus, quam etiam exhortatione confortare et seruare studeat illesos; ut si alicubi hostis per simplicium iniuriam in castra Ecclesie irrumpere tentauerit, per istorum fortitudinem, ac robur fidei ocius repellatur. Et muris circumdant uicos suos, cum fidei scuto, et propugnaculo uirtutum undique munire student sibi commissos. Et congregant frumentum in preparationem pugne, cum sententias sacrarum Scripturarum, et pabulum celestis doctrine in pastum fidelium animarum recondunt, ne forte fame diuini uerbi desperent,  atque hostium spiritalium prede fiant.

»Sacerdos etiam Eliachim scripsit ad uniuersos, qui erant contra Esdrelon, que est contra faciem campi magni iuxta Dothain et uniuersos, per quos uie transitus esse poterat, ut obtinerent ascensus montium, per quos uia esse poterat ad Ierusalem, et illic custodirent ubi angustum esse iter poterat inter montes.« Sacerdos Eliachim, qui interpretatur Domini resurrectio, nullum melius designat, quam Redemptorem nostrum, qui in Euangelio ait: Ego sum resurrectio et uita.« Iste ergo scribit ad uniuersos, qui erant contra faciem campi magni iuxta Dothain, cum per Scripturam euangelicam commonet omnes fideles suos ac deuotos famulos, qui contra delectationes mundi, et carnalia desideria,  que ducunt ad defectionem uite ac mortem perpetuam, pugnant, ut obseruent ascensus montium, hoc est, subtilitatem ingenii quorumlibet, ne heretica uersutia subtilem ibi inueniat tramitem, et per hunc in Ecclesie castra perniciosum introducat errorem. Sicut enim acumen ingenii plurimum prodest in his, qui timendo Deum sinceritatem fidei catholice humiliter seruant, ita plurimum obest in illis qui spernentes Domini timorem superbiendo sectas nociuas contra fidem componere non formidant. Sed ueri Isrelite sacerdotis sui et Domini scriptis admoniti, diuinorumque testamentorum sententiis imbuti, per uiam preceptoris sui obediunt mandatis. Unde fit quod sequitur:

»Et clamauit omnis populus ad Dominum instantia  magna, et humiliauerunt animas suas in ieiuniis et orationibus ipsi et mulieres eorum, et induerunt se sacerdotes ciliciis, et infantes prostrauerunt contra faciem templi Domini, et altare Domini operuerunt cilicio, et clamauerunt ad Dominum Deum unanimiter.« Humiliant animas suas in ieiuniis ipsi et mulieres eorum, qui per continentiam salutarem non solum carnem macerant, quin etiam suas mentes ab illicitis desideriis cercendo castigant. Infantesque prosternunt contra faciem templi, qui innocentium preces ante conspectum glorie Domini cum lacrymis suppliciter offerunt. Induunt se sacerdotes ciliciis, et altare Domini operiunt cilicio, cum doctores Euangelii, et duces plebis Dei et deuotionem pariter cum populo, et actionem  assumunt penitentie, quatenus sibi maiestatem diuinam concilient, et pietatis eius misericordiam impetrent. Ipsi sunt autem altare Domini, qui in ara cordis sui iugiter laudis hostiam immolant. Cilicium autem quod de caprarum pilis texitur, peccatorum prestat figuram, pro quibus necessaria est penitentia, quia sine illa ipsi peccatores uere salutis non inueniunt remedia. Hocque sciendum, quod magnum et precipuum in piis precibus sit adiutorium, si meditatio Dominice passionis adhibeatur, que in ara crucis pro peccatis nostris expleta est, quia non solum pro nostris offensionibus, sed etiam pro totius mundi in expiationem omnium peccatorum sanguis Redemptoris nostri effusus est. De quo Ioannes ait: »Aduocatum habemus  apud Patrem Iesum Christum iustum, et ipse est propitiatio pro peccatis nostris, non pro nostris autem tantum, sed etiam pro totius mundi.«

»Et clamauerunt, inquit, ad Dominum Deum Isrel unanimiter, ne darentur in predam infantes eorum, et uxores earum in diuisionem, et ciuitates eorum in exterminium, et sancta eorum in pollutionem.« Quia unanimitas Ecclesie apud Domini misericordiam, uelocem meretur exauditionem, nec hostis preualet eis nocere nequitia, pro quibus caritatis atque unanimitatis laborat instantia. Unde Paulus docet unitatem spiritus seruare in uinculo pacis, et unanimes esse in orationibus. Quia, iuxta Iacobi sententiam, »multum ualet deprecatio iusti.«  Et Petrus: »Charitas, ait, multitudinem cooperit peccatorum.«

»Tunc Eliachim sacerdos Domini magnus circuiuit omnem Isrel, locutusque est ad eos dicens: Scitote quoniam exaudiuit Dominus preces uestras, si manentes permanseritis in ieiuniis et orationibus in conspectu Domini.« Spiritualis enim Eliachim et uerus sacerdos noster, qui secundum ordinem Melchisedech pontifex nobis a Deo factus est, non solum per semetipsum incarnationis sue tempore, sed et modo in apostolis suis et doctoribus Euangelii castra circuit Ecclesie, commonens fideles suos hostis antiqui precauere insidias, et exhortans eos in fidei uirtute ac precum perseuerare constantia, que eis certam de omnibus inimicis  parit uictoriam. Unde legitur in Euangelio, quod circuiret iehsu totam Galileam docens in synagogis et predicans Euangelium, et sanans omnem languorem, et omnem infirmitatem in populo. Et alibi ipse discipulis suis ait: »uigilate itaque omni tempore, orantes, ut digni habeamini fugere ista omnia, que futura sunt, et stare ante filium hominis.« Hinc Petrus hortatur dicens: »Sobrii estote et uigilate in orationibus, quia aduersarius uester diabolus tanquam leo rugiens circuit querens quem deuoret, cui resistite fortes in fide. Adiuuant autem ad hoc certamen agendum fortium uirorum exempla, qui eminentia recte fidei hostibus prestabant uniuersis, et robore uirtutum eos constanter reuincebant. Unde Eliachim ipse Moysi exemplum, quo  contra Amalech magis oratione quam armis bellicis confligebat, introduxit. Hinc etiam Paulus ad Hebreos fidei uirtutem laudans, patrum copiosa exempla in testimonium asciuit, qui per fidem uicerunt regna, operati sunt iustitiam, adepti sunt promissionem. De quo et Iacobus ait: »Exemplum accipite, fratres, laboris et patientie per prophetas, qui locuti sunt in nomine Domini nostri Iesu Christi.«

»Ad hanc igitur exhortationem eius deprecantes Dominum permanebant in conspectu Domini, ita ut etiam hi qui offerebant Domino holocausta, precincti ciliciis offerrent sacrificia Domino, et erat cinis super capita eorum. Et ex toto corde suo omnes orabant Deum, ut uisitaret populum suum Isrel.« Denique fideles, predicatorum suorum  exhortatione confortati, permanent in oratione, et eo magis, quo bonorum magistrorum exemplis prouocantur, qui secundum Domini preceptum dicunt et faciunt. Offerunt ergo Ecclesie Christi sacerdotes precincti ciliciis holocausta Domino, quando carnem suam crucifigentes cum uitiis et concupiscentiis totam uitam dedicant Deo. Offerunt et sacrificia Domino, quando hostiam laudis ore et animo offerunt deuoto. In quorum capitibus ponitur cinis, cum fragilitatis sue sedulo memores corde contrito et humiliato lacrymas Domino pro salute ueri fundunt Isrelis, quatenus ab inimicis liberati ad conspectum perueniant sui Redemptoris.



CAPUT u. Quod Holofernes audiens filios Isrel itinera montium conclusisse, iratus est ualde, et a principibus suis exquirit, unde filii Isrel originem ducerent, uel que eorum uirtus esset, cui Achior plenius de hac re respondit. Ad eius relationem irati principes Holofernis.

»Nuntiatumque est Holoferni principi militie Assyriorum, quod filii Isrel prepararent se ad resistendum, ac montium itinera conclusissent, et furore nimio exarsit in iracundia magna, uocauitque omnes principes Moab et duces Ammon, et dixit eis: Dicite mihi quis sit populus iste, qui montana obsidet, aut que, et quales, et quante sint ciuitates eorum, que etiam sit uirtus eorum, aut que sit multitudo eorum, uel quis rex militie  illorum, et quare pre omnibus qui habitant in Oriente, isti contempserunt nos, et non exierunt obuiam nobis, ut susciperent nos cum pace.« Nuntiatur Holoferni typice, quod filii Isrel preparent se ad resistendum, ac montium itinera concludant, quia hoc innotescit sancte Ecclesie persecutoribus uniuersis, qui parent uoluntati diaboli, ceu membra capiti, quod credentes Christo Domino deliberant repugnare malis animo fido, et omnem superbiam detestentur, per quam maxime aduersarii irrumpere et uincere student. Hinc irritatus hostis admirande sciscitatur, unde eis tanta sit mentis constantia, quod munimentum fidei, quis rex, que militia tante uirtutis, cuius potentie nemo resistere possit? Et bene in Oriente isti habitare dicuntur,  quia lumine fidei ac luce scientie tales semper illustrari desiderant, quatenus tenebrarum cohortes expugnare ac repellere facilius possint.

»Tunc Achior dux omnium filiorum Ammon respondens ait: Si digneris audire, Domine mi, dicam ueritatem in conspectu tuo de populo tuo qui in montanis habitat, et non egredietur uerbum falsum ex ore meo. Populus iste ex progenie Chaldeorum est. Hic primum in Mesopotamia habitauit, quoniam noluerunt sequi deos patrum suorum qui erant in terra Chaldeorum. Deserentes itaque ceremonias patrum suorum, que in multitudine deorum erant, unum Deum celi coluerunt, qui et precepit eis ut exirent inde et habitarent in Choran.« Per Achior ducem filiorum Ammon, qui licet  idololatrie deditus fuerit, tamen aliqua uera de diuinis operibus atque miraculis predicauit, non inconuenienter illi intelliguntur, qui nondum regenerati sunt Christi baptismate, nec fidem catholicam perfecte didicerunt, sed tamen aliqua iam doctrine euangelice insignia audiendo perceperunt, que etiam proferre ad aliorum notitiam non pertimescunt, que fidei nostre concordant. Hi contra Ecclesie unitatem cum ceteris persecutoribus Christiane fidei licet pugnare non detrectent, tamen ratione ueritatis superati ipsam ueritatem usquequaque abscondere non possunt, imo plerumque eam lucidis sententiis promunt. Unde in libro Iob amici ipsius Iob, qui ad consolandum eum uenerant  super plaga que ei acciderat, pro consolatione iniuriam inferentes aliqua in suis dictis uere inferebant, sed tamen per omnia ipsi ueritati non concordabant. Habent quippe heretici proprium, ut malis bona permisceant, quatenus facile sensui audientis illudant. Si enim praua dicerent, citius in sua prauitate cogniti, que uellent nemini persuaderent. Rursum si semper recte sentirent, profecto heretici non fuissent; sed dum fallendi arte ad utraque deseruiunt, et ex malis bona inficiunt, et ex bonis mala, ut recipiantur, abscondunt. Sicut qui ueneni poculum porrigit, ora poculi dulcedine mellis tangit, cumque hoc quod dulce est primo tactu delibatur, et illud quod est mortiferum indubitanter absorbetur: itaque heretici, licet permiscant recta peruersis, ut audiendo  bona auditores sibi attrahant, et exhibendo mala eos latenter peste corrumpant, aliquando tamen predicatione Ecclesie sancte et exhortatione correcti ab hac sensus sui diuersitate saluantur. Sicut Achior uidens uictoriam Iudith, reliquit errorem pristinum, et associatus est Isrelitis per credulitatem circumcidens carnem preputii sui, et appositus est ad populum Dei. Hinc et amici Iob reconciliationis sue sacrificium eius de sancti uiri manibus offerunt, atque ad superni iudicis gratiam uel addicti reuocantur; quos tamen in Euangelio illa decem leprosorum mundatio designat. In lepra quippe et pars cutis in fulgorem ducitur, et pars in colore sano retinetur. Leprosi itaque hereticos exprimunt, qui dum rectis praua permiscent, colorem sanum maculis aspergunt.  Unde et bene ut saluentur, clamant: »Iesu, preceptor,« qui enim in eius uerbis se errasse significant hunc saluandi humiliter preceptorem uocant.

»Et factum est, cum cessasset loqui Achior uerba hec, irati sunt omnes magnates Holofernis, et cogitabant interficere eum, dicentes ad alterutrum: Quis est iste qui dicat filios Isrel posse resistere regi Nabuchodonosor et exercitibus eius, homines inermes, et sine uirtute, et sine peritia artis pugne? Ut ergo agnoscat Achior quoniam fallit nos, ascendamus in montana, et cum capti fuerint potentes eorum, tunc cum eisdem gladio transuerberabitur.« Magnates Holofernis audito ueritatis testimonio irascuntur, cum hi qui in fastu mundano superbiunt testificante Euangelio uirtutem Christi  irritant, atque predicatores ipsius cum cetera turba fidelium interimere minantur, quasi homines inermes et inhabiles pugne forinsecus despiciunt, qui uigorem animi eorum et fidei uirtutem, quibus inuisibiliter contra hostes spirituales pugnant, considerare interius nequeunt, quasi turbe periture precones ueritatis tradere iubent, qui spe falsa potentie sue se delusos esse non uident. Hinc in Euangelio Iudei, qui propter perfidiam suam ad phalangas Holofernis typice perueniebant, ceco nato a Saluatore illuminato, quem a synagoga eiecerunt, quasi insultantes atque maledicentes dicebant: »Tu discipulus eius sis, nos autem Moysi discipuli sumus,« quia eum perditum estimauerunt, qui de suo consortio separatus  redemptoris discipulatui adhesisset, quem crucifigere ac morti tradere iam tum decreuerant. Unde bene eiusmodi conuenit, quod de Achior factum Scriptura commemorat, dicens.



CAPUT uI. Holofernes Achior sacerdotem duci iubet ad Bethuliam atque ad arborem ligari, quem filii Isrel resolutum uinculis ad Bethuliam duxerunt, atque eum consolati sunt.

»Tunc Holofernes precepit seruis suis, ut comprehenderent Achior, et perducerent eum in Bethuliam, et traderent eum in manus filiorum Isrel. Et accipientes eum serui Holofernis profecti sunt per campestria. Sed cum appropinquassent ad montana, exierunt contra eos fundibularii; illi  autem diuertentes a latere montis, ligauerunt Achior ad arborem manibus et pedibus, et sic uinctum restibus dimiserunt eum, et reuersi sunt ad dominum suum.« Serui Holofernis comprehensum Achior per campestria ducunt, cum persecutores catholice fidei confessores Christi ad illicita desideria et ad latam atque spatiosam uiam seculi, que ducit ad mortem, pertrahere cupiunt; sed cum ad montem appropinquant, fundibularii contra eos egressi iaculis perterritos fugant; quia uiri uirtutis, qui superne contemplationi frequentius adherent, testimoniorum sagittis maleuolos perturbant. At illi cum uotum suum ad effectum perducere nequeunt, uinctum ad arborem manibus et pedibus ligare disponunt. Quia militem Christi cum persuasu prauo seducere non  possunt, crucis ac mortis eius participem facere contendunt; ipsique reuertuntur ad dominum suum, quia non correcti, sed magis deprauati ad seruitium pristini domini per augmenta scelerum reuertuntur.

»Porro filii Isrel descendentes de Bethulia uenerunt ad eum, quem soluentes duxerunt ad Bethuliam atque in medio populi illum statuentes percunctati sunt quid rerum esset quod illum uinctum Assyrii reliquissent.« Quid est quod ad arborem ligatum Achior Isrelite soluunt, nisi quod doctores Ecclesie catechumenos suos penas persecutorum non belli, sed ne mortem ipsam pertimescere docent. Quasi enim ab arbore ligatum solui, est a formidine crucis mentem pauidam sanis sermonibus et ad passionem pro Christo euangelicis doctrinis et sanctorum exemplis  roborari, sicque hoc digne fit, si ad exemplum illorum principum, hoc est Ozie et Charmi, qui Achior confortantes preces deuotas cum omni populo effuderunt, magistri Ecclesie cum cetera turba fidelium auditores suos piis precibus Domino commendare studuerunt, ut eius dono impendatur, quod humana non potest tribuere infirmitas.

»Tunc Ozias finito consilio suscepit eum in domum suam, et fecit ei cenam magnam, et uocatis omnibus presbyteris simul expleto ieiunio refecerunt. Postea uero conuocatus est omnis populus, et per totam noctem intra Ecclesiam orauerunt, petentes auxilium a Deo Isrel.« Cenam magnam expleto ieiunio facit, qui animam languidam et pane uerbi  Dei diu indigam, euangelicis doctrinis et dapibus uirtutum reficit, adiunctis ad hoc conuiuium omnibus presbyteris, quia ualde congruum est, ut in instructione neophytorum presbyteri et uirtutum uiri aggregentur, quatenus eorum cohortatione et exemplis ad perficiendam et conseruandam fidem traditam roborentur. Hoc enim fecerunt apostoli Christi, quando ad predicationem Euangelii dilatandam sancti ordinis uiros sibi subrogauerunt, ut Euangelii seminarium in totam mundi latitudinem longe lateque per multos predicatores dispergeretur, et plurimus fructus a pluribus messoribus in horreum Christi conferretur. Hoc etiam iisdem discipulis suis ipsa ueritas precepisse uidetur, cum in Euangelio ait: »Leuate oculos uestros et uidete regiones, quia albe sunt iam ad  messem.« Et item: »Messis, inquit, multa, operarii autem pauci rogate dominum messis ut mittat operarios in messem suam.«



CAPUT uII. De eo quod Holofernes exercitum ad Bethuliam duxit, et eorum aqueductus incidi precepit, eosque a fontibus arceri. Quod Bethulie ciues, sitis penuria coarctati, ad Oziam uenerunt, precantes urbem tradi in manus Holofernis, quos ille quinque adhuc dies exspectare persuadet.

»Holofernes autem altera die precepit exercitibus suis ut ascenderent contra Bethuliam. Filii autem Isrel ut uiderunt multitudinem illorum, prostrauerunt se super terram, mittentes cinerem super capita sua, unanimes orantes, ut Deus Isrel misericordiam suam ostenderet super populum suum.  Et assumentes arma sua bellica sederunt per loca que ad angusti itineris tramitem dirigunt inter montosa; et erant custodientes ea tota die et nocte.« Hortatur milites suos spiritualis Holofernes et hostis certissimus populi Dei, ut ascendat contra Bethuliam, hoc est, contra Ecclesiam catholicam, que est domus Dei, ex uiuis lapidibus utique constructa, quatenus quoscunque possint inde auferant et dolo perimant. Sed illi unanimiter clamant ad Dominum, petentes ut misericordiam suam ostendat super populum suum; assumuntque arma sua bellica, hoc est, uirtutum sacrarum studia, et custodiunt angusti itineris loca, mentis scilicet sue penetralia, ne hostis dolosus aditum patentem alicubi inueniat, per quem delectationem carnalem noxia cogitatione  introducat.

»Porro Holofernes dum circuit, reperit quod fons qui fluebat in aqueductum illorum a parte australi extra ciuitatem dirigeretur: et incidi precepit aqueductum illorum. Erant tamen non longe a muris fontes, ex quibus furtim uidebantur haurire aquam ad refocillandum potius quam ad potandum. Sed filii Ammon et Moab accesserunt ad Holofernem dicentes: Filii Isrel non in Iancea nec sagitta confidunt, sed montes defendunt illos, et muniunt colles in precipitio constituti. Ut ergo sine congressione pugne possis superare eos, pone custodes fontium, ut non hauriant aquam ex eis, et sine gladio interficies eos, uel certe fatigati tradent ciuitatem  suam.« Quid est quod Holofernes aqueductum, qui in parte australi a fonte in ciuitatem inferebat aquam, precipit incidi, nisi quod persecutores fidelium doctrinam Euangelii, quam ex fonte uiuo procedentem sancti doctores gratia Spiritus sancti illuminati per oris sui fistulam in ciuitatem introducunt Ecclesie, prohibendo ac mortem minando iubent auferre, quatenus indigentia potus uitalis prius in animabus suis sitim sustineant, et sic funditus eos penis inflictis euertant. Sed erant fontes ibidem ex quibus uidebantur furtim haurire aquam, tam ad refocillandum quam ad potandum, hos quoque suggerentibus filiis Ammon et Moab similiter predo iniquus iussit custodiri, ne aliquod refrigerium Isrelite inde haberent. Et quid per eos minutos fontes ex quibus  ciues Bethulie furtim bibebant, nisi dogmata philosophorum, que tam in philosophica quam etiam morali, atque etiam inspectiua doctrina aliquod solatium scientie et honestatis proferre uidentur Ecclesie filiis. Sed hec similiter noxius persecutor suadentibus iniquis auferre molitur, ut undique maxima penuria coarctati subito destituantur. Sic et in Regum libro legitur quod Philisthiim auferentes fabros ferrarios cauerant, ne forte facerent Hebreis gladium aut lanceam. Descendebat ergo omnis Isrel ad Philisthiim, ut exacueret unusquisque uomerem suum, et ligonem, et securim, et sarculum. Hoc est, quod diabolus maximo conamine studet, ut per ministros suos doctrine elementa, et uirtutum arma ab Ecclesia auferat, ut sic nequitiam suam in interitu seruorum Dei expleat.  Legitur etiam in historiis, quod gentium principes, et maxime Iulianus Apostata non solum diuinam, uerum etiam humanam, Christianis interdicendo denegarit philosophiam. Sed tamen uirtus Dei, que per Spiritus sancti gratiam non solum per uerba, quin etiam per internam aspirationem electos suos docet, non derelinquit fiduciam habentes in se, sed iuxta illud Psalmiste: »Redimet animas seruorum suorum, et non delinquet omnes qui sperant in se.«

»Tunc ad Oziam congregati omnes uiri femineque, iuuenes et paruuli omnes simul una uoce dixerunt: Iudicet Deus inter nos et te, quoniam fecisti in nos mala, nolens loqui pacifice cum Assyriis, et propter hoc uendidit nos Deus in manibus eorum. Et ideo non est qui adiuuet cum prosternamur ante oculos  eorum in siti et perditione magna. Et nunc congregate uniuersos qui in ciuitate sunt, ut sponte nos tradamus omnes Holoferni. Melius enim ut captiui benedicamus Dominum uiuentes, quam moriamur et simus opprobrium omni carni.« Hec uox carnalium est, qui fide tantum manent in Ecclesia, ceterum moribus ualde discrepant, iuxta illam Euangelii parabolam, ubi mali pisces cum bonis in sagena Domini hactenus inclusi memorantur, donec ad littus futuri iudicii penitus excludantur. Hi quoque presentis uite incommoda grauiter ferentes melius esse credunt presentibus uti deliciis, quam pro Christi nomine corporalibus affici penis, et celestibus pro hoc in futuro remunerari bonis. Tales frequenter  magistros suos importunis querimoniis grauant, et sibi ad luxum seculi sequendum cogunt. Unde subiungit.

»Et cum fatigati his clamoribus, et his fletibus lassati siluissent, exsurgens Ozias infusus lacrymis dixit: Aequo animo estote, fratres, et hos quinque dies exspectemus a Domino misericordiam. Forsitan enim indignationem suam abscindet, et dabit gloriam nomini suo. Si autem transactis quinque diebus non uenerit adiutorium, faciemus hec uerba que locuti estis.« Quinque dies isti, quinque sensus corporis, cum quibus presens uita deducitur, possunt accipi. Quasi enim quinque dierum spatium ad inducias doctor iners petit, qui corporale solatium auditoribus suis a Domino presentialiter dandum  indiscrete promittit, quasi in sua manu sit summi datoris munificentia, cum magis tempus ac modus tribuendi in dantis quam accipientis consistat potestate. Sin autem presentis uite illis iuxta promissum suum denegatur a summo Iudice conferri commodum, eos protinus sinunt ad illicitum declinare appetitum, et cedendo persecutoribus suis corporale declinare supplicium; cuius conuentionis placitum Iudith nostra, hoc est, sancta Ecclesia respuit, et quasi nociuum contemnit, quod in sequentibus manifeste declarabitur.



CAPUT uIII. Ubi Iudith Chabri et Charmi presbyteros arguit pro eo quod Ozias princeps diem liberationis Domino statuit, ipsaque se ad liberandum populum accingens,  non uult quid sit actura inquiri.

»Et factum est, cum audisset hec uerba Iudith uidua, que erat filia Merari, filii Idox, filii Ioseph, filii Ozie, filii Elai, filii Iamnor, filii Gedeon, filii Raphaim, filii Achitob, filii Melchie, filii Enan, filii Nathanie, filii Salathiel, filii Simeon, filii Ruben: et uir eius fuit Manasses, qui mortuus est in diebus messis hordeacee; instabat enim super alligantes manipulos in campo, et uenit estus super caput eius, et mortuus est in Bethulia in ciuitate sua, et sepultus est illic cum patribus suis. Erat autem Iudith relicta eius uidua iam annis tribus et mensibus sex. Et in superioribus domus sue fecit sibi secretum cubiculum, in quo cum puellis suis clausa morabatur, et habens super lumbos suos  cilicium, ieiunabat omnibus diebus uite sue, preter sabbata, et neomenias, et festa domus Isrel. Erat autem eleganti aspectu nimis, cui uir suus reliquerat diuitias multas, et familiam numerosam, ac possessiones armentis boum et gregibus ouium plenas. Et erat hec in omnibus famosissima, quoniam timebat Dominum ualde, nec erat qui loqueretur de illa uerbum malum. Hec itaque cum audisset quoniam Ozias promisisset, quod transacto quinto die traderet ciuitatem, misit ad presbyteros Chabri et Charmi. Et uenerunt ad illam, et dixit illis: Quod est hoc uerbum, in quo consensit Ozias, ut tradat ciuitatem Assyriis, si intra quinque dies non uenerit uobis adiutorium? Et qui estis uos, qui  tentatis Dominum? Non est iste sermo qui misericordiam prouocet, sed potius qui iram excitet, et furorem accendat. Posuistis uos tempus miserationis Domini, et in arbitrium uestrum diem constituistis ei. Sed quia patiens Dominus est, in hoc ipsum peniteamus, et indulgentiam eius fusis lacrymis postulemus: non enim quasi homo sic Deus comminabitur, neque sicut filius hominis ad iracundiam inflammabitur. Et ideo humiliemus illi animas nostras, et in spiritu constituti humiliato, seruientes illi, dicamus flentes Domino, ut secundum uoluntatem suam sic faciat nobiscum misericordiam suam.« Iudith ergo, quod Ecclesie typum habeat, magistrorum traditio manifestat; interpretatur confitens uel laudans, et est filia Merari,  hoc est, amaritudinis; quia per presentis uite tribulationem et amaritudinem ad futura gaudia peruenitur, ubi sancta anima et in mortali carne Deum laudabit in eternum. Quod enim quinta decima generatione eadem Iudith progenita in Scriptura reperitur, hoc nimirum significat, quod nostra Ecclesia per hextoadem et octoadem legis et Euangelii de patriarchis et apostolis edita est, et ad celestem gloriam promerendam destinata; nam hic numerus graduum in psalterio mystice positus est, et typum prefert future ad celum ascensionis, quo sancti peruenientes merito dicere possunt: »Ecce nunc benedicite Dominum, omnes serui Domini; qui statis in domo Domini, in atriis domus Dei nostri.« Hec Manassen, qui interpretatur oblitus uel incitatus habuit  maritum; qui et in messe hordeacea stans super alligantes manipulos in campo, ueniente estu super caput eius, mortuus est. Quia siue legis decalogo, siue ritu gentilitatis priscis temporibus copulata atque obnoxia esse dignoscitur, sed ueniente Christo, et sole Euangelii clarescente, omnis illa carnalis obseruantia cessit, et quasi uilis messis collectio uelocem finem habuit, ad spiritualem ergo per Christum translata est culturam. Quod Paulus apostolus multiplici narratione ita ostendit. Nam ad Galatas scribens sic ait: »Priusquam enim ueniret fides sub lege custodiebamur, conclusi in eam fidem, que reuelanda erat. Atque lex pedagogus noster erat in Christo Iesu, ut ex fide iustificemur. At ubi uenit fides, iam non sumus sub pedagogo. Omnes enim  filii Dei estis per fidem, que est in Christo Iesu. »Et item: »Ego,« inquit, »per legem legi mortuus sum, ut Deo uiuam Christo confixus sum cruci. uiuo autem non ego, uiuit uero in me Christus, quod autem nunc uiuo in carne, in fide uiuo Filii Dei.« Et iterum: »Mihi autem absit gloriari nisi in cruce Domini nostri Iesu Christi, per quem mihi mundus crucifixus est, et ego mundo.« Ad Romanos uero ita ait: »Fratres mei, uos estis mortificati legi per corpus Christi, ut sitis alterius, qui ex mortuis resurrexit.« Et rursus: »Lex,« inquit, »spiritus uite liberauit me a lege peccati et mortis: finis enim legis Christus ad iustitiam omni credenti.« Ad Ephesios quoque sic ait : »uos cum essetis mortui  delictis et peccatis uestris, in quibus aliquando ambulastis secundum seculum mundi huius, secundum principem potestatis eris huius, spiritus, qui nunc operatur in filios diffidentie, in quibus et nos omnes aliquando conuersati sumus in desideriis carnis nostre, facientes uoluntatem carnis et cogitationum, et eramus natura filii ire, sicut et ceteri: Deus autem qui diues est in misericordia, propter nimiam caritatem suam, qua dilexit nos, et cum essemus mortui peccatis, conuiuificauit nos Christo, cuius gratia estis saluati.« Et iterum: »Per quod memores estote, quod aliquando uos, qui eratis gentes in carne, qui dicimini preputium ab ea, que dicitur circumcisio in carne manu facta, qui eratis illo tempore sine Christo alienati a conuersatione Isrel et  hospites testamentorum, promissionis spem non habentes, et sine Deo in hoc mundo. Nunc autem in Christo Iesu uos: qui aliquando eratis longe; facti estis prope in sanguine Christi. Ipse est enim pax nostra, qui fecit utraque unum, et medium parietem macerie soluens inimicitias in carne sua: legem mandatorum decretis euacuans, ut duos conderet in semetipsum, in unum nouum hominem faciens pacem, et reconciliet ambos in uno corpore Deo per crucem, interficiens inimicitias in semetipso. Et ueniens euangelizans pacem uobis, qui longe fuistis, et pacem iis qui prope.« Quod autem dicitur Iudith post uiri sui mortem iam annis tribus et mensibus sex relictam esse uiduam, significat Ecclesiam a mundi illecebris destitutam sancte Trinitatis fidem, et bonorum  operum habere perfectionem. In superioribus sue domus fecit secretum cubiculum, in quo cum puellis suis clausa morabatur, cum in arce mentis sue firmam posuit custodiam, ut non per diuersa uanis defluat desideriis, sed cum cogitationibus mundis incontaminatam se in conspectu sui seruaret Conditoris. Hec habebat super lumbos suos cilicium, et ieiunabat omnibus diebus, quia per continentiam uite et mortificationem uoluptatum terrena in se crucifixit desideria, et concupiscentias carnis restringebat, future uite solemnitatibus et sabbato animarum in celesti regno omnino se preparans, ubi pro presente tribulatione cum sanctis angelis plenum perceptura est gaudium. Cui uir suus reliquerat diuitias multas, et familiam copiosam, ac possessiones armentis  boum et gregibus ouium plenas: quia siue ex ueteris legis instructione, siue etiam ex philosophice doctrine institutione cum moralibus disciplinis multiplices opes sibi Ecclesia ad Christum ueniens reseruabat scientie. Hinc et Doctor gentium gloriabatur se nutritum esse secus pedes Gamalielis, qui erat doctor legis honorabilis. Et Moyses eruditus esse legitur in sapientia et doctrina Aegyptiorum. Si cui uiro hic sensus displicuerit, quod dixerim Manassem uirum Iudith legis decalogum siue ritum gentilitatis significare, potest eum alacriore mysterio ad Christum, qui est uerus sponsus Ecclesie, transferre, qui bene Manasses dici potest, quia obliuisci nos faciet calamitatis pristine per consolationem future  uite. Hic ergo in diebus messis hordeacee, hoc est, in conuersione plebis Iudaice, cum mitteret predicare apostolos suos Euangelium, et congregare manipulos credentes de terra Isrelitarum, uenit estus super caput eius, quando excitabant illi persecutionem, causa diuinitatis eius. Caput uero Christi est Deus; nam maxime scandalum sumebant inde Iudei, quod diceret patrem suum esse Deum, dicentes ad illum: »De bono opere non lapidamus te, sed de blasphemia; et quia tu homo cum sis, facis te ipsum Deum.« Et ad Pilatum: »Nos,« inquiunt, »legem habemus, et secundum legem debet mori, quia Filium Dei se fecit.« Passus ergo est Dominus iehsu in gente sua, et sepultus in horto Ierosolymitano, tertiaque die resurrexit a mortuis, ascendens in celos  sedet ad dextram Dei Patris, inde uenturus iudex uiuorum ac mortuorum. Huiusmodi ergo sponsa, postquam ablatus est ab ea sponsus, ieiunio et abstinentie operam dedit omnibus diebus uite sue, utique usque ad consummationem seculi seruat castitatem fidei, nec ullo modo consentit erroribus hereticorum pollui. Cui uir suus reliquerat diuitias multas, spiritualis profecto sapientie et omnium uirtutum. Familiamque copiosam, cum omnium gentium congregauit ad eam multitudinem infinitam. Possessiones quoque in armentis boum et gregibus ouium, qui subdidit ei non solum eos qui utiles potuerunt fieri in agro Dominico, sed etiam illos qui innocentiam mentis atque obedientiam actu impenderent deuoto. Hec in omnibus famosissima, quoniam  ualde timet Dominum. Cuius laudes Salomon iuxta finem Prouerbiorum suorum plenissime explicat, ubi inter cetera ita dicit: »Mulier timens Dominum ipsa laudabitur, datur ei de fructu manuum suarum, et laudant eam in portis opera eius.« Hinc et Isaias ait: »Timor Domini ipse est thesaurus eius.« Itaque cum audisset Iudith, quoniam Ozias promisisset quod transacto quinto die traderet ciuitatem, reprobauit sententiam, iniustum iudicans Domino miserationis sue tempus constituendum, cum ille solus pre omnibus nouit et tempus et modum miserationis sue; ac propterea non licet cuiquam petulanter pro aliqua re Dominum postulare, sed magis ad arbitrium eius cuncta referre: sicut legitur quidam Patrum in oratione tantum dixisse:  Fili Dei, sicut uis et sicut scis, miserere mei. Unde in libro Danielis tres pueri Nabuchodonosor impiissimo regi, qui illis penas inferre minabatur, et Dei potentiam blasphemauit, ita leguntur respondisse: »Non oportet nos hac de re respondere tibi; ecce enim Deus noster, quem colimus, potest eripere nos de camino ignis, et de manibus tuis, o rex, liberare. Quod si noluerit, notum sit tibi rex, quia deos tuos non colimus, et statuam auream quam erexisti non adoramus.« Nullo ergo modo oportet Christianum, cui celestis regni gloria promissa est, de presentis uite commodis nimium certare, ac Dominum inordinate postulare, qui dedit maiora, ipse procurat etiam et minora, de quo ipsa ueritas in Euangelio  ait: »Nolite ergo solliciti esse dicentes, quid manducabimus, aut quid bibemus, aut quo operiemur? hec enim omnia gentes inquirunt, scit enim Pater uester, quia his omnibus indigetis. Querite ergo regnum Dei et iustitiam eius, et omnia hec adiicientur uobis.« Hinc et Apostolus ait: »Si autem in hac uita tantum in Christo sperantes sumus, miserabiliores sumus omnibus hominibus.« Ergo presens uita fidelibus sit in usu, futura autem in fructu salutis eterne. Res temporalis in itinere desideretur, eterna in peruentione, quasi ex latere respiciatur quidquid in hoc mundo agitur, ante nos autem tendant mentis oculi, dum tota intentione illa conspiciunt ad que perueniemus.

»Et nunc, fratres, quoniam uos estis presbyteri  in populo Dei, et ex uobis pendet anima illorum, ad eloquium uestrum corda illorum erigite, ut memores sint quia tentati sunt patres nostri, ut probarentur si uere colerent Deum suum. Memores esse debent quomodo pater noster Abraham tentatus est, et per multas tribulationes probatus Dei amicus effectus est. Sic Isaac, sic Iacob, sic Moyses, et omnes qui placuerunt Deo, per multas tribulationes transierunt fideles. Illi autem, qui tentationes non susceperunt cum timore Domini, et impatientiam suam, et improperium murmurationis sue contra Dominum protulerunt, exterminati sunt ab exterminatore, et a serpentibus perierunt.« Preteritorum principum fortia gesta, presentium sunt documenta salubria. Unde Iudith  summos patriarchas gentis Isrelitarum, hoc est, Abraham, Isaac et Iacob, et primum ducem eorum Moysen in exemplum fidei ac patientie narratione sua introducit; et e contrario impios murmuratores et querulosos in testimonium pusillanimitatis et impatientie sue exhibuit, ut ex bonis utile nobis ad imitandum sumamus exemplum, et ex malis discamus prauitatis sue opus uitare nefarium, ne forte exterminii illorum patiamur tormentum. Unde adhuc subditur:

»Et nos ergo non ulciscamur nos pro his que patimur, sed reputantes peccatis nostris hec ipsa minora esse supplicia, flagella Domini, quibus quasi serui corripimur, non ad perditionem nostram euenisse credamus.« Hec est enim uia ueritatis, ut  in flagellis Domini humiliemus animas nostras, et patientiam habere studeamus, reputantes peccatis nostris, que iuste patimur, imo etiam minorem meritis nostris esse uindictam, sed per bonitatem Dei nobis ad sufferendum temperatam credamus, qui uult omnes homines saluos esse, et ad agnitionem ueritatis peruenire. Miseretur omnium, et nichil odit eorum que fecit, dissimulans peccata hominum propter penitentiam, et parcens illis propter magnam misericordiam, quia ipse solus est Deus noster.

»Et dixerunt illi Ozias et presbyteri: Omnia que locuta es, uera sunt, et non est in sermonibus tuis ulla reprehensio. Nunc ergo ora pro nobis, quoniam mulier sancta es et timens Deum.« Nulla  eprehensio est in sermonibus Iudith, sed omnia uera sunt que leguntur. Quia omnia que Ecclesia catholica in confessione uere fidei, seu in doctrina sancte religionis profert, laudabilia sunt ualde et absque ulla reprehensione. Cuius merito et dignitate credendum est singulos quoque fideles apud Domini clementiam multum adiuuari. Quod ita digne fit, si unusquisque curet, ut sicut probauit uerum esse, quod Ecclesia docet, ita actibus imitetur, quod ipsa honestis exemplis persuadet, de quo et subditur.

»Et dixit illis: Sicut quod potui loqui, Dei esse cognoscitis, ita quod facere disposui, probate si ex Deo est, et orate ut firmum faciat Deus consilium meum. Stabitis uos ad portam nocte ista, et ego exeam cum abra mea; et orate ut, sicut dixistis,  in diebus quinque respiciat Dominus populum suum Isrel.« Commendat Iudith presbyteris portam, quia sacerdotibus Christi sancta Ecclesia sollicitam castrorum Dei commendat custodiam, ut peruigili intentione ac solerti cura per arma orationum ea munire, et contra hostium insidias illesa seruare studeant.



CAPUT IX. Iudith sese humilians pro populi liberatione precatur.

»Quibus abscedentibus Iudith ingressa est oratorium suum et induens se cilicio posuit cinerem super caput suum, et prosternens se Domino clamabat ad Dominum dicens: Domine, Deus patris  mei Simeon, qui dedisti illi gladium in defensionem alienigenarum, qui uiolatores exstiterunt in coinquinatione sua, et denudauerunt femur uirginis in confusionem.« Quid est, quod post uerba que ad presbyteros locuta est, Iudith petitura Dominum ingressa est oratorium suum, nisi quod sollicitudo sanctorum post expletum fortis predicationis obsequium introrsus ad cordis sui redit secretum, ut ibi expleat munda conscientia pure orationis officium, iuxta illam sententiam Saluatoris, quam in Euangelio docuit dicens: »Tu autem cum oraueris, intra in cubiculum, et clauso ostio ora Patrem tuum, et Pater tuus qui uidet in abscondito, reddet tibi.« Induit se cilicio, cum penitentiam pro peccatis agit. Cinerem super caput ponit, cum fragilitatis  sue memoriam in mente recondit. Prosternens se ad Dominum clamat, dum per humilitatis affectum se a Domino exaudiri sperat; quia scriptum est: »Sacrificium Deo spiritus contribulatus, cor contritum et humiliatum Deus non spernet.« Et bene in oratione commemorat actum Simeonis patriarche, qui cum Leui fratre suo gladio ultionis uindicauit stuprum sororis sue alienigenis, quia futurum erat, quod Holofernes, qui in Iudith opus explere uoluit libidinis, gladio puniretur diuini examinis.

»Respice castra Assyriorum nunc, sicut tunc castra Aegyptiorum uidere dignatus es, quando post seruos tuos armati currebant, confidentes in  quadrigis, et in equitatu suo, et in multitudine bellatorum. Sed aspexisti super castra eorum, et tenebre fatigauerunt eos. Tenuit pedes eorum abyssus, et aque operuerunt eos. Sic fiant et isti, Domine, qui confidunt in multitudine sua, et in curribus suis, et in scutis, et in sagittis, et lanceis gloriantur, et nesciunt, quia tu ipse es Deus noster.« Sicut superius comparauit libidinosis luxuriosos, ita et nunc timidis superbos. Assyrios enim in armis confidentes Aegyptiis dudum aduersus Isrelitas preliantibus assimilauit, ut ostenderet, quia sicut ibi et potentia Dei manifestata est in subuersione Pharaonis et Aegyptiorum, ita et hic declarari possit in subuersione Holofernis et Assyriorum, quia idem Dominus, eadem potentia, eademque iustitia tunc  et nunc, et per omnia manet secula.

»Fac, Domine, ut gladio proprio eius superbia amputetur: capiatur laqueo oculorum suorum in me, et percuties eum ex labiis caritatis mee. Da mihi in animo constantiam, ut contemnam illum, et uirtutem, et euertam illum. Erit enim hoc memoriale nominis tui, cum manus femine deiecerit eum. Non enim in multitudine est uirtus tua, Domine, neque in equorum uiribus uoluntas tua est, nec superbi ab initio placuerunt tibi; sed humilium et mansuetorum semper tibi placuit deprecatio.« uidetur quibusdam minus intelligentibus, quod precationes sanctorum contra reprobos, que in Scripturis aliquando commemorantur, quasi maledictiones sint, cum nullo modo hec uerba ex uoto  malitie, quod in sanctorum cordibus nequaquam fieri potest, sed ex spiritu prophetie processerint. Quod enim Spiritus sanctus presciebat esse iusto iudicio reprobis futurum, hoc per sanctorum ora predixit faciendum. Ut est illud in psalmis: »Fiat mensa eorum coram ipsis in laqueum, et in retributionem, et in scandalum. Obscurentur oculi eorum, ne uideant, et dorsum eorum semper incuruetur.« Et Paulus in Epistola sua ita scripsit dicens: »Alexander erarius multa mihi mala ostendit, reddet illi Dominus secundum opera sua.« Qui et in Actibus apostolorum ad Ananiam pontificem os eius percutere iubentem ait: »Percutiet te Deus, paries dealbate « Unde et uerba ista Iudith, quibus dicit: »Capietur laqueo oculorum suorum in me,  et percuties eum ex labiis caritatis mee,« non sunt maledictiones intelligende, sed de uenturis preconia prophetie. Hoc enim Spiritus sanctus per os sancte femine uoluit premonstrare, quod sciebat nefarium principem nequitia sua promereri: nec non illud in mystico opere presagere, quod omnis hereticus, siue schismaticus, siue Iudeus, siue etiam paganus, qui Ecclesiam prauo dogmate, siue peruerso exemplo corrumpere uoluerit, proprio superbie sue gladio caput uoluntatis inique per sententiam iusti iudicis amputabitur, et inferni cruciatibus subiiciendus penas dolorum sentiet in eternum.



CAPUT X. Iudith post preces, induta ornamentis iucunditatis sue, portas ciuitatis pergens ad Holofernem egressa est, que, suscepta ab exploratoribus, ad Holofernem deducta est. Holofernes sciscitatur Iudith quam ob causam uenerit.

»Factum est autem, cum cessasset clamare ad Dominum, surrexit de loco, in quo iacuerat prostrata ad Dominum; uocauitque abram suam, et descendens in domum suam, abstulit a se cilicium, et exuit se uestimentis uiduitatis sue, et lauit corpus suum, et unxit se myrrho optimo, et discriminauit crinem capitis sui, et imposuit mitram super caput suum, et induit se uestimentis iucunditatis sue. Induitque sandalia pedibus suis, assumpsitque dextraliola et lilia, et inaures et annulos, et omnibus  ornamentis suis ornauit se. Cui etiam Dominus contulit splendorem, quoniam omnis ista compositio non ex libidine, sed ex uirtute pendebat; et ideo Dominus hanc in illa pulchritudinem ampliauit.« Quid est quod Iudith post peractam orationem exuit se uestibus lugubribus, et induit se uestimentis iucunditatis, nisi quod sancta Ecclesia, licet aliquando pro peccatis suis penitentie gerat affectum, tamen spe remissionis et futuri premii anxium satis exhilarat animum. Lauat corpus suum, cum actus corporis sui penitentie lacrymis mundat. Unxit se myrrho optimo, cum in proprie mortificatione carnis, caritatis ac ceterarum uirtutum se replet odore. Discriminat crinem capitis sui, cum solerti discretione singulas cogitationes distinguit  cordis. Imponit mitram capiti, cum galeam salutis circumdat menti. Induit pedes suos sandaliis, cum gressus operum suorum euangelicis munit doctrinis. Assumit dextraliola et lilia, et inaures et annulos. In dextraliolis spes futurorum bonorum exprimitur, que in dextra Dei sanctis in futuro dantur. In liliis castitas, in inauribus obedientie deuotio, et in annulo signaculum fidei designatur. His ergo omnibus ornamentis se sancta Ecclesia ornat, quia omnium uirtutum decore se illustrare certat. Cui etiam Dominus contulit splendorem gratie sue, quoniam omnis ista compositio non ex libidine presentis uite, sed ex uirtute pendebat futura. Et ideo Dominus hanc in illa pulchritudinem ampliauit, ut incomparabili  decore omnium oculis appareret. Quia ualde iustum est, ut qui dilectionis perfecte Dei feruet amore, omnium dignus habeatur honore.

»Imposuit itaque abre sue ascoperam uini, et uas olei, et polentam et palathas, et panes, et caseum, et profecta est.« Quid est quod Iudith ad agonem processura abre sue imposuit ad portandum ea que in uia sibi fuerunt necessaria, nisi quod sancta Ecclesia in stadio istius mundi certare contra hostem properans, quorumdam carnalium aduersus hostes suos presenti utitur ministerio, qui si fideliter illud peregerint, poterunt ad ueram libertatem peruenire, ita ut coheredes et participes future possessionis efficiantur, sicut memorata abra in fine istius libri libera a domina sua Iudith dimissa commemoratur.  Sepe enim contingit, ut qui in scientia et moribus minus perfectis, et presentium rerum amore quodam modo irretiuntur, sacramentis ecclesiasticis communicent, et de rebus suis spiritalibus mysteriis deseruiant, solatiisque corporalibus illis obsequantur, sed tamen ad renuntiandum omnibus, que possident, et apostolice perfectionis normam tenendam non sunt idonei. Unde diues in Euangelio se precepta Dei custodisse Redemptori nostro respondit, sed tamen ad perfectionem tendere uenditis omnibus rebus, et datis pauperibus, eumque sequi iuxta eius monita non consentiebat. Portat quidem hec abra, hoc est, carnalium turba, tradente sibi sancta Ecclesia ascoperam uini, et uas olei, et polentam, et panes, cum sacramenta diuina in frumento  uinoque confecta, corpus uidelicet et sanguinem Domini, et chrismatis unctionem uenerabiliter seruat. Portat et palathas et caseum: caseus est lac coagulatum, que utraque possunt in fide et dilectione cibum significare animarum. Sed hec omnia abra ad suum libitum uertere, uel proprio uti arbitrio non permittitur, quin potius ea ad usum et dispensationem domine sue seruare ordinatur. Quia iustum ualde est, ut qui nondum nouit moderamina uite sue, non subito fiat rector uite aliene, sed magis eis subditus fiat, qui uita et doctrina regulam tenent iustitie.

»Factum est autem, cum descenderet montem, circa ortum diei, occurrerunt ei exploratores Assyriorum, et tenuerunt eam dicentes: Unde uenis,  aut quo uadis? Que respondit: Filia sum Hebreorum, ideo ego fugi a facie eorum, quoniam futurum agnoui quod dentur uobis in depredationem, pro eo quod contemnentes uos, noluerunt ultro tradere semetipsos, ut inuenirent misericordiam in conspectu uestro.« Qui sunt exploratores Assyriorum, nisi philosophi gentilium, et curiosi scrutatores humanarum disciplinarum? Hi quasi Iudith nostram a Iudeis transeuntem ad gentes comprehendere nitebantur, cum predicatores Euangelii relinquentes ob perfidiam Iudeos, et ad gentium predicationem properantes suis dogmatibus uincere et superare conabantur, quos ad tabernaculum Holofernis ducebant, cum principibus gentium quasi obnoxios  tradebant. Sed considerata sinceritate religionis ipsorum protinus a uinculis absolutos in domo principis, hoc est, sub dominatione secularium libere permanere permiserunt. Unde in Actibus apostolorum legitur Paulus apud Athenas commorans disputasse atque disseruisse de Iesu et resurrectione cum Epicureis et Stoicis philosophis, quem cum audirent de iis annuntiasse, apprehensum eum ad Areopagum duxerunt dicentes: »Possumus scire que sit hec noua, que a te dicitur, doctrina? noua enim quedam infers auribus nostris; uolumus ergo scire quidnam uelint hec esse.« Quibus cum manifestissima oratione fidem Dei exposuisset, quidam ex eis irridebant eum, quidam uero uiri adherentes ei crediderunt, in quibus erat et Dionysius Areopagita,  et mulier nomine Thamaris, et alii cum eis nonnulli. Post hec quoque egressus ab Athenis uenit Corinthum. Ubi apud Aquiliam et Priscillam moratus scenofactoria arte operabatur, et testificabatur omnibus ad se uenientibus Iesum Christum. Sic et idem Apostolus apud Romanos in libera manens custodia predicabat uerbum Dei cum omni fiducia, et suscipiebat omnes qui ingrediebantur ad eum nullo prohibente. Hinc et in historiis ecclesiasticis legitur, quod ipsi principes gentium uisa mansuetudine ac sobrietate fidelium penas ac uim eis inferre compescuerint. Sicut Tiberius Cesar edicta firmauerat, ne quid aduersum doctrine Christi atque contrarium moliretur, accusatoribusque Christianorum mortem comminatus est. Sic et Claudius imperator, licet  Iudeos aduersis calamitatibus affligeret, tamen Christianos non lesit. Unde factum est quod ipso regnante Petrus apostolus in urbe Romana predicando plurimos ad fidem Christi conuerteret. Sic et Traianus, licet primum Christiani nomine deceptus confessores Christi persecutus sit, tamen Plinii secundi relatu admonitus, et de Christianorum modestia instructus, rescriptis lenioribus temperauit edictum. Similiter et Aelius Adrianus per Quadratum discipulum apostolorum et Aristidem uirum Atheniensem de Christiana religione instructus atque eruditus, precepit per epistolam ad ministrum Fundanum proconsulem Asie datam, ut nemini liceret Christianum sine obiectu criminis aut probatione damnare. Idemque Pater patrie in senatu ultra morem maiorum appellatur,  et uxor eius Augusta. Adrianus rempublicam iustis legibus ordinauit, bellum citra Sauromatas gessit, et uicit Iudeos, sane perturbatione scelerum suorum exagitatos, et Palestinam prouinciam quondam suam depopulantes ultima cede perdomuit. Ultus est Christianos, quos illico, Theba duce, cur sibi aduersum Romanos non assectarentur, excruciabant, precepitque ne cui Iudeo intreundi Ierosolymam esset licentia, Christianis tamen ciuitate permissa, quam ipse in optimum statum murorum exstructione reparauit, et Aeliam uocari de prenomine suo precepit.

»uidens itaque Iudith Holofernem sedentem in conopeo, quod erat ex purpura, auro, et smaragdo et lapidibus pretiosis intextum; et cum in faciem eius intendisset, adorauit eum, et prosternens se  super terram eleuauerunt illam serui Holofernis, iubente domino suo.« Quod Iudith adorat Holofernem, non est perturbatio timoris, sed conseruatio ordinis. Quoties enim sancti uiri terrene potestati impendunt honorem, non ex uitio adulationis, sed ex iure dignitatis hoc faciunt. Unde princeps apostolorum in Epistola sua docuit dicens: »Subditi ergo estote omni humane creature propter Dominum, siue regi, quasi precellenti, siue ducibus tanquam ab eo missis ad uindictam malorum, laudem uero bonorum; quia sic uoluntas Dei est, ut benefacientes obmutescere faciatis imprudentium hominum ignorantiam; quasi liberi, et non quasi uelamen habentes malitie libertatem, sed sicut serui Dei  omnes honorate, fraternitatem diligite, Dominum timete, regem honorificate.« Hinc et Paulus ait: »Omnibus potestatibus sublimioribus subditi estote, non est enim potestas nisi a Deo, que autem sunt a Deo, ordinate sunt. Itaque qui resistit potestati, Dei ordinationi resistit; qui autem resistunt, ipsi sibi damnationem acquirunt. Nam principes non sunt timori boni operis, sed mali. uis autem non timere potestatem? Bonum fac, et habebis laudem ex illo; Dei enim minister est in bono. Si autem malum feceris, time, non enim sine causa gladium portat, Dei enim minister est, uindex in ira ei qui malum agit. Ideo necessitate subditi estote, non solum propter iram, sed etiam propter conscientiam, ideo enim et tributa prestatis,  ministri enim Dei sunt, in hoc ipsum seruientes .« Et iterum: »Reddite, inquit, omnibus debita, cui tributum, tributum: cui uectigal, uectigal: cui timorem, timorem: cui honorem, honorem .« Unde Elias propheta in Regum legitur adorasse impiissimum regem Achab, non utique pietate diuini cultus, sed honoris officio. Hinc et supra memoratus apostolus Paulus in Actibus apostolorum coram Agrippa rege et Festo preside causam suam agens, mansueta uerba et auditorem conciliantia protulit dicens ad Agrippam: »De his omnibus, quibus accusor a Iudeis, rex Agrippa, estimo me beatum apud te, cum sim defensurus me hodie, maxime te sciente omnia, et que apud Iudeos sunt consuetudines et questiones. Propter quod obsecro patienter  me audias .« Et ad Festum se arguentem, atque ei dicentem: »Insanis, Paule; multe te littere ad insaniam conuertunt,« respondit: »Non insanio, inquit, optime Feste, sed ueritatis et sobrietatis uerba loquor. Scit enim de his rex, ad quem et constanter loquor; latere enim eum nichil horum arbitror, neque enim in angulo quidquam horum gestum est. Credis, rex Agrippa, prophetis? Scio quia credis ,« etc. Similiter et uerba, que ad ipsum Holofernem de suo aduentu, et de Iudeorum futuro casu Iudith loquitur, non sunt adulationis profana mendacia, sed future prophetie ueneranda mysteria; predixit enim que homicidis et preuaricatoribus legis Dei a gentibus et Romanis principibus futura erant supplicia, et  que uniuerse terre ipsorum, propter peccata eorum, immineret subuersio. Sic enim ait:



CAPUT XI. Holofernes a Iudith delusus, filios Isrel capere se posse confidit. Iudith quoque pulchritudinem et sapientiam omnes sunt admirati.

»Nec hoc latet, quod locutus est Achior, nec illud ignoratur, quod ei iusseris euenire. Constat enim Deum nostrum sic peccatis offensum, ut mandauerit per prophetas suos ad populum, quod tradat eum pro peccatis suis. Et quoniam sciunt se offendisse Deum suum filii Isrel, tremor tuus super ipsos est. Desuper etiam fames inuasit eos, et ab ariditate aque iam inter mortuos computantur.  Denique hoc ordinant, ut interficiant pecora sua, et bibant sanguinem illorum; et sancta Domini Dei sui, que precepit Deus non contingi, in frumento, uino et oleo, hec cogitauerunt impendere, et uolunt consumere que nec manibus deberent contingere. Ergo quoniam hec faciunt, certum est quod in perditionem dabuntur. Quod ego ancilla tua cognoscens fugi ab illis, et misit me Dominus hec ipsa nuntiare tibi.« Scriptum est enim in ecclesiastica historia, quod instante tempore uastationis Ierosolymorum apostoli quidam prius ab illis fugati per omnem locum dispersi pergerent in uirtute Christi, qui eis preceperat dicens: »Euntes baptizate omnes gentes in nomine Patris et Filii et Spiritus sancti.« Ecclesia uero, que in Hierosolymis  fuerat congregata, responso a Deo accepto emigrare iubetur, et transire ad oppidum quoddam Pellam nomine trans Iordanem; quo ablatis ex urbe sanctis uiris et iustis, uindicte celesti fieret locus tam de urbe sacrilega, quam de populo impio per excidium patrieque euersionem sumende. Quantis ergo malis gens tunc uniuersa multata, atque ipsa Iude terra bello, fame, igni cedibusque uastata sit; quanta populorum millia, patres scilicet cum coniugibus ac paruulis liberis absque numero et absque discretione trucidati sint, que etiam diuersarum urbium obsidiones, sed et urbis magnifice et famosissime ciuitatis Ierusalem quanta uastitas et quanta fuerit diuersorum montium strages, quisue per hec singula bellorum exstiterit modus,  et ut secundum id quod prophete predixerant, abominatio desolationis in ipso quondam Dei famosissimo collocata sit templo, utque ad ultimum cuncta ignis populatus sit, et flamma consumpserit; si quis plenius nosse uult historias Iosephi consulat. Nos uero ex his ea tantum, que ad explanationem cepti operis sufficiunt, assumemus. Et in quibus refertur, quod ex omni Iudea populi in die solemni Pasche Ierosolymam uelut exitiali quadam manu cogente conuenerant, quos tricies centena millia hominum dicit fuisse, iusto scilicet Dei iudicio, tempore hoc ultionis electo; ut quoniam in diebus Pasche Saluatorem et salutare Christum Domini cruentis manibus et sacrilegis uocibus uiolauerant, in illis diebus uelut in unum carcerem omnis multitudo  conclusa, feralis pene exitium quod merebatur exciperet. Narrat quidem propter hec historicus in quinto Historiarum suarum libro, quantam famem quantamque perniciem seditionis Iudeorum gens, antequam urbs caperetur, pertulerat, ita ut a miseris omnis spes excluderetur salutis, et inualescens acerbitas famis domos scilicet et familias gentemque uastaret. Nam cum in penetralibus strata iacerent mulierum paruulorumque cadauera, per plateas uero infelicium senum corpora fame magis quam etate consumpta; iuuenes uero atque omnis etas robustior uelut simulacra quedam in uiis et gressibus loci oberrabant corruentes, quocunque loco gressum subruisset inedia. Sepelire autem cadauera  proximorum, nec defunctorum multitudo, nec uirium debilitas permittebat, similiter pro sue unusquisque uite incerto denique aliquanti supra eos quos sepeliebant, animas emisere. Multi etiam dum persequuntur funera, priusquam ad sepulcrum peruenirent, efflabant spiritum. Sed nec planctus ex more defunctis exhibebatur, aut luctus, quia hoc totum sibi uindicauerat fames; sed nec ariditas inedie humorem cuiquam reliquerat lacrymarum. Obsederant ciuitatem profunda silentia, et nox plena mortis cuncta contexerat, in quibus malis omnibus soli grauiores uigebant predones, qui nec sepulcra quidem diripere et spoliare cadauera illicitum ducebant, non tam predam petentes, quam scelus irrisione cumulantes et aciem gladiorum suorum in cadauerum  truncatione probantes.

»Placuerunt autem omnia uerba hec coram Holoferne et coram pueris eius, et mirabantur ad sapientiam eius, et dicebant alter ad alterum: Non est talis mulier super terram in aspectu, in pulchritudine et in sensu uerborum. Et dixit ad illam Holofernes: Benefecit Deus, qui misit te ante populum, ut des illum tu in manibus nostris, et quoniam bona est promissio tua, si fecerit mihi hoc Deus tuus, erit et meus Deus.« Prima fuit uia salutis gentibus ministros uerbi Dei aut predicatores Euangelii gratanter recipere, et eorum dictis fidem prebere, sicque paulatim per eorum doctrinam ad agnitionem ueritatis peruenire. Unde Dominus in Euangelio discipulis suis precepit dicens:  »In quamcunque ciuitatem aut castellum intraueritis, interrogate quis in ea dignus sit, et manete, donec exeatis. Intrantes autem in domum salutate eam dicentes: Pax huic domui; et si quidem domus digna fuerit, ueniet pax uestra supra eam; si autem non digna fuerit, pax uestra ad uos reuertetur.« Iudith ergo nostra, quia aditum deuote susceptionis apud gentes inuenit, ad effectum sue uoluntatis peruenit. Unde beatus, qui non prauo animo, sed sincero cordis affectu legatum ueritatis suscipit; quia qui peruersa intentione cum Holoferne atque cum Herode Deum se querere fingit, nequaquam ad eius glorie conspectum letabundus se pertingere gaudebit, sed sue iniquitatis condignas penas in fine se luere dolebit.



CAPUT XII. Quod Holofernes Iudith in loco thesaurorum suorum manere precepit, que, uocata ad cenam illius, a cibis eius abstinuit, et facto uespere in cubiculum eius introducta est.

»Tunc iussit eam introire ubi repositi erant thesauri eius, et iussit illic manere eam, et constituit quid daretur illi de conuiuio suo. Cui respondit Iudith et dixit: Nunc non potero manducare ex his que precipis mihi tribui, ne ueniat super me offensio. Ex his autem, que mihi detuli, manducabo. Cui Holofernes ait: Si defecerint tibi ista, que tecum detulisti, quid faciemus tibi? Dixit Iudith: uiuit anima tua, domine meus,  quoniam non expendet omnia hec ancilla tua, donec faciat Deus in manu mea hec que cogitaui.« Quid est quod Holofernes Iudith ibi manere precepit, ubi sui thesauri erant repositi, nisi quod principatus seculi huius predicatoribus Euangelii apud eos plerumque consentit habere locum, qui mentem habent intelligibilem, et sane fidei receptricem. Intentio ergo bone uoluntatis thesaurus potissimus est cordis. Ibi Iudith typica manet, quia sancta Ecclesia stabiliter permanet. Sed conqueritur Holofernes Iudith uictualia, que secum apportauit, deficere, et querit si quo modo possit sui conuiuii participem efficere, cum apud gentilium principes aliquando despectus et uilis esse uidetur cultus religionis Christiane, et exsecutores eius student ad  immunditiam idolorum, seu ad illecebras carnalium uoluptatum pertrahere. Sed illi fido animo, et spe certa promittunt sibi gratiam celeriter subuenturam diuinam, insistunt precibus tota nocte istius mundi, et baptizant se fonte lacrymarum, lauant cum psalmista per singulas noctes lectum cordis sui, ac stratum cogitationum suarum piis fletibus rigant; sicque triduo catholice confessionis, per fidem, spem et caritatem suam explentes, quarto tandem die, hoc est, Euangelii coruscante luce, uictoriam sibi de hoste preparant, ipsumque mortis ac tenebrarum auctorem propria malitia cecatum, eterno reatui obnoxium damnant. Et ita mater Ecclesia innocentes ab aliqua persecutione et iniusta oppressione, gratia Dei opitulante, liberat, ac triumphum de hoste  nefando ad ciues suos rediens, gloriosissime secum reportat.

»Tunc introiuit uagao ad Iudith et dixit: Non uereatur bona puella introire ad dominum meum, ut honorificetur ante faciem eius, ut manducet cum eo, et bibat uinum cum iucunditate. Cui Iudith respondit: Que ego sum, ut contradicam domino meo? Omne quod erit ante oculos eius bonum et optimum faciam. Quidquid autem illi placuerit, hoc erit mihi optimum omnibus diebus uite mee. Et surrexit et ornauit se uestimento suo, et ingressa stetit ante faciem eius. Cor autem Holofernis concussum est, erat enim ardens in concupiscentia eius.« Que uagao Iudith persuadet, ad illicitas pertinent uoluptates, que autem Iudith respondit,  boni animi ostendit uirtutes; ille prouocat ad libidinis luxum, illa se paratam testatur ad celestis imperii iussum. Ornat se suis uestimentis, quia cultum exhibet uere pietatis. Stat ante faciem principis, quia eum refugere hortatur a ruina impietatis. Sed ue illi, qui bonarum rerum usum pessimum habere appetit, qui ad exemplum Holofernis uirtutes spirituales ad carnales reflectere uult concupiscentias. »Deo autem gratias, qui triumphat in Christo Iesu, et odorem notitie sue manifestat per nos in omni loco, quia Christi bonus odor sumus Deo in his qui salui fiunt, et in his qui pereunt. Aliis quidem odor mortis in mortem, aliis autem odor uite in uitam.«

 »Et dixit ad eam Holofernes: Bibe inde et accumbe in iucunditate, quoniam gratiam inuenisti coram me. Et dixit Iudith: Bibam, Domine, quoniam magnificata est anima mea hodie pre omnibus diebus meis. Et accepit et manducauit, et bibit coram ipso omnia que parauerat illi ancilla eius.« Nota quod Iudith apud Holofernem conuersans, non coinquinata est cibis uel potu gentilium, sed ea manducauit et bibit que sibi preparauerat ancilla eius: quia Ecclesia inter gentes habitans nullo modo polluitur idololatria aut superstitione gentilitatis, sed his utitur que uictui suo iudicat esse condigna, que deuotio fidelium per obedientiam et exercitium boni operis sibi preparat. De quo cibo ipsa ueritas in Euangelio ait: »Operamini cibum, non qui perit,  sed qui permanet in uitam eternam.« Et alibi discipulis rogantibus eum, ut manducaret, respondit. »Ego cibum habeo manducare, quem uos nescitis; meus enim cibus est ut faciam uoluntatem eius qui misit me et perficiam opus eius.«



CAPUT XIII. Ubi Holofernes cum temulentus lectulo decumberet, Iudith, prece facta, caput ipsius abscidit, inuolutumque conopeo suis illud ciuibus deportauit. Facto ad portas ciuitatis magno populi concursu, Iudith Dominum benedicens caput Holofernis eis ostendit; uniuersi autem laudantes Dominum benedixerunt Iudith. Ubi Achior, uiso capite Holofernis augustiatus pre timore in terram corruit.

»Erant autem omnes fatigati a uino. Eratque Iudith sola in cubiculo. Porro Holofernes iacebat in  lecto nimia ebrietate sopitus.« uinum Holofernis et satellitum eius hoc erat, a quo Apostolus credentes compescuit dicens: »Nolite inebriari uino, in quo est luxuria.« Et in cantico Deuteronomii de huiusmodi uino scriptum est »uua eorum, uua fellis, et botri eorum, botri amaritudinis; furor draconum uinum eorum, et furor aspidum insanabilis.« Hoc ergo uino inebriatus hostis Ecclesie iacebat in lecto nefande securitatis, qua se impune peccare posse confidebat, iuxta illud: »Impius, cum in profundum malorum uenerit, contemnit;« sed semetipsum fallebat, quia ad perditionem perpetuam improuidus tendebat.

»Dixitque Iudith puelle sue ut staret foris ante cubiculum et obseruaret. Stetitque Iudith ante  lectum orans cum lacrymis et labiorum motu in silentio dicens: Confirma me, Domine Deus Isrel, et respice in hac-hora ad opera manuum mearum, ut sicut promisisti, ciuitatem tuam erigas, et hoc quod credens per te posse fieri cogitaui, perficiam. Et hec cum dixisset, accessit ad columnam, que erat ad caput lectuli eius, et pugionem eius, qui in ea ligatus pendebat, exsoluit. Cumque euaginasset illum, apprehendit comam capitis eius, et ait: confirma me Deus, Deus Isrel, in hac hora; et percussit bis in ceruicem eius, et abscidit caput eius, et abstulit conopeum eius a columnis, et euoluit corpus eius truncum.« Columna que erat ad caput lectuli Holofernis, significat  duritiam praui cordis, et errorem genuit malefide securitatis. Gladius, qui in ea ligatus pendebat, malitia est inique intentionis. Coma capitis est elatio superbe mentis. Ceruix uero contumacia inique actionis. Et conopeum, hoc est, rete muscarum, insidias significat dolose cogitationis. Commendat ergo Iudith nostra puelle sue ostiorum custodiam, quia sancta Ecclesia unicuique fidelium catholice fidei precipit habere obseruantiam. Orat ipsa cum lacrymis, quia supernum auxilium poscit intima deuotione cordis. Accedit ad columnam, et exsoluit pugionem, per quem hostis nequissimi amputet caput; cum denudata malitia duri cordis abscidit ab hoste occasionem proterue tentationis. Aufert conopeum, quia fraudes eius detegit, quibus simplices et  incautos implicare contendit, sicque truncum hostis corpus euoluit, cum ipsum inimicum ex omni parte infirmum et debilem esse ostendit, ut eo facilius bellatores Christi confidant hostem nequissimum se uincere posse, qui eum pleniter ediscunt fragilem et superabilem fore.

»Et post pusillum exiuit, et tradidit caput Holofernis ancille sue, et iussit ut mitteret illud in peram suam; et exierunt due, secundum consuetudinem suam, quasi ad orationem, et transierunt castra et gyrantes uallem, uenerunt ad portam ciuitatis. Et dixit Iudith a longe custodibus murorum: Aperite portas, quoniam nobiscum est Deus, qui fecit uirtutem in Isrel.« Quid est quod Iudith ancille sue tradidit caput Holofernis, ut mitteret illud  in peram suam, nisi quod Ecclesia auditoribus suis recordationem confecti belli non uult labi a cogitatione mentis, sed sollicite seruari in memoria cordis; ita enim de triumpho hostis, quoniam eum per diuinam gratiam in aliquo superamus, gaudere debemus, ut iterum eum contra nos bellum disponere non diffidamus. Propter quod dicit Petrus apostolus; »Sobrii estote et uigilate, quia aduersarius uester diabolus tanquam leo rugiens circuit querens quem deuoret, cui resistite fortes in fide.« Et Paulus ait: »Non quod iam acceperim, aut iam perfectus sim, sequor autem, si quo modo comprehendam in quo et comprehensus sum a Christo Iesu. Fratres, ego me non arbitror comprehendisse. Unum autem, que quidem retro sunt obliuiscens, ad  ea uero que sunt priora extendens meipsum, ad destinatum persequor, ad brauium superne uocationis Dei in Christo Iesu. Quicunque enim perfecti sumus, hoc sentiamus .«

»Et gyrantes, inquit, uallem, uenerunt ad portam ciuitatis.« uallem ambulando gyrat, qui humilitatem in omni actu suo seruat. Hic peruenit ad portam ciuitatis, quia ille pertingit ad introitum regni celestis. Unde ipse, qui humilitatis et obedientie summe exemplar nobis a Deo factus est, per quem uite eterne habemus aditum, in Euangelio ait: »Ego sum ostium, per me si quis introierit, ingredietur et egredietur, et pascua inueniet.« Ipse alibi ait: »uenite ad me, omnes qui laboratis et onerati  estis, et ego reficiam uos. Tollite iugum meum super uos, et discite a me quia mitis sum et humilis corde, et inuenietis requiem animabus uestris.«

»Et dixit Iudith a longe custodibus murorum: Aperite portas, quoniam nobiscum est Deus, qui fecit uirtutem in Isrel.« Custodes murorum, hoc est, tutores castrorum Ecclesie, sunt doctores sancti, qui uerbo et exemplo, atque etiam oratione assidua muniunt uitam credentium, et ad eternam beatitudinem illis preparant introitum; de quibus per prophetam dicitur: »Super muros tuos, Ierusalem, constitui custodes, tota die, et tota nocte non tacebunt laudare nomen Domini.« Possunt angelice uirtutes custodes murorum intelligi spiritualium,  que nobis deputate sunt, ut nos suis solatiis contra malignos spiritus defendant. Clamat ergo Iudith a longe custodibus, postulans sibi aperiri portas, eo quod secum sit Deus. Sic et Ecclesia in peregrinatione istius mundi, et uia presentis uite constituta totis medullis cordis clamans postulat, ut per suffragia sanctorum sibi superne patrie pandatur introitus, ut ibi nominis sui expleat officium, dicens cum propheta: »Aperite portas iustitie, et ingressus in eas confitebor Domino, hec porta Domini, iusti intrabunt per eam.« Et unde hoc deposcat addit dicens: »quia nobiscum est, qui fecit uirtutem in Isrel.« ualde enim iustum est ut qui se unitum cum capite suo agnoscit, de quo scriptum est, »Dominus uirtutem populo suo dabit, et benedicet populum suum  in pace,« cum eo ad celestis regni apicem ascendat, quia sine eo nullo modo illuc peruenire potest. Unde ipsa ueritas in Euangelio ait: »Nemo ascendit in celum, nisi qui descendit de celo filius hominis, qui est in celo.« Potest et hoc quod dicit Iudith custodibus murorum, »Aperite portas,« deuotio cordis auditorum suorum ab ea postulata intelligi, hoc est, ut preparet intentionem cordis ad accipienda ea que sibi dicuntur; sicut Saluator in Euangelio per parabolas docens dixit: »Qui habet aures audiendi audiat.« Et Ioannes apostolus in Apocalypsi sua eamdem sententiam sepius repetit dicens: »Qui habet aures audiendi audiat quid spiritus dicat ecclesiis.« Merito ergo illa, que uirtutes  Domini, quas fecit, expromere uult, auditores deuotos querit, quia scriptum est: »Beatus qui causam suam loquitur in aurem audientis.«

»Et factum est, cum audissent uiri uocem eius, uocauerunt presbyteros ciuitatis. Et concurrerunt ad eam omnes a minimo usque ad maximum: quoniam sperabant eam iam non esse uenturam, et accendentes luminaria congyrauerunt circa eam uniuersi.« Ad uocem Iudith presbyteri ciuitatis cum omni plebe conueniunt, quia ad doctrinam sancte Ecclesie non solum minores, sed etiam maiores uniuersi concurrunt, ut eius salubria dicta audiant, et pura intentione adimplenda suscipiant. Hoc est enim luminaria accendere, ad discendam ueritatem,  cordis piam deuotionem prebere, et uniuersas tenebras errorum a se repellere.

»Illa autem ascendens in eminentiorem locum, iussit fieri silentium: Cumque omnes tacuissent, dixit Iudith: Laudate Dominum Deum nostrum, qui non deseruit sperantes in se, et in me ancilla sua adimpleuit misericordiam suam, quam promisit domui Isrel, et interfecit in manu mea hostem populi sui in hac nocte.« Quid est Iudith in eminentiorem locum ascendere, nisi sanctam Ecclesiam ad superna et celestia dogmata sermonem conuertere, ut illuc nostros animos sustollat, et ad laudandum Deum pro uniuersis beneficiis suis, que misericorditer uero impendit Isrel, torpentes prouocet, cuius uirtus hostem antiquum interfecit in manu illius  femine, de qua ad callidum serpentem Dominus in primordio ait: »Ipsa conteret caput eius.« Et cum ipsa ueritas in Euangelio ait: »Ecce ego dabo uobis potestatem calcandi super serpentes et scorpiones, et super omnem uirtutem inimici.«

»Et proferens de pera caput Holofernis ostendit illis dicens: Ecce caput Holofernis principis militie Assyriorum. Et ecce conopeum in quo recumbebat in ebrietate sua, ubi per manus femine percussit illum Dominus Deus noster. uiuit autem ipse Dominus, quoniam custodiuit me angelus eius, et hinc euntem, et ibi commorantem, et inde huc reuertentem, et non permisit me Dominus ancillam suam coinquinari, sed sine pollutione peccati  reuocauit me uobis gaudentem in uictoria sua, in euasione mea et in liberatione uestra. Confitemini illi omnes, quoniam bonus, quoniam in seculum misericordia eius.« Profert Iudith in conspectu populi caput Holofernis, et ostendit illis conopeum eius, in quo recumbebat in ebrietate sua: cum sancta Ecclesia mentem superbam antiqui hostis fidelibus sermone lucido exponit, et dolum illius, in quo malitia plenus confidebat, illis aperte reuelat, ut sciant quante peruersitatis inimicus ipsorum sit, et quanta pietate omnipotentis Dei sub dominio fidelium animarum superatus atque redactus est; quas illesas ab omni fraude hostis et contaminatione erroris protectio diuina custodiuit, ut his omnibus perfecte agnitis Conditori suo atque Redemptori  pro hoc condignas gratias agant, atque deuotas laudes incessanter referant. Hinc est, quod pastor Ecclesie auditores suos admonuit dicens: »Sobrii estote, quia aduersarius uester diabolus, tanquam leo rugiens circuit querens quem deuoret, cui resistite fortes in fide .« Hinc et Paulus ait: »Timeo, ne sicut serpens seduxit Euam astutia sua, ita et sensus uestri corrumpantur a ueritate, que est in Christo Iesu Domino nostro .« Et item: »Confortamini, inquit, in Domino, et in potentia uirtutis eius, et induite uos armatura Dei, ut possitis stare aduersus insidias diaboli. Quia non est uobis colluctatio aduersus carnem et sanguinem, sed aduersus principes et potestates, aduersus mundi  rectores tenebrarum harum, contra spiritualia nequitie in celestibus .«

»Uniuersi autem adorantes Dominum dixerunt ad eam: Benedixit te Dominus in uirtute sua, quia per te ad nichilum redegit inimicos nostros. Porro Ozias princeps populi dixit ad eam: Benedicta es tu, filia, a Domino Deo excelso pre omnibus mulieribus super terram. Benedictus Dominus, qui creauit celum et terram, qui te direxit in uulnera capitis principis inimicorum nostrorum; quia hodie nomen tuum ita magnificauit, ut non recedat laus tua de ore hominum.« Benedicta est Ecclesia in uirtute Domini, quia per ipsum Dominus contriuit potestatem diaboli, et benedicta est illa pre omnibus mulieribus super terram; quia fidei eius  confessio, et diuini cultus uera religio in toto orbe retinet principatum. Cuius laus non recedet de ore hominum, qui memores sunt eius studii, et bonorum actuum, eo quod per dilectionem Dei et proximi, qua maxime feruet, non miretur magnitudinem presentium tribulationum, sed fide plena et spe firma contendit ad eminentiam celestium premiorum, ubi in futura uita consors erit gaudii et beatitudinis sanctorum angelorum.

»Porro Achior uocatus uenit, et dixit ei: Deus Isrel, cui tu testimonium dedisti, quod ulciscatur se de inimicis suis, ipse caput omnium incredulorum incidit in hac nocte in manu mea. Et ut probes, quod ita est, ecce caput Holofernis, qui in contemptu superbie sue Deum Isrel contempsit,  et tibi interitum minabatur dicens: Cum captus fuerit populus Isrel, gladio perforare precipiam latera tua. uidens autem Achior caput Holofernis, angustiatus pre pauore cecidit in faciem super terram, et estuauit anima eius. Postea uero, quia resumpto spiritu recreatus est, procidit ad pedes eius et adorauit eam.« Per Achior ducem Ammonitarum, ut supra diximus, pagani siue heretici designantur, qui cum uiderent sanctam Ecclesiam per fidem constantiam hostium ac persecutorum suorum ferocitatem superare, nimio pauore concussi a contumacia elationis sue corruunt, atque sanctam Ecclesiam uenerari nimio terrore compelluntur, sicque cum sequacibus suis errorem suum relinquere, atque fidelium numero se  per catholicam confessionem, et baptismatis perceptionem associare festinant. Unde per Isaiam dicitur: »uenient ad te curui filii eorum, qui te humiliauerunt, et adorabunt uestigia pedum tuorum omnes, qui detrahebant tibi, uocabunt te ciuitatem Domini, Sion sancti Isrel .«



CAPUT XIu. Iudith populo consilium prebet ut, exeuntes extra portas, armis perstrepant ut Assyriis metum iniiciant.

»Dixit Iudith ad omnem populum: Audite me, fratres, suspendite hoc caput super muros nostros. Et erit, cum exierit sol, accipiat unusquisque arma sua, et exite cum impetu, non ut descendatis  deorsum, sed quasi impetum facientes. Tunc exploratores necesse erit, ut fugiant ad principem suum excitandum ad pugnam. Cumque duces eorum cucurrerint ad tabernaculum Holofernis, et inuenerint eum truncum in suo sanguine uolutatum, decidet super eos timor. Cumque cognoueritis fugere eos, ite post illos securi, quoniam Dominus conteret eos sub pedibus uestris.« Docet Ecclesia materno affectu atque magistrali auctoritate filios suos, qualiter hostem spiritualem insequantur, scilicet ut cum exierit sol, suspendant caput inimici sui super muros suos; hoc est, cum serenitas diuine placationis et superni solatii illis resplenduerit, mox contritam superbiam hostis antiqui doctrina euangelica qua muniuntur  credentes omnibus patefaciant, et induti armis celestibus, id est, scuto fidei, lorica iustitie, galea salutis, gladio spiritus, quod est uerbum Dei, non segniter, sed fortiter inimicorum cuneum persequantur. At illi obedientes uoci magistre per omnia, sicut erant edocti, ita faciunt. Unde exterriti duces aduersi exercitus ad principem suum suscitandum ire coguntur, cum primi persecutorum uidentes sancte Ecclesie unitatem et fiduciam contra se erectam, ad idola sua et falsa numina concurrunt ut eorum munimine protegantur. Sed cum ad eos confugerint, inuenient illos feditate proprie nequitie esse spurcissimos, nec eis aliquod solatium conferre posse, cum ipsi omni uirtute atque robore sunt destituti. Unde fuge presidio se saluare sperantes,  relinquunt omnia, cum quibus temporaliter se ceteris excellere posse credebant, et per camporum uias et semitas collium disperguntur; quia non est uirtus, neque consilium, neque potentia apud eos, qui contra Dominum rebellare disponunt, sicut scriptum est: »Non est prudentia, non est sapientia, non est consilium contra Dominum.« Et Ieremias: »Non effugiet, inquit, uelox, nec saluari se putet fortis. Dies autem Domini exercituum sumet uindictam de inimicis suis, deuorabit gladius et saturabitur, et inebriabitur sanguine eorum .«



CAPUT Xu. Populus Assyrios in fugam uertit et cesis quamplurimis magnam predam reportat. Ioachim summus pontifex ab Ierusalem descendit Bethuliam ut uideat  Iudith, quam benedictionibus cumulauit; populusque omnia que fuerant Holofernis uictrici femine largitus est.

»uidentes itaque filii Isrel fugientes, secuti sunt illos, descenderuntque clangentes tubis et ululantes post ipsos. Et quoniam Assyrii non adunati in in fugam ibant precipites, filii autem Isrel uno agmine persequentes debilitabant omnes quos inuenire potuissent.« Fugientes aduersarios Isrelite persequuntur clangentes tubis et ululantes; quia predicatores sancti non armis carnalibus, sed tuba Euangelica hostium fugant exercitum, et uictoriam sumere certant de inimicis suis. Unde in libris Iudicum Gedeon contra Madianitas pugnaturus non hastam, clypeum aut gladium, sed tubas et lampades  tulit, atque in eis famosissimam uictoriam de hostibus suis percepit: ut figuraret futuros Euangelii precones, quibus colluctatio non erat gerenda contra carnem et sanguinem, sed aduersus principes et potestates istius seculi, aduersus mundi rectores tenebrarum harum, contra spiritualia nequitie in celestibus, uoce predicationis et miraculorum fulgere magis, quam armorum conquassatione terrere atque superare hostes uniuersos. Et infra dicit, Assyrios non adunatos in fugam esse precipites, filios autem Isrel uno agmine eos persequentes; quia paganorum et hereticorum, et omnium impiorum multiplices sunt errores, et uaria iniquitatum deuia, in quibus dispersi nunquam se coadunare in uia iustitie possunt. Populus autem Dei, et ueri  confessores Christi uno agmine, hoc est, uno fidei tenore ueritatis tramitem pergunt, et certam uictoriam de persecutoribus suis capiunt.

»Misitque Ozias nuntios per omnes ciuitates et regiones Isrel. Omnis itaque regio, omnisque urbs electam iuuentutem armatam misit post eos, et persecuti sunt eos in ore gladii, quousque peruenirent ad extremitatem finium suorum. Reliqui autem, qui erant in Bethulia, ingressi sunt castra Assyriorum, et predam, quam fugientes Assyrii reliquerant, abstulerunt, et onustati sunt ualde.« Ozias, qui interpretatur robur Domini, nuntios per omnes ciuitates et regiones Isrel mittit, et hortatur eos uenire ad persequendos hostes, cum strenuitas sanctorum predicatorum, qui fide Christi confortati  sunt, per uerbum Euangelii omnes incitat contra hostes Christiane religionis, ut recte credendo et bene operando inimicorum studeant prostituere multitudinem. Unde omnis urbs et communis regio electam iuuentutem armatam misit post eos; quia ad predicationem uerbi Dei ex gentibus atque prouinciis probate persone, et uiribus animi indefecte in militia Domini ad conterendos hostes eius conueniunt, quos preuidens in spiritu Isaias ait: »Ecce illi de longe uenient, et ecce illi ab aquilone et mari, et isti de terra australi. Audite, celi, et exsultet terra: iubilate, montes, laudem, quia consolatus est Dominus populum suum, et pauperum suorum miserebitur .« Et bene dicitur quod persecuti sunt eos in ore gladii usque ad extremitatem  finium suorum, quia non cito Christi miles debet securus esse, hoste intra patriam manente, sed toto nisu laborare, ut eum expellat de finibus conuersationis sue, cogitationum scilicet, uerborum et actuum, ne forte, si alicubi concedit illi habitationem, subito eum confundat ac conterat. Cum autem peractum fuerit bellum, tum de hoste securus iam reportat triumphum.

»Hi uero, qui uictores sunt reuersi ad Bethuliam, omnia que erant illorum abstulerunt secum, ita ut non esset numerus in pecoribus et iumentis, et uniuersis mobilibus eorum, ut a minimo usque ad maximum omnes diuites fierent de predationibus eorum.« Intueri oportet quod dicit eos qui intra  ciuitatem remanserunt, Assyriorum abstulisse predam, eos uero qui uictores de cede hostium reuersi sunt, pecorum et iumentorum, et uniuersorum mobilium tulisse multitudinem. Quia licet multiplex labor sit militum Christi, una tamen debet esse intentio et eadem deuotio, ut quidquid de hostium iniqua possessione eripere possint, ad ornatum et diuitias sancte Ecclesie conuertant, hoc est, aurum sapientie, argentum eloquentie, gemmas moralitatis ac uirtutum, nec non et homines carnali sensui deditos, qui captiuati erant idololatria et seruitute uitiorum obnoxii, quatenus hec omnia, que superbus Assyrius et princeps mundi huius iniuste possidebat, per bellatores Christi referantur ad honestatem diuini cultus.

 »Ioachim autem summus pontifex de Ierusalem uenit in Bethuliam cum uniuersis presbyteris suis, ut uideret Iudith. Que cum exisset ad illum, benedixerunt illam omnes una uoce dicentes: Tu gloria Ierusalem, tu letitia Isrel, tu honorificentia populi nostri, quia fecisti uiriliter, et confortatum est cor tuum, eo quod castitatem amaueris, et post uirum tuum, alterum nescieris. Ideo et manus Domini confortauit te, et ideo eris benedicta in eternum. Et dixit omnis populus: Fiat, fiat.« Quid per Ioachim summum pontificem de Ierusalem nisi Redemptor noster intelligitur, qui factus est a Deo nobis pontifex in eternum secundum ordinem Melchisedech, per quem habemus accessum ad Patrem, et spem uite eterne. Quod  etiam nominis eius interpretatio exprimere uidetur: Interpretatur enim Ioachim Domini resurrectio. Unde ipsa ueritas in Euangelio ait: »Ego sum resurrectio et uita; qui credit in me, non morietur in eternum .« Hic ergo pontifex uenit de Ierusalem in Bethuliam, cum de celis descendit in uterum uirginis, ex qua carnem assumens homo factus est pro nobis. Unde elegit discipulos, quos ipse fratres suos in Euangelio nominauit; qui merito presbyteri propter honoris dignitatem et sapientie perfectionem nominantur, ut uideret Iudith, ut probaret scilicet Ecclesie sue fidem et confessionem. »Que cum exisset ad illum,« hoc est, deuotionem mentis sua bona operatione ostenderet, »benedixerunt illam omnes una uoce dicentes: Tu gloria Ierusalem,  tu letitia Isrel, tu honorificentia populi nostri.« Benedixit ergo Ecclesiam suam Dominus, cum eam gratiarum suarum ubertate replet, et omnibus laudabilem esse demonstrat, pro quo et ad Patrem gratias agens in Euangelio ait: »Confiteor, tibi, Pater, Domine celi et terre, quia abscondisti hec a sapientibus et prudentibus, et reuelasti ea paruulis .« Hinc et per Salomonem dicitur: »Surrexerunt filii eius, et beatissimam predicauerunt; uir eius, et laudauit eam .« Gloria ergo Ierusalem est sancta Ecclesia, quia ad celestem pertinet ciuitatem Dei, et societatem et beatitudinem sanctorum angelorum, que fecit uiriliter, contra mundi confligens principatum, contemnendo  minas et persecutiones hostium; castitatem amauit, quia sinceritatem fidei seruauit, per quam omnem multitudinem fidelium Apostolus se celesti regi desponsasse gloriabatur dicens: »Desponsaui enim uos uni uiro, uirginem castam exhibere Christo .« Cuius thoro immaculatam ipsa se custodit, nec hereticorum errori communicare ullo modo consentit. Ad benedictionem pontificis et presbyterorum respondit: Fiat, fiat, hoc est: Amen, amen: quia a maioribus siue minoribus filiis matris Ecclesie ipsa sola in toto orbe predicabitur, et condigna celesti sponso ubique et semper laudabitur.

»Per dies autem triginta uix collecta sunt spolia Assyriorum a populo Isrel.« Isti dies triginta  uniuersum tempus presentis uite significant, quia populus Dei per fidem, spem et caritatem diuina precepta seruando de hoste triumphans colligit spolia eius; et spiritualem Assyrium sua supellectili uastando depredat. Et merito, quia fiducialiter regem suum obsequendo, uictor ubique fortis exstat in prelio, de quo scriptum est: »Dominus fortis, Dominus potens in prelio .« Et in Euangelica parabola ipsa ueritas narrat. »Quod fortis cum armatus custodit atrium suum, in pace sunt ea que possidet; si autem fortior illo superueniens uicerit eum, uniuersa arma eius auferet, in quibus confidebat, et spolia eius distribuet .« Hinc et in Salomone de forte muliere predicatur, quod »confidat in eo cor uiri sui, et spoliis non indigeat,  quia accinxit fortitudine lumbos suos, et roborauit brachium suum, fortitudo et decor indumentum eius, et ridebit in die nouissimo .«

»Porro autem uniuersa, que Holofernis peculiaria fuisse probata sunt, dederunt Iudith in auro et argento, et uestibus et gemmis, et omni supellectili, et tradita sunt illi omnia a populo.« Quid est quod dicit uniuersa, que peculiaria fuerunt Holofernis, populum dedisse Iudith; nisi quod quique fidelium, qui militiam Christi gerunt, quidquid ab hostium principatu uel proprietate capiunt, totum ad laudem et studium sancte matris communiter deputant Ecclesie, et ad ornatum eius spiritualem conferre festinant, ut ipsa in auro sapientie fulgeat, in nitore eloquentie resplendeat, in gemmis pretiosis  uirtutum radiet, et ornamentis uariarum disciplinarum induatur. Totum enim quod de bonis rebus possessor iniquus iniuste possidebat, hoc ipsa rite ad suum attrahit decorem. Unde et in Exodo populus Dei ab Aegypto recedens thesauris Aegyptiorum onustus ualde incedebat, atque ad culturam Dei, tabernaculique eius constructionem in desertum secum asportabat. Sic et Dauid rex, et ceteri reges iusti in uetere Testamento, que ab hostium manibus diuersis preliis eruebant, ad ministerium templi Dei Domino consecrabant.

»Et omnes populi gaudebant cum mulieribus et uirginibus et iuuenibus in organis et citharis.« Omnis populus Dei de percepta uictoria gaudet, cum  uniuersa membra Christi, in fine mundi de triumpho antiqui hostis pleniter exsultant. Tuncque in organis et citharis Dei laudes resonant, quando et uoce iubilationis et concordi modulatione perfecte uite omnipotenti Domino laudes perpetualiter decantant. Tunc et Iudith nostra canticum nouum cantat Domino, quando de corruptione uel lesione hostium nichil ultra ueretur, de quo consequenter scribitur.



CAPUT XuI Mirificum canticum Iudith. De eo quod perpetrata uictoria populus ad orandum Dominum Ierusalem adiit; Iudith quoque, expletis centum quinque annis, uitam suam fine extimo finiuit.

»Tunc cantauit canticum hoc Domino Iudith dicens.« Iudith, hoc est, confitens et laudans, tunc  canticum canit Domino, quando sancta Ecclesia sponsa uidelicet summi regis post peractum bellum presentis uite, quo contra diabolum atque hostes spirituales confligebat pro triumpho atque ereptione sua Domino grates condignas exsoluit, atque officii sui sine aliquo impedimento pleniter ipsi exhibet ministerium, nec aliquid ei oberit paterni nominis, hoc est, Merari, recordatio: quando iam nulla pristine amaritudinis remanebit portio, sed tota in gaudii perfecti magnitudinem uertitur temporalis doloris afflictio. Cum iuxta apocalypsin Ioannis »tabernaculum Dei erit cum hominibus, et habitabit cum eis, et ipsi populus eius erunt: Et ipse Deus cum eis erit eorum Deus. Et absterget Deus omnem lacrymam ab oculis eorum, et mors ultra non erit,  neque luctus, neque clamor, neque dolor erit ultra, quia prima abierunt .« Sed uideamus quomodo canticum Iudith inchet

»Incipite Domino in tympanis, cantate Domino in cymbalis, modulamini illi psalmum nouum, exaltate et inuocate nomen eius.« Tympanum quidam dicunt esse musicum instrumentum, quasi duabus mitris solis capitibus conuenientibus supra eas densi corii sonora resultante, quod musici disciplinabili mensura percutientes gemina resonatione modulantur. Alii autem dicunt tympanum esse rem minimam, eo quod in manu mulieris portari potest; sicut scriptum est in Exodo: »Sumpsit ergo Maria prophetissa, soror Aaron, tympanum in manu sua .« Et fieri tubam cum una fistula in capite angusto, per  quod inspiratur, mystice significat minimam scientiam esse legis ueteris in manu Synagoge Iudeorum antiquis temporibus, que modo per Christum dilatata est in manibus sancte Ecclesie. Cymbala uero sunt paruissime phiale permixtis metallis composite, uentricula fusa in lateribus habentes, que artificiosa modulatione collise acutissimum sonum delectabili consonatione restituunt, et significat labiorum nostrorum motum, que non immerito inter musica instrumenta posita sunt, quia et similitudo quedam est cymbalorum, et per eam uoces humane harmoniam reddere suauissimam comprobatur. Harmonia enim est diuersarum rerum in unum conuenientium redacta copulatio, quod et in uoce humana  constat accidere, quando et tempora ipsa, et syllabe ad unam uocis concordiam perducuntur. Psalmus autem est, ut a maioribus traditur, organum musicum, sicut cithara, pindarium, aliaque que uocibus nostris dulcissima modulatione respondeant. Quod sepe diximus ad actus nostros probatissimos pertinere; ac inde intuendum nobis est, qualiter cantrix nostra iubeat nos Domino laudes canere, hoc est, primum incipere illi in tympanis, deinde cantare in cymbalis, sicque modulare ipsi psalmum innuit: scilicet demonstrans, quod si uelimus Deo canticum nostrum placere, studeamus ei corde et ore, atque bona operatione consonas laudes dicere. Ille enim incipit Domino in tympano qui legis Domini precepta assidue cordis sui meditatur secreto. Ille ei cantat in  cymbalo, qui catholicam confessionem cum canticis spiritualibus labiorum decenti profert iubilo. Ipse modulatur ei nouum psalmum, qui in nouitate uite ambulans pie cordis intentioni, et recte oris confessioni concinnum boni operis adiungit actum. Unde in Psalterio scriptum est: »Laudate Dominum, quoniam bonus est psalmus, Deo nostro iucunda sit laudatio .« Omnis opera humana mercedem sibi postulat debere retribui, ut quod laboriose peragimus, spe propositi muneris consolemur. In laudationibus uero Domini actus ipse habet premium suum, quando ipsa erit retributio, que nunc est exercitatio. Nam cum bonum sit Dominum predicare, inde unusquisque noscitur promissa dona recipere: recipit plane, quando in illa angelica singulare  fit munus sanctorum, perpetuum Domini subire preconium. Laudemus ergo deuotione qua possumus, et hic illa beata dona meditemur. Quid enim felicius, quam modo exercere quod te speras in futura beatitudine posse peragere. Spe enim salui facti sumus, sed nondum apparuit, quid erimus. Cum enim Christus apperuerit uita nostra, tunc et ipsi cum eo apparebimus in gloria. Unde et sequitur:

»Dominus conterens bella, Dominus nomen est illi, qui posuit castra sua in medio populi sui.« Redemptor noster, de quo in Psalmo scriptum est: »Dominus fortis, Dominus potens in prelio , ipse per sanguinem crucis sue contriuit seuitiam diaboli, et mundum subiecit sue ditioni, qui  resurgens a mortuis ad discipulos suos ait: »Data est mihi omnis potestas in celo et in terra. Euntes docete omnes gentes, baptizantes eos in nomine Patris, et Filii, et Spiritus sancti, docentes eos obseruare omnia, quecunque mandaui uobis. Et ecce ego uobiscum sum omnibus diebus, usque ad consummationem seculi .« Castra ergo sua in medio populi sui posuit, cum Ecclesiam suam in medio nationum constituit, in qua semper manens quotidie electos suos de manibus inimicorum liberat, sed in fine mundi perfectam liberationem eis prestabit, quando absorbetur id quod mortale est a uita, et ipsa nouissima destruetur mors; quando sancti fulgebunt, sicut sol in regno Patris eorum, et  interitum omnium hostium suorum, cum capite suo ipsi uidentes ridebunt et dicent: »Ecce homo, qui non posuit Deum adiutorem sibi, sed sperauit in multitudine diuitiarum suarum, et preualuit in uanitate sua. Ego autem sicut oliua fructifera in domo Dei speraui in misericordia eius in eternum, et in seculum seculi confitebor illi .« Unde nunc replicans contra malitiam inimicorum suorum in carmine suo subiunxit:

»uenit Assur ex montibus ab aquilone in multitudine fortitudinis sue, cuius multitudo obturauit torrentes, et equi eorum cooperuerunt ualles. Dixit se incensurum fines meos, et iuuenes meos occisurum gladio, infantes meos dare in predam, et uirgines in captiuitatem. Dominus autem omnipotens  nocuit eum, et tradidit eum in manus femine, et confodit eum.« Assur quem Isaias uirgam furoris Dei et baculum indignationis eius appellat, mystice significat diabolum, qui per ministros suos, hoc est, immundos spiritus, uel homines paganos uel Iudeos siue etiam hereticos, ueniens ex montibus, id est, superbie sue tractibus. Et ab aquilone, hoc est, ab infidelitatis frigore, disposuit bellum contra populum Dei; cuius militie multitudo obturauit torrentes, cum uarias temporaliter fidelibus excitauit persecutiones, eiusque equi cooperuerunt ualles, cum superbia lictorum eius uinculis captiuarat humiles. Cuius arrogantia plausit sibi fines Ecclesie deuastaturam, et iuuenes eius, hoc est, robustos quoque in fide et bonis operibus gladio persecutionis  occisuram; infantes quippe, de quibus scriptum est: »Ex ore infantium et lactentium perfecisti laudem ,« accipere in seductionis predam, et uirgines, id est, castas et pudicas animas abducturam in carcerem uitiorum. Sed licet ipse ceca stultitia tantum sibi plauserit, non tamen secundum uotum eius rerum ordo illi cessit, sed mirabili consilio Dei superbia eius destructa est. Et ipse qui alibi ait: »In celum ascendam, super sidera Dei exaltabo solium meum, sedebo in monte testamenti, in lateribus aquilonis: ascendam super altitudinem nubium, et ero similis Altissimo ,« cecidit de celo Lucifer, qui mane oriebatur, et corruit in terram, qui uulnerabat gentes. Dominus ergo omnipotens nocuit eum, et tradidit in manus femine,  que caput serpentis conterere in Genesi olim descripta est, et confudit eum, ligans eum uidelicet ancillis suis, que deuotum seruitium humili animo semper conditori suo exhibebant; atque ita ipse, qui per superbiam sibi similitudinem Dei promiserat, detractus ad inferos, et in profundum laci demersus est, id est, ad infernum ultimum, hoc enim significat laci profunditas; pro quo in Euangelio »tenebras exteriores« legimus, »ubi est fletus et stridor dentium .«

»Non enim cecidit potens eorum a iuuenibus, et filii Titan percusserunt eum, nec excelsi gigantes opposuerunt se illi, sed Iudith filia Merari in specie faciei sue dissoluit eum.« Non enim immanitas  persecutorum sancte Ecclesie a iuuenibus, hoc est, ex robore carnis superatur, nec sagacitas humani ingenii, aut fortitudo imperii terreni necem illis inferre potuit, sed uirtus diuina per humilitatem et simplicitatem fidelium suorum inimicam cohortem superauit, contriuit ac dissipauit; species enim ac claritas omnium uirtutum, que lucebat in sermone nostre Iudith, similiter et opere, causa fuit hostibus maxime ruine. Qui enim nesciunt bonum in aliis repertum caste diligere, sed nequiter inuidere, unde potuerunt habere solatium, inde sibi perpetuum acquirunt tormentum.

»Exuit enim se uestimento uiduitatis, et induit se uestimento letitie in exsultatione filiorum Isrel. Unxit faciem suam unguento, et colligauit cincinnos  suos mitra; accepit stolam nouam ad decipiendum illum: Sandalia eius rapuerunt oculos eius, pulchritudo eius captiuam fecit animam eius, amputauit pugione ceruicem eius.« Exuit se Ecclesia uestimento uiduitatis, cum ueteris hominis actus, pro quibus meruit deseri, in aqua baptismatis abluit, et noui hominis conuersationem induit; qui renouatur de die in diem secundum imaginem eius, qui creauit eum, particeps facta gaudii celestis. Unde per Isaiam de hac commutatione spiritualium indumentorum ad Ierusalem typicam dicitur: »Confusionis adolescentie tue obliuiscaris, et opprobrii uiduitatis tue non recordaberis amplius, quia dominabitur tui qui fecit te, Dominus exercituum nomen eius .« Unxit faciem suam unguento, quando  unctionem sacri chrismatis accepit in uultu, ut iuxta Psalmistam exhilararet faciem suam in oleo. Concinnauit cincinnos suos mitra, cum fluctuantes motus cogitationum suarum diuino timore constrinxit ac spe firma coadunauit, per quod conatus antiqui hostis certissime delusit. Sandalia eius rapuerunt oculos eius, quia indumenta pedum suorum, quibus calceata fuit in preparatione Euangelii pacis punxerunt oculos inimici, et pulchritudo uirtutum illius impotentem fecit animam eius. Unde euenit quod superior facta, proprie nequitie pugione damnando iugulauit ceruicem contumacie eius.

»Horruerunt Perse constantiam eius, et Medi audaciam eius.« In Persis, qui interpretantur tentantes, et Medis, qui resonant metuentes, exercitus  diaboli, id est, maligni Spiritus possunt intelligi qui tentare ac decipere seruos Dei semper parati sunt. Inde legitur in Euangelio ad caput nostrum accessisse in deserto tentatorem, quem paulo post eadem Scriptura appellat diabolum. Et doctor gentium Corinthiis scribens ait:« Ne tentet, inquit, uos is qui tentat . Horrent ergo Perse et Medi spirituales, hoc est, phalanges diaboli constantiam et audaciam Ecclesie, quia agnoscunt illi a Christo potestatem datam esse calcandi supra serpentes et scorpiones, et super omnem uirtutem inimici. Et quia fundata est supra petram nec porte inferi preualebunt aduersus eam. Hinc et Paulus auditores suos admonuit dicens: Resistite diabolo, et fugiet  a uobis, nichil enim superbius et ferocius illo est, cum animi sui ostendere permittitur qualitatem, sed nichil eo infirmius, quando per seruos Christi diuina conteritur potestate. Nota, lector, quod dicit Persas et Medos horrere constantiam eius, et ululare Assyrios, et uide si forte uera opinio sit, quam supra proposuimus de Cambyse filio Cyri, quod a plerisque iste Nabuchodonosor, quem historia memorat, esse crederetur, qui Persis et Medis atque Assyriis dominari demonstratur.

»Tunc ululauerunt castra Assyriorum, quando apparuerunt humiles mei arescentes in siti.« Ululant castra Assyriorum, qui diligentes interpretantur, quando persecutores Ecclesie, qui disponebant bella aduersus fideles, per humilitatem ipsorum,  qui per abstinentiam mortificabant in se desideria carnis, et esuriunt, atque sitiunt iustitiam, uincuntur.

»Filii puellarum compunxerunt eos, et sicut pueros fugientes, occiderunt eos.« Filii puellarum sunt filii Ecclesiarum Christi, qui hostes suos ueluti pauidos et inhabiles ad pugnandum, gladio uerbi occidunt, cum ab audacia pugnandi eos deponunt: non ergo illi quibus preceptum est, ut inimicos suos diligant, et pro persequentibus se orent, armis corporalibus quemlibet interficere gestiunt, sed spiritualibus, hoc est, sacris uirtutibus hostes suos per diuinum adiutorium superare contendunt: unde certum eis semper prestatur auxilium, sicut in sequentibus nostra cantrix dicendo demonstrat.

»Perierunt in prelio a facie Domini mei.« Dominus  enim fortis Dominus, potens in prelio ipse dabit uirtutem et fortitudinem plebi sue, et protector salutarium Christi sui est, populi uidelicet Christiani, qui sunt membra unigeniti Dei Filii, Domini uidelicet nostri Iesu Christi, qui est super omnia Deus benedictus in secula.

»Hymnum cantemus Domino, hymnum nouum cantemus Deo nostro.« Bene ergo incitat mystica Iudith populum nouum sanguine Saluatoris redemptum, ut cantet Domino hymnum nouum, hoc est, Noui Testamenti predicet sacramentum, quod ideo dicitur nouum, quia incarnationem Domini corporeis oculis etas nostra nulla conspexit, alias Deo nichil nouum est, quando ante constitutionem mundi uniuersa presciuit. Hymnus autem Grecis sermo  est, id est, laus carminum lege composita, qui hymni erant, quos idolis suis etiam gentilitas personabat. Addidit Deo nostro, ut qualem hymnum diceret, distincte potuissemus aduertere.

»Adonai Domine, magnus es tu, et preclarus in uirtute tua, et quem superare nemo potest.« Adonai unum est de decem nominibus Dei apud Hebreos, et interpretatur Dominus, hoc significans, quod dominetur cuncte creature. Ubi notandum, quod ubicunque ponitur secundo, Dominus, ut in presenti loco, et in Ezechiele, ubi secundum Septuaginta editionem ad principem Tyri sermo loquitur dicens: »Morte incircumcisorum morieris in manibus alienorum, quia ego locutus sum, dicit Adonai Dominus  .« Primum nomen tetragrammaton est, quod proprie ad Dominum pertinet, et ineffabile dicitur secundum commune quod sepe in hominibus inuenitur. Et bene Adonai congenitus Dei dicitur, quia Deus et homo. Dominus ergo est Dominus, quod dominetur omnibus uel quod timeatur a cunctis, quem nemo in uirtute superare potest, sed potest per humilitatem et subiectionem placare, et ad misericordiam flectere, qui pius et misericors est omnibus, qui ad eius pietatem et clementiam confugiunt.

»Tibi seruiat omnis creatura tua, quia dixisti et facta sunt: misisti Spiritum tuum, et creata sunt, et non est qui resistat uoci tue.« Nota quod sanctam Trinitatem hec hymnistria predicat,  hoc est, Dominum patrem, qui dicto suo, hoc est, per uerbum suum omnia fecit, et per Spiritum suum cuncta creauit. Huiusmodi est et illud Psalmiste, qui ait: »uerbo Dei celi firmati sunt, et Spiritu oris eius omnis uirtus eorum .« Cuius uoci, id est iussioni, nullus resistere potest, quia in uoluntate eius uniuersa sunt posita, cuius uelle facere est.

»Montes a fundamentis mouebuntur cum aquis.« Per montes superbia demonstratur persecutorum, qui a fundamentis mouentur cum aquis, quando ab iniquis consiliis et seditionibus desistunt, non uoluntate tamen, sed necessitate; quia id quod superbi ceperunt, uicti potentia Dei ad effectum perducere non possunt. De qua re aliam comparationem subdidit  dicens:

»Petre sicut cera liquescent ante faciem tuam.« Hoc est, duritia superborum, que se insuperabilem fore credebat, in presentia aduentus tui mollescens deficiet; nam sicut cera ex fauis collecta tenera est, mollisque substantia, que sic ignis calore resoluitur, ut ei corpulentia penitus absumatur, ita quoque iudicio Dei a facie ipsius dispereunt peccatores, quemadmodum cera proximo igne consumitur. Et tamen dicit a facie Dei eos esse dissoluendos, quia nunquam ad gratiam ipsius beneficiaque uenturi sunt. E contrario, quid illis qui Deum timent eueniet, audiamus:

»Qui timent, inquit, te, magni erunt apud te per omnia.« Sicut et contemnentes Deum minorantur  ac deficiunt, ita timentes illum, magni erunt apud ipsum per omnia, scilicet in collatione uirtutum, et in augmento premiorum. Post hec redit iterum memorata prophetissa ad exponendas penas hostium suorum, ac dicit:

»ue genti insurgenti super genus meum: Dominus enim omnipotens uindicabit in eis.« Genus suum dicit uiros cultores Dei, de quo in Psalmo scri ptum est: »Hec est generatio quarentium Dominum, requirentium faciem Dei Iacob .« E contrario est illa generatio, hoc est, praua et peruersa, de qua Dominus in Euangelio ait: »Ecce ego mitto ac uos prophetas et sapientes et scribas. Ex illis occidetis et crucifigetis, et ex eis flagellabitis in synagogis  uestris, et persequemini de ciuitate in ciuitatem, ut ueniat super uos omnis sanguis iustus, qui effusus est super terram, a sanguine Abel iusti usque ad sanguinem Zacarie filii Barachie, quem occidistis intra templum et altare. Amen dico uobis, uenient hec omnia super generationem istam .« Huic ergo generationi ue erit perpetuum, quia sine ullo fine eternum illi manet tormentum, iusto iudice sibi recte retribuente, que illa antea malitiose in proximos suos egerat; unde subiungitur:

»In die iudicii uisitabit illos.« uisitabit utique illos, non ut superna cum sanctis mercede coronet, sed ut cum diabolo et angelis eius perpetuis penis excruciet in inferno.

»Dabit enim ignem et uerines in carnem eorum,  ut urantur et sentiant usque in sempiternum.« Hinc uoce consolatoria Dominus per Isaiam prophetam ad iustos loquitur dicens: »Nolite timere opprobrium hominis, et blasphemias eorum ne metuatis: sicut et uestimentum, sic comedet eos uermis, et sicut lanam, sic deuorabit eos tinea: salus autem mea in eternum erit, et iustitia mea in generationes generationum .« Non solum enim in carnes peccatorum tormenta inferni redundant, sed etiam in animas, quia utraque substantia digne ibi punietur, que hic penitentiam peccatorum, et bonorum operum fructum agere neglexit. Sed ideo in carnibus dicit ignem et uermes dari, quia fetor uermium de corruptione solet nasci carnis et sanguinis. Ideo caro recens sale conditur, ut exsiccato humore sanguineo  uermescere nequeat. Caro igitur et sanguis uermes creat. Et quia delectatio carnalis, cui condimentum continentie resistit, penam luxuriosis generat eternam, de quo Saluator in Euangelio ait: »Ubi uermis eorum non moritur et ignis non exstinguitur ,« in uerme putredinem gehenne, sicut in igne ardorem designat; siue uermem dicit seram scelerum penitudinem, que nunquam in tormentis conscientiam afflictorum mordere cessabit, ut ignis sit pena extrinsecus seuiens, uermis dolor interius accusans.

»Et factum est post hec, omnis populus post uictoriam uenit in Ierusalem adorare Dominum, et mox ut purificati sunt, obtulerunt omnes holocausta, et uota et promissiones suas.« Et factum est,  inquit, post hec, id est post necem Holofernis, post hostium fugam et interitum, post congratulationem ciuium cum Iudith de diuino auxilio sibi collato; et de liberatione sua, et laudibus quas pro hoc Domino soluebat; uenit omnis populus adorare in Ierusalem Dominum, et proferre ibidem holocausta, uota et repromissiones; quia ibi erat templum Dei et altare, et sanctificatio precipua. Mystice autem significat, quod unusquisque electorum post peractum bellum huius mundi, et uictoriam certam de hostibus, purificatus ab omni labe peccatorum properat in supernam ciuitatem Dei, ubi uera est uisio pacis, et ubi offerat Conditori suo pura uota cordis, placitam confessionem oris, et grata holocausta Deo totius conuersationis  sue. Quando illud, quod in Apocalypsi de sanctis scriptum est, completur. »Absterget,« inquit, »Deus omnem lacrymam ab oculis eorum .« Tanta illius ciuitatis, et tam celsa de Dei munere claritas apparebit, ut nulla remaneant uestigia uetustatis. Tunc siquidem corpora celestis corruptio sublimabit, et mentes eterni regis pascet intuitus. Et mors ultra non erit, neque luctus, neque clamor, neque dolor erit, que prima abierunt, cum sancta ciuitate nouissimo iudicio glorificata, dolor, luctus et mortalitas tantum in gehenna remanebunt.

»Porro Iudith uniuersa uasa bellica Holofernis, que dedit ei populus, et conopeum quod ipsa sustulerat, de cubili ipsius, obtulit in anathema obliuionis.«  Quod ergo Iudith uniuersa uasa bellica Holofernis, sibi data a populo consecrabat Domino, significat quod sancta Ecclesia illas animas, quas diabolus sua malitia delusas ad usum ministerii sui, ad opera scilicet impietatis subiectas habuit, ipsa per bonum studium ab illius potestate eruens, uasa acceptabilia aqua et uerbo effecit Deo, iuxta illam parabolam Euangelii, qua Dominus ad Iudeos loquitur dicens: »Nemo potest uasa fortis ingressus in domum diripere, nisi prius fortem alliget, et tunc domum eius diripiet .« Cum et Redemptor humani generis principem huius mundi eiecit foras et alligauit fortem, tunc accepit Ecclesia ipsius potestatem ab eo, ut uasa hostis diripiens conuerteret in uasa pietatis, nec non et studium, quo nefandi  seductoris fraudes predicans detegebat, ipsum etiam pro dono acceptabili offert regi et creatori suo. Unde subiungitur: »Et conopeum quod ipsa sustulerat, in anathema obliuionis.« Conopeum ergo, quod rete muscarum esse dicitur, doli sunt, quibus imprudentes capiuntur. Sed hos anathematizat et damnat sancta mater Ecclesia, quia illos displicere Domino nouit, innocentiam autem placere; iuxta illud psalmiste: »Innocens manibus et mundo corde, qui non accepit in uanum animam suam, nec iurauit in dolo proximo suo, hic accipiet benedictionem a Domino, et misericordiam a Deo salutari suo. «

»Erat autem populus iucundus secundum faciem sanctorum.« ueraciter et tunc populus Dei iucundus  erit, cum peruenerit ad contemplationem uultus conditoris sui, nec non et in hac peregrinatione iam in spe futurorum bonorum quodammodo iucundus et letus est. Unde dicit Apostolus: »Spe iam salui facti sumus .« Et iterum: »Spe,« inquit, »gaudentes, in tribulatione patientes .« Hinc et ipsa ueritas in Euangelio ait: »Cum uos persecuti fuerint, et dixerint omne malum aduersum uos, mentientes propter nomen meum, gaudete et exsultate, quia merces uestra copiosa est in celis .«

»Et per tres menses gaudium huius uictorie celebratum est cum Iudith.« Quid est per tres menses gaudium huius uictorie celebrari cum Iudith.  nisi quemlibet sanctorum fide, spe et caritate in incolatu istius mundi cum matre Ecclesia congratulari, et pro uiribus certare, ut diuina gratia adiutus, integrum et sine querela spiritum suum, animam et corpus in aduentum Domini nostri Iesu Christi conseruet. Fides enim, Domino testante, hominem saluum facit. Et de spe psalmista ait: »Qui sperat in Domino, non confundetur in eternum .« Hinc et Ioannes apostolus de caritate dixit: »Qui manet in caritate, in Deo manet, et Deus in eo .« Per tres menses ergo huiuscemodi gaudium celebrat omnis qui ad eternam beatitudinem recte peruenire desiderat, et pia intentione, recta locutione atque bona operatione uitam perfectam ducendo aduentum iudicis sui sollicitus exspectat. Cum  autem ille uenerit, et tempus laboris illius transierit, tunc fiet quod sequitur:

»Post dies autem illos unusquisque redit in sua.« Quia finito iudicio accepte sententie sancti Dei de peregrinatione istius mundi migrabunt ad possidendum regnum Patris eterni, quod paratum est illis ab origine mundi.

»Et Iudith magna facta est in Bethulia, et preclarior erat uniuerse terre Isrel.« Quia tunc apparebit claritas et gloria sancte Ecclesie, que antea latebat, cum in pressuris istius mundi uersabatur. Tunc enim iuxta Euangelicum testimonium: »Iusti fulgebunt sicut sol in regno Patris eorum ,« et puritas fidei, per quam Apostolus omnes rite credentes uirginem castam se despondisse uni  uiro Christo gloriabatur, in uera Bethulia, hoc est, in uirginitate perpetua clarebit, quando sponsa nobilissima superno sponso ueraciter coniuncta, sine macula, et sine ruga, et sine corruptione ulla celestem Ierusalem intrauerit. Preclarior ergo erat Iudith uniuerse terre Isrel, quia sola Ecclesia catholica eminet in toto orbe terrarum supernas diuitias querens, thalamo celestis regis dignissima, et cum eo perpetuum regnum possessura. De qua ipse sponsus in Cantico canticorum ait: »Sexaginta sunt regine, et octoginta concubine; una est columba mea, perfecta mea, una est matris sue electa genitrici sue: uiderunt eam filie, et beatissimam predicauerunt; regine et concubine laudauerunt eam .«

 »Erat etiam uirtuti castitas adiuncta, ita ut non cognosceret uirum omnibus diebus uite sue ex quo defunctus est Manasses uir eius.« Castitas ergo Ecclesie admirabilis est, et ualde laudabilis, que postquam pompe diaboli et idololatrie abdicauerat, et iuxta Apostoli sententiam mundus sibi crucifixus est, ipsaque mundo; nequaquam ultra passa est ad illecebras carnalium uoluptatum, atque pristinas sordes peccatorum relabi, sed lauacro sacre regenerationis abluta atque renata, quod reliquum est temporis, in fide uiuit Filii Dei, cui per Paulum dicitur: »Eratis aufem aliquando tenebre, nunc autem lux in Domino, ut lucis filii ambulate.«

»Erat autem diebus festis procedens cum gloria  magna.« Festa Christiane religionis, quibus recordatur temporis Dominice incarnationis, passionis, resurrectionis atque ascensionis ad celos, aduentus Spiritus sancti, sanctorum martyrum et confessorum natalitia atque trumphos, in quibus omnibus Ecclesia procedit cum magna gloria; quia honesta conuersatione et probis moribus atque laudibus diuina incessabiliter commemorat sacramenta. Quod propheta nouo populo, hoc est Christiano mandare uidetur in Psalterio, ubi scriptum est: »Constituite diem solemnem in confrequentationibus, usque ad cornu altaris ;« dum soluendum dicit, qui honore Domini et sanctorum confessione sacratus in confrequentationibus, id est professionibus crebris, quas populi turba condensat,  et reddit celeberrima deuotione festiua. Quod uero addit usque ad cornu altaris, prohibentur forsitan aliqui, quod multis in usu est, audita Euangelii lectione descendere; non enim ad cornu altaris accedunt, qui communicationis gratia non replentur. Hoc de isto altari uisuali, ut mihi uidetur, competenter accipimus, quo corpus et sanguis Domini solemni frequentatione datur. Illud uero altare est ante conspectum Domini, ubi purificatis animis per contemplationem ad sancta iubemur accedere, ut in hac actuali solemnitate illud semper debeamus inspicere.

»Mansit autem in domo uiri sui annos centum quinque, et dimisit Abram suam liberam.« Domum uiri presentem mundum possumus accipere,  in quo sub estu tribulationum desudat Ecclesia, quia postquam abdicauit errori, cui antea sub gentili conuersatione deseruiebat, statim molestie persecutionum ei accreuerunt. Ubi annos centum quinque manebat, quia lege Dei militans pro eterna beatitudine adipiscenda decertabat. Quinque ergo libri legis diuine sunt, in quibus unius Dei cultura commendatur, et omnium idolorum seruitus penitus interdicitur. Centum ergo, quia de leua numerum transfert in dexteram, eternam beatitudinem, ut diximus, merito designat. Et dimisit Abram suam liberam, cum carnalium conuersationem, que timori semper obnoxia est, in libertatem gratie et securitatem caritatis docendo, exhortando, atque bonis exemplis meliorando perducit: ut iam bona, que timore  penarum pro parte gerebat in spem premiorum, et amore ipsius boni perfecto agere studeat. Quia, ut Ioannes, ait »Timor, qui penas habet, non est in caritate, sed perfecta caritas foras mittit timorem .« Unde timidi, seruorum, et dilectione pleni liberorum assimilantur conditioni.

»Et defuncta est ac sepulta cum uiro suo in Bethulia.« Defunctam ac sepultam dicit Ecclesiam ex parte membrorum eius, que ab initio peccati protoplasti parentis nostri usque ad finem mundi mortis corporee non poterant iura effugere, de quo per Prophetam dicitur: »Quis est homo qui uiuit, et non uidebit mortem?« Morietur etiam secundum Ecclesiastis sententiam, sapiens et insipiens, et ad  unum finem properant omnia; terra etiam sepultura communis est bonorum et malorum. Siue altiore sensu defuncta ac sepulta Iudith cum uiro suo, quando Ecclesia in baptismate commoritur Christo, ut resurgat cum ipso. Unde dicit Apostolus: »Consepulti enim sumus cum illo per baptismum in mortem; ut quomodo resurrexit Christus a morte per gloriam Patris, ita et nos in nouitate uite ambulemus .«

»Luxitque illam omnis populus diebus septem.« Quid est quod omnis populus pro morte Iudith lugeat diebus septem, nisi quod electi Dei per omne tempus presentis uite, quod per septenarium dierum numerum currit, propter peregrinationem presentis Ecclesie in dolore et gemitu se affligunt, donec aspiret  dies, et inclinentur umbre. Sed luctus iste non ex desperatione, sed magis tedio presentium, et ex affectu futurorum, quem assidue habent sancti, nascitur. Ex quorum persona Propheta in psalmis loquitur dicens: »Super flumina Babylonis illuc sedimus et fleuimus, dum recordaremur tui, Sion .« Et item, »Sitiuit,« inquit, »anima mea ad Deum uiuum, quando ueniam et apparebo ante faciem Dei? Fuerunt mihi lacryme mee panes die ac nocte, dum dicitur mihi quotidie: Ubi est Deus tuus ?« Ergo ut diximus, planctus ecclesiastici solemnes sunt, non lugubres. Unde in Euangelio legitur, quod »Rachel ploraret filios suos, et nollet consolari, quia non sunt .« Curauerunt uiri timorati Stephanum, et confecerunt super  eum planctum magnum. Beati qui lugent nunc, quoniam ipsi consolabuntur. E contrario autem, ue illis qui nunc rident, quoniam flebunt. Flent ergo modo sancti Dei »euntes et mittentes semina sua; uenientes autem uenient in exsultatione portantes manipulos suos .«

»In omni autem spatio uite eius non fuit, qui perturbaret Isrel, et post mortem eius annis multis.« Quomodo autem dicitur quod in spatio uite Iudith nullus perturbaret Isrel, cum tota humani generis uita tentatio sit super terram. Sed forsitan de clade hostium forinsecus dicit, quod post acceptam per Iudith uictoriam minus molesti fuerint ad tempus genti Iudeorum. Mysterium autem manifestum  est, quod nullus electos Dei in presenti Ecclesia nocere funditus possit; id est, usque ad anime interitum pertingere. Unde ipsa ueritas in Euangelio ait: »Omne quod dedit mihi Pater, ad me ueniet, et eum qui uenit ad me, non eiiciam foras.« Et item: »Qui uerbum meum audit, et credit ei qui me misit, habet uitam eternam, et in iudicium non uenit, sed transiet a morte in uitam.« Hinc et Apostolus ait: »Quos autem predestinauit, hos et uocauit; et quos uocauit, hos et iustificauit; quos autem iustificauit, illos et glorificauit. Si Deus pro nobis, quis contra nos ?« Cunctis ergo diebus, quibus Ecclesia in incolatu istius mundi peregrinatur, electi filii eius sub umbra alarum Dei usque ad finem proteguntur illesi. Et si in hoc tempore  doloribus et angustiis plenissimo sine damno salutis sue conseruantur, quanto magis post finem istius uite sine omni angustia, gemitu et periculo custodiuntur, ubi dolor uel gemitus amplius iam non erit ullus. Et hoc est quod dicitur post mortem eius annis multis; quia post obitum presentis uite in seculum seculi anni eius sunt, quibus cum Christo feliciter uiuit, et regnat in eternum.

»Dies autem uictorie huius festiuitatis, ab Hebreis in numero sanctorum dierum accipitur, et colitur a Iudeis ex illo tempore, usque in presentem diem.« Merito igitur festiuitas huius uictorie ab Hebreis, hoc est, transitoribus, in numero dierum sanctorum accipitur et colitur a Iudeis, hoc est, confessoribus, ex illo tempore usque in presentem  diem; quia omnes qui in uia huius uite positi transire cupiunt ad regnum celeste, et confitentur Domino misericordiam eius, et mirabilia eius super filios hominum, nullo modo obliuisci poterunt solemnitatis istius, sed in numero sanctorum dierum accipiunt illam, quando hanc solam in gaudio uniuersarum solemnitatum suarum celebrant. Ex eo scilicet tempore, quo primum per baptismum de inimici euaserunt potestate; usque in presentem diem, id est, donec presens seculum finiatur. Cum autem futura uenerit uita, tunc iam festiuitas stabilis erit atque perfecta, quando uidebitur Deus deorum in Sion, et sancti eius regnabunt cum eo in secula seculorum.





APPENDIX AD RABANI MAURI EXPOSITIONEM IN LIBRUM IUDITH. IACOBI PAMELII COMMENTARIUM IN EUMDEM LIBRUM.



PRAEFATIO.


 Calamitoso hoc seculo nostro quo quisque pro libito quiduis aut reprobat aut approbat, peruicaciores quidam et multa alia que pro sacra Scriptura Ecclesia retinet, et hunc librum a canone sacre Scripture remouent, argumento moti quod inter canonicas eum Scripturas Hebrei non recipiant, confirmantes id D. Hieronymi in lib. Reg. Prefatione, ubi libris ab Hebreis receptis in canonem prius enumeratis concludit. Quidquid ergo extra Iob est, inter apocrypha ponendum est, et igitur Sapientia que uulgo Salomonis inscribitur, et Iesu filii Syrach, liber Iudith, Tobias, non sunt in canone. uerum ut paucis ad hec responsum demus, non statim est consequens, si apud Hebreos in auctoritate non sint, non esse recipiendos apud Christianam Ecclesiam, que diuinitus edocta, totum Nouum Testamentum  cum quibusdam libris ante Euangelia editis in canonica auctoritate tenet et predicat. Sunt quidem eloquia Dei ab Hebreis translata et deuoluta ad Christi Ecclesiam, et manent ueteris instrumenti  Scripture, Iudeis et Christianis communes et in diem usque hodiernum; Iudei uero iam Christum, finem omnium prophetarum abnegantes, ueram earumdem Scripturarum intelligentiam perdiderunt, et uolumina que palam Christum sonant multa in suarum Scripturarum canonem non recipiunt, recepta postmodum ab Ecclesia Christiana; de quibus quod sint uerissima et diuino Spiritu edita, iam olim Ecclesiis innotuit, inter que merito et hic liber, quem pre manibus habemus, connumerandus est. Hieronymus uero in dicto prologo: »Diligenter attendenti manifestius est, quam ut probatione egeat, canonem enumerare secundum Hebreorum sententiam, tribuens ordines et nomina librorum secundum eorum consuetudinem, summam eius infra citandi melior erit opportunitas.« Iam quod a principio siue Ecclesie primitiue et inter canonicas sit habita hec Scriptura, et tanquam talis citata a Patribus declarandum est. Inprimis itaque qui circa annum  196 claruit Origenes, etsi in Scripturarum canone, quem enumerat in comm. Psal. I, citante Eusebio lib. uI Ecclesiast. Histor., c. 8, non meminerit huius Scripture, ut pote canonem non Ecclesie sed Hebreorum referens , idem tamen, uti reliquis Scripturis ab iis a canone resecatis, sic et hanc citat historiam huiusmodi sacram homilia ultima super libros Iudicum: plura fortasse loca diligens in eo lector inueniet. Chrysostomus etiam ex uariis et magnis locis hom. 10 ieiunii commendationem ex hac uel maxime sumit historia. Similiter Ambrosius cum officio lib. III, c. 3, Epistol. lib. X, epist. 83, de uirginibus lib. II et de Inst. uirgin. c. 2, tum latissime in lib. de uiduis, historiam hanc tanquam canonicam prosequitur, etiam expositione eam  dignatus pro non exigua sui parte. Augustinus autem etsi lib. XuIII de Ciu. Dei, cap. 26, dicat librum Iudicum a Iudeis in canonem non recipi, idem tamen, serm. 229 et 230, latissime hanc historiam ad populum prosequitur, et idem sensisse se, quod de Machabeorum libris eiusdem lib., c. 36  apertissime subiudicat lib. II de Doctrina Christiana, dum canonem Scripturarum recitans eiusdem facit ordinis hanc et alias Scripturas, de quibus nobis est controuersia cum libris Iob, Esther et Esdre. Alius est ordo, inquiens, in quo sunt historie tanquam ex diuerso ordine, que neque superioribus libris, neque inter se conuertuntur, sicut est Iob, Tobias, Esther, Iudicum, Machabeorum duo, et Esdre duo. Augustini habes sententiam, iam que Hieronymi fuerit paucis discutiamus. Inprimis itaque Nicenam dicit synodum librum hunc inter sacras Scripturas computasse in prologo super hunc librum. Deinde quod  et ipse eum talem habuerit, manifestum est ex uariis locis, ubi hanc historiam uti alias sacras in confirmationem dictorum suorum affert. Quanquam enim quibusdam restrictionem addat locis, ut in epistola ad Furiam, si cui tamen placeat hunc librum recipere, et super Aggei c. 1: si quis tamen uult librum accipere mulieris ; aliis tamen locis et potissimum in epistola ad Siluinam de uiduitate nulla restrictione utitur, sed pari citat modo hanc historiam quo Esther et locum Euangelii de Anna filia Phanuelis. Sed obiicies fortasse, quod in dicto prologo promittit Hieronymus, et similiter Symbolum illud, quod Cypriano a quibusdam, ab aliis Rufino inscribitur, auctoritatem huius ad roboranda illa quam in contentionem ueniunt minus idoneam iudicari; uerum nichil id obstat, quia et ibi ex sententia non sua se loqui significat, cum premittit apud Hebreos, et  utitur uerbo, iudicatur. Potest et illud responderi, ne forte urgeatur, quod dictum symbolum dicit. Hec omnia Patres in Ecclesia legi uoluerunt, non tamen ad auctoritatam ex his fidei corroborandam. Quod eiusmodi libri tametsi non sint idonei ad confirmandam fidem contra Iudeos, qui illos extra canonem locant; in Christianorum tamen Ecclesiis habeantur tanquam libri diuino Spiritu editi. Quod et ex conciliis confirmari potest tum ex Niceno illo a Hieronymo citato, quod tanquam quatuor Euangelia uenerari se tradit Gregorius, tum ex concilio Carthaginensi III, cui ipse Augustinus interfuit, ubi canone 4 definientes qui libri in Ecclesia legi et cantari debeant Augustinus etiam hunc inter alios recenset. Patres, eodem fere ordine quo supra citato loco, ita suppleuerunt quod in concilio Laodiceno can. ultim.  omissum erat. Eumdem seruat ordinem et Innocentius I in epistola decretali ad Exuperium, c. 7, et Gelasius in concilio Rom. in exordio, et postea secuta concilium Constantiense et Tridentinum. Unum itaque iam pateat, ex hoc libro, ut et ex reliquis Scripture libris, egregios tractatores etiam proximos apostolicis successoribus accepisse testimonia, tanquam diuina, consequens est preter tres illos ordines, quos ex sententia Hebreorum recenset Hieronymus Prolog. super lib. Reg., etiam quartum apud nos esse ordinem librorum ueteris Testamenti, quos etsi Hebrei inter apocrypha numerent, Christiana tamen Ecclesia inter diuinos libros honorat et predicat.

Porro iam tractandum occurrit, quo tempore, quoue sub rege contigerit, et quo auctore conscripta sit hec historia. Hic uero tanta est scriptorum uarietas, ut uix duos comperias, qui sibi constent; nos aliquot sententiis recitatis, que maxime probabilis  uideatur, quanto poterimus breuissime Deo fauente demonstrabimus. Primo itaque se due offerunt, prorsus, ut uidetur, reiiciende. Alteram perperam ex Aug. colligit, qui indicem in omnia eius opera contexuit, quod nempe sub Cyro contigerit, quod quam uero sit absimile, ut pote quod is Iudeis ad extremum usque uite spiritum, quam maxime fauerit, cuiuis notius est, quam ut probatione egeat. Altera est ea, quam sequitur Eusebius in Chronicis, et eius sequaces Aug. lib. XuIII de Ciu. Dei, c. 26 , et Beda de Temporibus, quam etiam Zieglerus recentiorum quidam falso Philoni attribuit: hallucinatur ex eo, ut opinor, quod regem sub quo contigisse contendit Assuerum, priscum Artaxerxem Cyro successisse dicit, quem ipse Cambysem existimat, cum reuera, ut postea latius ostendetur, Darium Histaspem intelligat. Ea est quod sub dicto Cambyse contigerit: uerum obstat, in primis imperii eius tempus breuius quod 12 ann., cum omnium historicorum  suffragio non octo plenis annis regnasse constet, nec satisfacit id quod dicunt quidam ab iis enumerari tantum tempus, quo post patris obitum imperauerit, prius uero 6 annis regnasse, Cyro in bellum Scythicum profecto; nam id quidem uerissimum esse ex Metasthene constat; uerum tradunt seculares historie, si Sabellico et Carioni fides adhibenda sit, breuissimo eum tempore patri superuixisse, ut pote non duorum annorum spatio, cum etiam Greci tantum 7 ann., menses 5, imperio eius attribuant: obstat et illud quam maxime, quod cap. 4 huius historie Eliachim et Ioachim summi pontificis  fiat mentio, quem certum pontificatum obtinuisse longo post Cambysem tempore, cum iehsu filius Iosedech, sub quo filii Isrel ex captiuitate reducti sunt 36 annis primum et postea 20, pontificatum gesserit, cui demum successit in pontificatu Ioachim hic eius filius: sunt et alia  plura obstantia que breuitatis causa omittimus.

Sunt et alie due quas non prorsus ausim reprobare, cum quibusdam fundamentis nitantur satis solidis, approbare tamen omni ex parte nequaquam possum. Prior est Ziegleri supradicti et recentiorum quorumdam qui contigisse putant, non post, ut plerique, sed ante captam Hierosolymam, sub Iosia nempe rege nondum adulto ut pote, quod legamus Iu Reg. XXII, regnare eum cepisse anno etatis octauo. Quare durante eius pueritia curam prouincie confirmande commissam summo sacerdoti, primum Helcie, Eliachim deinde eius filio cuius fit mentio Iu Reg. XuIII, et Isaie XXII, si non summo pontifici, sed tantum secundi ordinis sacerdoti; ob singularem tamen auctoritatem electo a collegio sacerdotum ob compertam pietatem quam custodissent ipse et pater inuiolatam sub regibus impiis, Manasse et Amon; regem autem hunc qui regnauit in Niniue, Nabuchodonosorem intelligunt, Priscum  dictum primum eius nominis, tertium tamen Chaldeorum regem, sed octauum Babyloniorum, patrem magni Nabuchodonosoris, qui uastauit Hierosolymam, de quo habetur Iu Reg. XXIu, quod Iechoniam cum uxore et liberis sponte deditum in Assyriam traduxerit, et Sedeciam regem constituerit. Arphaxat autem contra quem bellum gesserit fuisse putant, aut Phraartem Medorum regem, quem apud Medos regnasse dicunt 12 ann. Nabuchodonosor, aut Deiocum patrem eius, qui, ut auctor est Herodotus, longe maiori adhuc quam hic describitur magnificentia, Ecbatanam condidit; quanquam priori magis opinioni de Phraarte faueant, eo quod Deiocus, ille circa annum Nabuchodonosoris 12 sit mortuus. Et plausibilior ceteris uideretur hec sententia, nisi essent quedam in ipso progressu libri que obstant uel maxime; nam cum teste Eusebio in Chronicis Assyriis sibi repugnantibus rex Medorum Cyaxares, qui Phraoti successit, pater Astyagis Niniuen  siue, ut ipse uocat, Ninum ciuitatem funditus deleuerit, idque Iosie tempore contigisse testetur Hieronymus ex Herodoto in Prologo super comment. Ione prophete, quidni coniectare liceat, Phraote Medorum rege a Nabuchodonosore superato, filium eius Cyaxarem siue ut uocat eum Metasthenes Astybarum una cum filio suo Axanda, quem nos Astyagem uocamus imperantem  ultionem sumpsisse de Nabuchodonosore, belloque illi illato, ut ille regiam Medorum Ecbatana sic ipse Assyriorum regiam ad id usque temporis Niniuen, expugnauerit; plausibilis cuique uidetur hec sententia; utrum, obstat in primis quod Ioachim siue Eliachim  cuius hic fit mentio, summus pontifex appelletur cap. 15, qualem non fuisse illum Eliachim ex Iosepho manifestum est, qui uin lib. Antiq. cap. 10, seriem pontificum enumerans Helcie non Eliachim, sed Sareiam filium eius substituit, nisi forte eo quod contrarie sententie fauere  uideatur tum cap. XXII Isaie, tum Hieron. in Comment. et illius et 36 cap. Sareiam eumdem esse existimemus uariis appellatum nominibus. Deinde obstat et illud quod cap. ult. uixisse tradatur Iudith in domo uiri sui annos 115; in omni autem spatio uite eius non fuisse qui perturbaret Isrel et post mortem eius multis annis. Iam uero ex sacra constat historia annis non pluribus quam 42 aut circiter post regem Iosie uastatam Hierosolymam. Postremo quid ad precedentia, fortasse quis euasionem excogitare possit, quid ad hoc respondeant omnino non uideo quod dicit Achior ad Holofernem cap. u. Nuper autem reuersi ad Dominum Deum suum ex dispersione qua dispersi fuerant, adunati sunt, quod premisisset; et plurimi eorum captiui ducti sunt in terram non suam, ex quo plane conuinci uidetur, post reditum ex captiuitate hec contigisse. Quod, ut opinor, aduertens Seuerus Sulpitius Historie sue sacre lib. II ad alteram sententiam propendet, et  proinde traditum dicens post captiuitatem contigisse, reiecta Eusebii de Cambyse sententia ob non correspondentes annos eius imperii, modeste prefatus, si in historia opinari liceat, sub Ocho rege, qui post Artaxerxem secundus fuit, sub quo Esther claruit, hec gesta putat: idque uel ex hoc, quod idem Ochus natura immitis humanique sanguinis et bellorum sitientissimus fuerit, si gentilibus historiis fides sit adhibenda; nam preterquam quod magnam exercuit tyrannidem, proprios etiam fratres interemit; Aegyptum etiam que ante multos annos desciuerat ad Persarum monarchiam, iterum adierit; quo tempore etiam sacra eorum, et Apim in Deum receptum  irrisisse traditur, quod postea Bagues spado eius natione Aegyptius indignatus morte regis ultus est. Meminit autem Bague cuiusdam hec Historia, cum ab eo ad cubile Holofernis deducta legitur Iudith XII, et iterum cap.  XIII et XIu. Unde non immerito in argumentum sue opinionis adductum se dicit, ut regem Nabuchodonosorem Ochum fuisse existimaret, annis etiam correspondentibus, ut pote qui plusquam annis 23 imperauit. Quam sententiam etiam id confirmare uidetur, quod Orosio teste lib. III sue Histor., cap. 7, multos Iudeorum in transmigrationem egerit, atque in Hyrcania ad Caspium mare habitare preceperit, quos etiam suo tempore ibi fuisse tradit opinione constanti, quandoque inde erupturos esse. Quid autem huic sententie obstet aliud non uideo, nisi quod preterquam quod contra communem omnium sententiam historiam hanc, historiam Esther putent posteri, etiam quis fuerit summus ille pontifex Ioachim, siue Eliachim  non uideam: cum ex Philone constet Ioachim pontificem Iesu filium non uixisse nisi ad annum usque 12 magni Artaxerxis, sub Ocho uero duobus mediis pontificibus  obtinuisse pontificatum 23 annis Ioachim, ad finem usque uite ipsius Ochi, nisi forte eidem nomen utrumque adaptari dicamus fine nominis tantum uariato, uerum etiamsi id quod minus tamen probabile est, sequeremur, quem Arphaxat hunc faciamus non uideo, sed studiosis id historiarum indagandum penitius relinquens, ad eam, que omnibus tutissima uidetur Philonis  properandum puto.

Philo itaque in Breuiario de temporibus, contigisse tradit, sub Assuero Prisco Artaxerxe, qui Cyro successit, quem non Cambysem esse, ut Zieglerus existimauit, sed Darium Histaspem, uel ex eo est manifestum, quod successisse illi dicit filium eius Darium Artaxerxem Longimannum, iam illum Darii huius non Cambysis filium fuisse cuiuis notum est, quod uero Methastenem secutus in enumerandis his regibus nec Cambysis meminerit, nec Xerxis, hinc factum uidetur, tum quod ille, ut supra dictum est,  minimo temporis interuallo post patris regnarit obitum, tum quod iste statim a principio regni in Greciam se conferens regnum Orientis Artaxerxi administrandum reliquit, et quia non presens mansit Xerxes in Oriente, hinc apud Hebreos ignotus fuisse uidetur; sicque optime concordari poterit catalogus horum regum, qui apud Grecos est historicos, cum eo qui apud Metasthenem. Addit Philo, qui cum bellum hic pararet contra Arphaxat (sic eum enim appellat factionis Tamaritine fautorem, qui Assyrios ad defectionem compulerat, Medosque, et Persas, missum ad eum Iesum pontificem intercessum pro Hebreis, eo quod contra eos, duces Syrie ad regem scripserant, relicto in pontificatu ann. 12 Assueri, filio suo Ioachim, qui et Eliachim, quem tamen non auditum ab eo, quod bello esset occupatus. Ioachim itaque pontificatum administrante, historiam hanc contigisse dicit, unde et anno sequenti, audita Holofernis cede, uetuisse edicto publico ut in lib. Esdre habemus, templum erigi. Et  hec est eius sententia. Iam argumenta quibus mouentur alii ut ante captiuitatem contigisse putent hanc historiam, paucis respondendum est. Et primum ad ea que ex ipsa historia fundamentum habere uidentur.

Quorum primum est, quod cap. Iu de timore filiorum Isrel iam consternatorum dicitur, tremor et horror inuasit sensus eorum, ne hoc faceret Hierusalem et templo Domini, quod ceteris ciuitatibus et templis fecerat; constat enim tempore huius Darii Histaspis, tantum iacta fundamenta templi, unde metus esse non debuerit, aiunt, ne templum profanaretur, quod necdum esset, multo uero minus, ne ciuitas, nam et illa necdum cepta erat edificari. uerum ad illud facile erit respondere, si diligentius attendamus, quid in Greco textu, quem Septuaginta interpretibus plerique attribuunt, quasi explicationis gratia id sit additum. Quia recenter ascenderant de captiuitate et nuper omnis populus ex Iudea congregatus,  et uasa, et altare, et domus a profanatione sanctificata erant, ex quo liquido intelligitur quod per templum altare iam erectum accipiatur, in quo iam holocausta offerebant diuina et nocturna, attestante id I Esdre III; collocauerunt autem altare Dei super bases suas, et obtulerunt super illud holocaustum Domino mane et uespere, etc., et per Hierusalem iacta iam fundamenta, cum iis, in quibus degebant habitaculis, unde in Greco quasi explicationis causa et domus eorum legitur, ut iam dictum est.

Minoris porro momenti est quod secundo afferunt loco ex sexto capite desumptum quod, cum paulo ante e captiuitate reuersi essent filii Isrel, ita ut recens adhuc esset eorum memoria, non potuerit ignorare ea omnia Holofernes, que tamen serio exquirit a principibus Moabitis et Ammonitis; possunt enim ea uerba accipi tanquam ex admiratione  et furore nimio dicta, quasi diceret: Quis, qualisue est hic populus qui ausit resistere, aut quibus queso animantur auxiliis? qui sensus certe non alienus est. Deinde possit fortasse et aliud effugium reperiri, dicendo ducem Holofernem, non Assyrium, aut Persam, sed ex ulterioribus mundi regionibus oriundum fuisse, qui ob egregia facinora ad tantam euectus sit dignitatem, et proinde hec illi fuisse incognita. Postremo si clauum clauo, ut in prouerbio est, pellere licet, ad id ab eis uelim responderi, primum quod mox in sequentibus ab Achior dictum supra citauimus: Nuper autem reuersi ad Dominum Deum suum ex dispersione, etc., quibus correspondet et lectio Septuaginta, qui preterea premittunt his uerbis, et ciuitates eorum deuastate, et templum desolatum. Iam uero quod de Niniue deleta, et Medorum monarchia, iam a Persis occupata, afferunt, eiusdem est firmitatis. Cum enim, si Hieronymo loco supra citato credendum est, deleta sit Niniue  sub Iosia inter quem et hunc Darium, centum anni elapsi sunt, quid inopinari liceat, tam Niniuen reedificatam, in qua deficientibus, a se et ex Philone mox dixi, Assyriis, Medis, et Persis regnauerit, quam Ecbatanam; nam ex interpretatione Septuaginta sepius citata, clarum est non tantum ab hoc Nabuchodonosore, nam commune id nomen regibus Assyriis fuit, ut Persis, Darii, et Artaxerxis; superatum ipsum Arphaxat, sed et ipsam ciuitatem Ecbatanam expugnatam, cum cap. I sic legant inter multa alia, que habent amplius, quam nostra communis uersio: Et peruenit usque Ecbatana, et obtinuit turres, et destruxit plateas eius, et ornatum eius dedit in opprobrium. Quam tamen sub successore huius Dario Longimano  iterum reedificatam fuisse constat ex I libr. Esdre c. uI, ubi inuentum dicitur in Ecbatanis id uolumen, in quo decretum Cyri descriptum fuit, de Isrelitis e captiuitate emittendis, unum id et Iosephus testatur libr. XuIII, apud Ecbatana Danielem  turrim magnificentissimam instruxisse, in qua usque ad sua tempora Persarum reges condi soleant. Quod afferunt autem neque Niniuen, neque Medos circa hec tempora reges habuisse, nullius momenti est, neque enim si penitius textum introspiciamus, Nabuchodonosor rex Niniue dicitur, sed in ea regnasse forte sola residua, ut pote etiam Babylone expulsus, si Herodoto, Iustino et aliis historicis credendum est, quam tamen postea Zopyri cuiusdam recuperauit opera. Similiter pro eo, quod noster legit textus Arphaxat Medorum rex, LXX sensum melius exprimunt, dum sic uertunt, Arphaxat, qui regnauit Medis in Ecbatanis, tanquam dicerent, regnum occupauit, sicut autem suam confirmat sententiam Seuerus Sulpitius, eo quod Bague cuiusdam in hoc libro fiat mentio, pari sane modo, et hec confirmari potest, cum prefecti cuiusdam huius Darii eodem nuncupati nomine aperte mentionem faciat Sabellicus, per quem necem Oliganis cuiusdam sue uite insidiantis  procurauerit. Et de his hactenus, nunc quis auctor huius sit libri paucis subiiciamus.

Sicut autem in precedentibus, sic et hic Philonis uidetur amplectenda opinio, qui Ioachim summum pontificem, cuius in hoc libro fit mentio, et huius et libri Esther auctorem facit, ut pote qui pontificatum summum administrarit, primum in legationem misso patre, quo tempore hec contigit historia annis 8, quo tempore et hanc historiam conscripserit, et anniuersariam  liberationis memoriam quotannis agendam instituerit; postea uero patre interim intermedio post reditum, iam secundo annis 48 a 20 Longimani anno ad 12 usque magni Artaxerxis, Assueri, sub quo Esther claruit. uideretur interim fortasse cuipiam ex Comm. Hieron. super cap. I Aggei, ab ipsa Iudith conscriptum, cum dicat: »Si quis tamen librum uult recipere mulieris:« uerum eiusmodi coniecturis sepe fallimur.



IACOBI PAMELII IN LIBRUM IUDITH COMMENTARIUM.



CAPUT PRIMUM. Nabuchodonosor, uicto Arphaxat, qui regnum Medorum adeoque suum omne ui occuparat, cunctis regnis nititur imperare.

»Arphaxat itaque rex Medorum subiugauerat multas gentes imperio suo.« Secundum ea que in prefatione latius diximus, Arphaxat iste, siue Artaxat , factionis fuit Thamaritice fautor, eius nempe qua per Thamarim reginam Scytharum, Cyrus deuictus et expugnatus est; qua elati uictoria Schyte, etiam imperii eius inuasores exstiterunt; fuitque inter primos eorum iam dictus Artaxat, qui, teste Philone, Assyrios, Medos et Persas ad defectionem compulit, quin quod hac factione, etiam Babylone exutus sit Darius Histaspis, qui hic dicitur Nabuchodonosor, testibus Herodoto et Iustino historiographis. Atque, id est, quod hic dicitur Arphaxat rex Medorum, siue  qui regnauit Medis in Ecbatanis, subiugauerat imperio suo, et ad defectionem compulerat gentes multas. Rex enim Medorum non alia ratione dicitur quam quod regnum occuparat.

»Et ipse edificauit ciuitatem potentissimam, quam appellauit Ecbatanis.« Ecbatanis siue Ecbatana, ut I Esdre uI, metropolis est maioris Medie, ubi reges eo quod frigida sit, estiuare solent, condita iuxta Herodotum, lib. I, a Deioco Medorum regi cui Phraotes successit auus Astyagis, quem Cyrus regno expulit; uel si uolaterrano, lib. XII, credendum, a Seleuco; atque hinc non recte uertit noster interpres edificauit, sed potius uertendum erat, amplificauit aut simile quidpiam; consentit enim etiam textus Grecus, ut infra citabimus.

»Ex lapidibus quadratis et sectis fecit muros eius in altitudine cubitorum septuaginta, et in latitudine cubitorum triginta. Turres uero eius posuit in altitudine cubitorum centum, per quadrum uero earum,  latus utrumque uicenorum pedum spatio tendebatur, posuitque portas eius in altitudine turrium.« Latius describit magnificentiam edificii dicte ciuitatis, tam quoad pulchritudinem quam quoad fortitudinem, idque clare satis, nichil itaque hic immorandum est; id tantum notandum, quod nonnichil discrepet textus Grecus, qui sic habet: Et edificauit in Ecbatanis,  circumcirca muros ex lapidibus sectis in latitudinem cubitorum trium in longitudinem cubitorum sex, et fecit altitudinem muri cubitorum septuaginta, et latitudinem ipsius cubitorum quinquaginta, et turres eius statuit super portis eius cubitorum centum, et fecit portas eius, portas sublatas ad altitudinem cubitorum septuaginta, et latitudo ipsarum cubiti quadraginta. Et gloriabatur quasi potens in potentia exercitus sui, et in gloria quadrigarum suarum. Nec hic aliud est quidpiam, quam modus ille ueteribus usurpatus,  e turribus et quadrigis pugnandi, ut uidere est in lib. Iosue, Iudicum et Regum.

»Anno igitur duodecimo regni sui Nabuchodonosor rex Assyriorum.« Nabuchodonosor commune nomen est regum omnium. Assyriorum, secundum Philonem, quemadmodum Aegyptiorum Pharao, et imperatorum Romanorum Cesar et Augustus. Quis autem hic intelligendus sit, latius in prefatione disputauimus, et eam tanquam uerisimillimam amplexi sumus sententiam, que est apud Philonem in Breuiario de temporibus ut nempe intelligatur Darius Histaspis, quem ipse Assuerum, Priscum Artaxerxem uocat, qui Cambysi et Xerxi successit.

»Qui regnauit in Niniue ciuitate magna.« Niniue ciuitas fuit Assyriorum, quam edificauit Assur, ut est Genes. X, que ab aliis Ninus, ab Eusebio, Nisibis appellatur. Magna autem appellatur, fere ubicunque eius fit mentio, unde illud Ione I: uado in Niniuen ciuitatem magnam. Magnitudo porro eius ibidem describitur.  Et Niniue erat ciuitas magna itinere trium dierum. Regnasse autem uidetur dictus Nabuchodonosor in Niniue, eo quod tum toto fere imperio, tum etiam Babylone regia sua exutus fuerit a dicta factione Thamaritica, uel supra ex Iustino et Herodoto adduximus.

»Pugnauit contra Arphaxat, et obtinuit eum in campo magno, qui appellatur Ragau.« Multum hic a textu nostro uariat textus Grecus, ut pote qui hic tantum preparationem ponat ad bellum, postea uero in fine capitis uictoriam talem prosequatur, atque hic inprimis sic legitur, fecit, ac si dicat preparauit bellum contra Arphaxat in campo magno; hic est campus in terminis Ragau, est itaque secundum nostrum textum locus conflictus, secundum Grecum uero locus in quo suas collegit copias.

»Circa Euphratem et Tigrim, et Iadasan in campo Erioch regis Elicorum.« Explicare uidetur circa que loca fuerit iste campus, quodque fuerit campus, aut ditio regis Elicorum, in quo conflictus factus sit.  Quia tamen secundum cosmographos longius ab inuicem sunt dissiti hi fluuii, quorum hic fit mentio, Euphrates, Tigris, et Iadasa, siue Histaspis, ut legit textus Grecus, quam ut ad omnes eos pertingat iste campus Ragau, aut regis Elicorum, multo explicatior hic esse uidetur Greci exemplaris lectio. Et occurrerunt ad eum omnes habitantes montana, et omnes habitantes Euphratem, et Tigrim et Histaspem, et campum Erioch regis Elicorum, et conuenerunt gentes multe ualde in prelium filiorum Gelod. Nominibus itaque locorum gentes denotate, sicut enim scribunt cosmographi, a flumine Indo, qui est ab Oriente usque Tigrim, qui ab occasu, he regiones sunt, Aracusia, Parthia, Assyria, Persia, et Media montuose et aspere, que a septentrione habent Caucasum montem. A meridie mare Rubrum, et sinum Persicum, in medio sui flumina precipua Histaspem et Ardiuum. In his sunt gentes uiginti due, quali tamen nomine dicitur Parthia, sepe et Media  uocatur a Tyri usque ad Euphraten. Significat itaque hic conuenisse ad eum in prelium, omnes illi subditas gentes.

»Tunc exaltatum est regnum Nabuchodonosor, et cor eius eleuatum est. Et misit ad omnes, qui habitabant in Cilicia et Damasco, et Libano, et ad gentes, que sunt in Carmelo, et Cedar, et inhabitantes Galileam in campo magno Esdrelon, et ad omnes qui erant in Samaria et trans flumen Iordanem, usque Hierusalem, et omnem terram Iesse, quosque perueniatur ad montes Aethiopie. Ad hos omnes misit nuntios Nabuchodonosor rex Assyriorum.« uarias gentes enumerat, ad quas misit Nabuchodonosor secundum nostram uersionem, ut se illi subiicerent; secundum textum Grecum, ut auxilio sibi essent in expugnando Arphaxat. Notiores autem sunt he regiones, quam ut explicatione sit opus, nisi quod terre Iesse, siue Gesen  nomine, Aegyptus ueniat accipienda, a  parte regionis eius, quam quondam Iacob patriarcha inhabitauit cum suis, Gessen appellata Genes. XLuI, quan Hieron. in Hebrai. Institut. Thebaidem fuisse existimat. Samariam autem inhabitantes illi accipiendi sunt, qui adhuc residui erant ex captiuitate decem tribuum, in quibusdam ciuitatibus Samarie; id est, regni decem tribuum, sic enim frequenter in sacra Scriptura accipitur, has iterum gentes paulo aliter in hunc modum textus Grecus recenset. »Et misit ad omnes habitantes Persiam, et ad omnes habitantes usque occidentem, et habitantes Ciliciam et Damascum, et Libanum, et Antilibanum, et omnes habitantes contra faciem maritime regionis, et eos qui in gentibus Carmeli et Galaad, et superiorem Galileam, et campum magnum Esdrelon, et omnes qui in Samaria, et ciuitates eius, et trans Iordanem atque Hierusalem, et Bethsame, et Chellus et Cades, et flumen Aegypti et Taphne, et Ramesse, et omnem terram Gesen, quousque perueniatur ad terga Tanais,  et Memphis, et omnes habitantes Aegyptum quousque perueniatur ad terminos Aethiophie.«

»Qui omnes uno animo contradixerunt, et remiserunt eos uacuos, ac sine honore abiecerunt.« Nolentes nempe ei subiici, si nostrum textum inspiciamus: Grecus uero sic habet: »Et uili penderunt omnes uerbum Nabuchodonosor, et non conuenerunt illi in bellum, etc.« Notandus est autem hic locus aduersus eos, qui Cambysen hic intelligunt.  Constat enim ex II libr. Herodoti, eum omnes dictas regiones paratas accepisse preter unam Aegyptum, quam postea armis peruasit, et suo adiecit imperio.

»Tunc indignatus Nabuchodonosor rex ad omnem terram illam iurauit per thronum et regnum suum, quod defenderet se de omnibus regionibus his.« Hoc est, quod uindictam de eis sumeret, conformiter enim ex Greco, uertitur: »Et iurauit per thronum  et regnum suum, ulturum se omnes terminos Cilicie, Damasci, et Syrie, et interempturum gladio omnes habitantes in terra Moab et filios Ammon, et omnem Iudeam, et omnes qui in Aegypto, donec perueniatur ad terminos duplicis maris.« Additur autem ibi, quod noster textus non habet: »Et aciem instruxit in potentia sua contra Arphaxat regem in anno septimodecimo, et confortatus est in bello suo, et omnes currus sui, et dominatus est ciuitatibus eius, et peruenit usque ad Ecbatana, et obtinuit turres, et destruxit plateas eius, et ornatum eius dedit in opprobrium, et cepit Arphaxat in montibus Ragau, et iaculatus est eum in iaculis suis et disperdidit eum, et reuersus est postea in Niniuen, ipse et omnis confederatus illi, multitudo uirorum bellatorum magna ualde, et erat ibi torpens et conuiuia faciens ipse et exercitus eius per dies centum uiginti.



CAPUT II. Holophernes a Nabuchodonosore mittitur omnia regna et populos rebelles uastaturus.

»Anno tertio decimo Nabuchodonosor regis, uicesima et secunda die mensis primi, factum est uerbum in domo Nabuchodonosor regis Assyriorum ut defenderet se.« Nimis libera hic est Lyrani sententia, qua dicit hunc decimum tertium annum fuisse secundum regni Cambysis annum post mortem patris. Non enim potest ex historiis colligi tempus quo regnauit uiuo patre amplius sexennio, et tum ex Sabellico, cum ex Carione non amplius quam biennio patri superuixisse constat, quin quod Greci integro eius imperio non plures quam septem annos, menses quinque attribuant; non posset itaque hoc ullo constare pacto, cum textum Grecum quantumcunque etiam admitteremus decem annis uiuo patre ipsum regnasse. Sic enim  habet: »Anno decimo octauo Nabuchodonosor, etc.« Ubi iterum explicatius, quam in nostro textu, ut ulcisceretur omnem terram, legitur. Mensis autem primus apud Hebreos Martius fuit circa finem cuius aptum est tempus preparando bello.

»uocauitque omnes maiores natu, omnesque duces et bellatores suos, et habuit cum eis mysterium consilii suit. Dixitque cogitationem suam in eo esse, ut omnem terram suo subiugaret imperio. Quod dictum, cum placuisset omnibus, uocauit Nabuchodonosor rex Holophernem principem militie.« Clariora sunt hec quam ut expositione indigeant, tantum id notandum, quod addat exemplar Grecum, principem militie sue, secundum existentem ab ipso.

»Et dixit ei: Egredere aduersum omne regnum Occidentis, et contra eos precipue, qui contempserunt imperium meum. Non parcet oculus ulli regno omnemque urbem munitam subiugabis mihi.« Regnum uocat Occidentis, eo quod omnes  he regiones Occidentales erant respectu Assyriorum, qui imperio Nabuchodonosoris parebant.

»Tunc Holophernes uocauit duces et magistratus uirtutis Assyriorum, et dinumerauit uiros in expeditione centum uiginti millia peditum pugnatorum, et equites sagittarios duodecim millia.« Conuenientius e Greco uertitur: »Et dinumerauit uiros electos in prelium,« et fortasse etiam hic legendum est »in expeditionem.« Maior autem fuit peditum numerus, eo quod secundum ueget. de Re Militar., robur exercitus in peditatu consistat. Equites etiam sagittarios notanter dicit, eo quod equitibus usitatum erat sagittis pugnare, quomodo etiam Mauris.

»Omnemque expeditionem suam fecit uenire in multitudine innumerabilium camelorum cum his que exercitibus sufficerent copiose, boum quoque armenta gregesque ouium, quorum non erat numerus. Frumentum ex omni Syria in transitu suo  parari constituit, aurum uero et argentum de domo regis assumpsit multum nimis.« Latius describit apparatum belli tam quoad commeatum amplissimum, quam quoad thesaurum auri et argenti ad soluendum militum stipendia.

»Et profectus est ipse et omnis exercitus cum quadrigis et equitibus, et sagittariis, qui cooperuerunt faciem terre sicut locuste.« Descripto exercitus apparatu, describitur eius ad bellum profectio. Est autem hic hyperbole ad exprimendam magnam populi multitudinem.

»Cumque pertransisset fines Assyriorum, uenit ad magnos montes Auge, qui sunt a sinistro Cilicie, ascenditque omnia castella eorum et obtinuit omnem munitionem.« In Greco textu paulo latius hec profectio in hunc describitur modum: Et exierunt a Niniue uiam trium dierum super faciem campi, Bectileth, et castrametati sunt in Bectileth prope montem, qui est ad sinistram superioris  Cilicie, etc. Ubi nota, quod montem dicit, non montes; qui enim hic montes Auge dicuntur, Taurus mons est qui inter Assyriam et Armeniam extenditur, prorsus uersus Occidentem.

»Effregit autem ciuitatem opinatissimam Melothi.« Opinatissimam uocat famosissimam, idque propter mercium abundantiam. Inuasit autem hanc tum ob munitionem loci, tum ob opportunitatem Cilicie armis peruagande. Opinandum est autem hanc esse, quam Mallum uocat Ptolomeus, cuius populi dicuntur Mallothe, quorum mentio fit II Machabeor. Iu. Contingit Tharsenses, et Mallothas seditionem mouere. Grecus interim textus multo aliter, sed obscurius: »Et abiit  inde in montana, et incidit Phud et Iud.

»Predauitque omnes filios Tharsis, et filios Ismel qui erant contra faciem deserti, et ad austrum terre Chellon.« Tharsis in Scripturis uarie accipitur. Nonnunquam pro Carthagine, ut notauit  Hieronymus in interpretat. locor. Hebr. eo quod in Ezechiele, ubi nos secundum LXX legimus Carthaginem, in Hebreo Tharsis scriptum reperiatur; nonnunquam mare Mediterraneum secundum quosdam, ut apud Ionam prophetam et Psalm. LXXI: »Omnes naues Tharsis.« Alii rursum Indiam significari putant, III Reg. X. Hic interim saluo doctiorum iudicio plane existimant a Tharsis filio Iauan, cuius fit mentio Genes. X. Imo de eadem mentionem fieri est uerisimile tum dicto lib. Regum, tum Psalm. LXXI, tum Isaie II, tum Ezech. X. Hinc et eius regionis Metropolis, Theta mutato in Tau, Tarsus nomen obtinuit, que patria fuit Pauli ut est in Actis apostol. Hoc interim notandum, quod Grece  pro Tharsis, Preses legitur. Hoc item, quod quanquam Lyrano teste, pro Ismel quidam codices habuerint Isrel, mendosos fuisse eos codices cum correspondeat etiam Grecus textus, et Agareni posteri Ismelis fere in desertis habitare  consueuerint, non ita filii Isrel.

»Et transiuit Euphratem, et uenit in Mesopotamiam, et fregit omnes ciuitates excelsas, que erant ibi a torrente Mambre usquequo perueniatur ad mare.« Mesopotamia maioris Asie, Syrieque pars regio est inter Babyloniam et Arabiam, ad leuam Tigridis fluuii, imo intra duos amnes Tigridem et Euphratem a septentrione Tauro excepta, unde et ipso uocabulo Greco, in medio fluminum sita monstratur, Mesos medius, Potamos uero fluuius interpretatur. Quis autem sit iste torrens Mambre inuenire non potui, Grece uocatur Arbonai.

»Et occupauit terminos eius a Cilicia usque ad fines Iaphet, qui sunt ad Austrum; adduxitque omnes filios Madian et predauit omnem locupletationem eorum, omnesque resistentes sibi occidit in ore gladii.« Per fines Iaphet, quantum ex cosmographis coniectari licet, intelligit Africam. Scribit enim Berosus, Iaphet filium Ne Africam tenuisse,  ex quo gentiles sint orti. Deinde scribit Plinius in Prolog. lib. III Africam tertiam esse orbis partem. . . ad Austrum sitam, multum itaque huic fauere uidetur sententie, quo dicitur ad Austrum; plus interim addit Grecus textus, »ad austrum et faciem Arabie,« qui etiam pro adduxit legit circumdedit. Madian autem ciuitas est trans Arabiam ad meridiem Iudee sita in deserto Saracenorum, contra orientem maris Rubri, dicta a Madian filio Abraham ex Cetura de quo Genes. XXu

»Et post hec descendit in campos Damasci in diebus messis, et succendit omnia sata, omnesque arbores, et uineas fecit incidi, et cecidit timor illius super omnes inhabitantes terram.« In Greco est, »super omnes inhabitantes regionem maritimam, qui erant in Sidone, et Tyro, et habitantes Sur et Ocina et Temnaan, et habitantes in Azoto et Ascalone;« et continuo subiungitur: »Et miserunt ad eum legatos uerbis pacificis dicentes,« etc.



CAPUT III. Holophernes etiam sese sponte dedentibus non parcit, nec urbibus, nec diis eorum.

»Tunc miserunt legatos suos uniuersarum urbium, ac prouinciarum reges ac principes Syrie scilicet et Mesopotamie, et Syrie, Sobal et Libye, atque Cilicie.« Syria in uniuersum grandis regio est, terminatur a septentrione Cilicia et parte Cappadocie, ab occasu Syrio pelago. Ab Hebreis autem dicitur Aram, ab Aram filio Sem, inde Syri Aramei dicuntur: Syria Sobal dicitur et Syria Soba, II Reg. uIII, et I. Paralip. XuIII, et in titulo Psal. LX. Est autem ea que dicitur Palestina, ad mare Mediterraneum pertingens sita ad Occidentem Iudee. Sic Ioseph lib. I Iud. Antiq. cap. 12. Libya autem magna pars est Africe, in qua tamen tunc adhuc nichil prouinciarum comitum fuit, nec ab Assyriis, nec a Chaldeis.

»Qui uenientes ad Holophernem dixerunt: Desinat  indignatio tua super nos. Melius est enim ut uiuentes seruiamus Nabuchodonosor regi magno, et subditi simus tibi quam morientes cum interitu nostro, ipsi seruitutis nostre damna patiamur. Omnis ciuitas nostra omnisque possessio, omnes montes, et colles campi, et armenta boum gregesque ouium et caprarum, equorumque et camelorum et uniuerse facultates nostre, atque familie in conspectu tuo sunt, sint omnia sub lege tua. Nos etiam et filii nostri serui tui sumus. ueni nobis pacificus dominus, et utere seruitio nostro sicut placuerit tibi.« Aliud hic nichil significatur quam maximus metus omnium dictarum regionum et earum subiectio, qua se seruituti magis dedere maluerunt, quam ipsi morti traderentur suis ciuitatibus deletis.

»Tunc Holophernes descendit de montibus eum equitibus in uirtute magna, et obtinuit omnem ciuitatem munitam, et omnem inhabitantem terram.  De uniuersis autem urbibus assumpsit sibi auxiliarios uiros fortes, et electos ad bellum.« Ostenditur hic dura dominatio Holophernis, ut pote, qui etiam subiectis non parceret. Notandus est autem hic usitatus Scripturis loquendi modus, quo omnem terram accipit pro particulari aliqua terra, ac si dicat omnem terram iam dictam.

»Tantusque metus prouinciis illis incubuit, ut uniuersarum urbium habitatores principes et honorati simul cum populis exirent obuiam uenienti, excipientes eum cum coronis et lampadibus, ducentes choros in tympanis et tibiis. Nec ista tamen facientes ferocitatem eius pectoris mitigare potuerunt, nam et ciuitates eorum destruxit, et lucos eorum excidit.« Maioris explicationis gratia denuo ferocitatem Holophernis exaggerat.

»Preceperat enim illi Nabuchodonosor rex, ut omnes deos terre exterminaret, uidelicet ut ipse solus diceretur Deus ab his nationibus que potuissent Holophernis potentia subiugari.« Describitur  hic magna impietas et superbia huius regis, qua se solum tanquam Deum uenerari uoluit, reliquis diis omnibus exstinctis.

»Pertransiens autem Syriam Sobal, et omnem Apameam omnemque Mesopotamiam, uenit ad Idumeos in terram Gabaa, accepitque ciuitates eorum, et sedit ibi per triginta dies, in quibus diebus adunari precepit uniuersum exercitum uirtutis sue.« Idumei intra Iordanem sunt, quorum metropolis est Hierichus, extra montes regionis Arrabiene, qui prohibuerunt Holophernem ne in Iudeam intraret facile. Grecus interim textus sic legit: »Et uenit contra faciem Esdrelon prope Dothaim, que est contra terram magnam Iudee, et castrametatus est inter Gabaa et Scytharum urbem.« Sunt autem he due urbes in tribus Iuda finibus.



CAPUT Iu. Filii Isrel se muniunt aduersus Holophernem, hortantes eos ad hoc Eliachim sacerdote.

»Tunc audientes hec filii Isrel, qui habitabant in terra Iude, timuerunt ualde a facie eius, tremor etiam et horror inuasit sensus eorum ne hoc faceret Hierusalem et templo Domini quod fecerat ceteris ciuitatibus.« Postquam descripta est qualis persecutio aliarum gentium, iam ad persecutionem descendit filiorum Isrel, prius tamen eorum apparatum ad bellum hoc capite recensens. Est autem iste unus ex iis locis, ex quibus probare nititur Zieglerus non post captiuitatem contigisse hanc historiam, aut tempore Cambysis, aut tempore Darii Histaspis, ut nostra est sententia, sed ante; constat enim tempore huius Darii Histaspis, tantum iacta fundamenta templi, unde metus esse non debuerit, inquit, ne templum profanaretur, quod necdum esset,  multo uero minus ne ciuitas deleretur, que necdum cepta erat edificari. uerum, ut supra etiam in prefatione monuimus, templi nomine altare iam erectum intelligendum est, in quo iam teste I Esdre III, holocausta offerebantur diurna et nocturna, et per Hierusalem iacta iam fundamenta cum iis, in quibus iam degebant habitaculis. Atque istud liquido manifestum euadit e Greco textu, ubi tum reditus eorum a captiuitate meminit, tum altaris iam recens sanctificati. Sic enim habet: Et pro Hierusalem, et pro templo Domini Dei turbati sunt, quia fuerant recenter ascendentes de captiuitate et nuper omnis populus congregatus fuerat ex Iudea, et uasa et altare et domus eorum a profanatione sanctificata erant. Nihil itaque istud obstat nostre sententie.

»Et miserunt in omnem Samariam per circuitum usque Iericho, et preoccupauerunt omnes uertices montium. Et muris circumdederunt uicos suos, et congregauerunt frumenta in preparationem pugne.« Aptissima est descriptio apparatus bellici,  tam quoad munitionem oppidorum quam quoad commeatum, que duo inprimis sunt necessaria. Samaria autem hic ut etiam supra in I cap. est annotatum, sicut ibi, non pro sola ciuitate illa capitur, sed pro toto regno decem tribuum, intelligit itaque illos, quicunque e captiuitate adhuc erant in illis finibus reliqui. Quod satis etiam indicat Grecum exemplar, quod sic habet: Et miserunt ad omnes terminos, et uicos Samarie, et Bethoron et Belmen, et Iericho, et ad Choba et Esora, et uallem Salem, et preoccupauerunt, et cetera, uti enumerantur ciuitates aliquot site in decem tribubus. Iericho autem ciuitas fuit opulentissima in tribu Beniamin ab Hierosolymis centum quinquaginta, ab Iordane sexaginta distans stadiis, nobilis palmetis et balsami uiridariis. Huius pulchram descriptionem uidere est apud Iosephum de bello Iudaico lib. u cap. 4.

»Sacerdos etiam Eliachim.« Quedam exemplaria legunt enim. Hoc etiam notandum, quod exemplar  Grecum constanter legat: »Ioachim sacerdos magnus, qui erat in diebus illis in Hierusalem,« idque eo magis, quod infra cap. Xu hic idem Ioachim appelletur. Unde et notat Philo synonyma esse Syris et Aegyptiis hec nomina: Eliachim, Elich, et Ioachim; fuisse autem hunc, cuius hic fit mentio Ioachim filium Iesu filii Iosedech sub quo reuersi sunt e captiuitate filii Isrel, refert enim illum Iesum missum fuisse ad Darium sepius nominatum intercessum pro Hebreis, eo quod contra eos duces Syrie ad regem scripserant, relicto in pontificatu, anno duodecimo Assueri nostri, siue Nabuchodonosor, filio suo Ioachim, qui et Eliachim; hoc itaque pontificatum summum administrante, contigisse hanc historiam. Est autem hoc loco potissimum nostre quam sequimur sententie fundamentum, eo quod, ut in prefatione latius declarauimus, non possint commode docere, quotquot aliam amplectuntur sententiam, quis fuerit iste Eliachim, siue Ioachim sacerdos  magnus, unde et ipse Lyranus, qui in precedentibus mordicus sententiam eam est amplexus, que de Cambyse intelligit, hoc argumento motus, frigida responsione premissa, quod binonymus fuerit iehsu filius Iesedech, uidens nondum argumento satisfactum, aut, inquit, fatendum erit tempore Cambysis non contigisse hanc historiam, sed longo postea temporis interuallo; plura quod ad hunc attinet locum, qui desiderat, ad prefationem ipsam remitto, in qua latius aliorum sententias refutauimus.

»Scripsit ad uniuersos qui erant contra Esdrelon que est contra faciem campi magni iuxta Dothaim et uniuersos per quos transitus uie esse poterat, ut obtinerent ascensus montium, per quos uia esse poterat ad Hierusalem et illic custodirent, ubi angustum iter esse poterat inter montes. Et fecerunt filii Isrel secundum quod constituerat eis sacerdos Domini Eliachim.« Multis hic describit summi sacerdotis diligentiam in apparatu belli faciendo.  uidetur autem ista ciuitas Esdrelon, cuius iam etiam aliquoties in exemplaribus Grecis facta est mentio, sita fuisse non procul a Samaria, eo quod addatur, iuxta Dothaim, quem constat locum esse, ubi Ioseph reperit fratres suos, pecora pascentes Genes. XXXuII, quem etiam suo tempore superfuisse testis est Hieronymus in duodecimo a Sebaste  milliario contra Aquilonis plagam, cuius etiam fit mentio Iu Regum uI. Grecus porro textus etiam hic nonnichil uariat, et addit in hunc modum: »Scripsit iis qui habitabant Bethulia et Bethsemesthan, que est contra Esdrelon,« et cetera.

»Et clamauit omnis populus ad Dominum instantia magna, et humiliauerunt animas suas in ieiuniis et orationibus, ipsi et mulieres eorum.« Postquam quantum ad uires pertinet humanas, se muniuerunt, scientes plagas a Deo non immitti, nisi ob peccata, nec esse malum in ciuitate, quod non fecit Dominus, ad preces et ieiunia confugerunt, omnibus nobis in exemplum, ut in afflictionibus constituti,  id inprimis unice curemus, ut Deus peccatis nostris reconcilietur, ac sic Deo negotium omne nostrum commendemus, non dubium, quin sicut isti exaudiendi simus.

»Et induerunt se sacerdotes ciliciis, et infantes prostrauerunt contra faciem templi Domini, et altare Domini induerunt cilicio.« Modus iste antiquitus usurpatus est agendi penitentiam ut uidere est tum Iohel I et II, tum Ione III, tum aliis Scripture locis quam plurimis. uidetur autem hic ad complementum deesse sententie prepositio, se, ut legatur: »Et postrauerunt se;« unde et in Greco textu sic legitur: »Ipsi et mulieres eorum, et iumenta eorum et omnis aduena, et mercenarius et seruus, imposuerunt cicilia super lumbos suos, et omnis uir et mulier et pueri, ceciderunt contra faciem templi.«

»Et clamauerunt ad Dominum Deum Isrel unanimiter, ne darentur in predam infantes eorum, et uxores eorum in diuisionem, et ciuitates eorum  in exterminium, et sancta eorum in pollutionem, et fierent in opprobrium gentibus.« Grecus textus post unanimiter, subiungit assidue, per quod docemur orationis conditionem, ut exaudiatur, uel precipuam eam esse debere, ut assidua sit et perseuerans, unde et infra hoc eodem cap. Eliachim uictoriam pollicetur, si modo perseuerauerint filii Isrel in ieiuniis et orationibus, de qua conditione ad orationem requisita pulcherrime tractat Chrysostomus supra Psalm. Iu, et rursum uII, ubi preter hanc quoque conditiones affert requisitas ad exauditionem.

»Tunc Eliachim sacerdos Domini magnus circumiuit omnem Isrel, allocutusque est eos dicens: Scitote quoniam exaudiet Dominus preces uestras, si manentes permanseritis ieiuniis et orationibus in conspectu Domini.« Rursum hic Grecum exemplar legit Ioachim: deinde sermo ille, »si manentes manseritis,« Hebraismus est Scripturis usitatissimus, cuiusmodi est illud »desiderio desideraui,« et  multa similia, que passim reperire est. Sensus autem est, ac si dicat: Si assidue permanseritis in ieiuniis et orationibus. Atque id est, quod iam diximus exprimi conditionem ad orationem requisitam. Est autem et locus iste notandus, contra Lutheranos, qui ieiunium omne abrogare conantur ut hinc sicut et aliis innumeris Scripture locis, et utilitas, et efficacia ieiunii ostendatur, deinde et illud, quod non mirum sit, si hodie a prefectis Ecclesie ieiuniorum modus instituatur, cum id etiam antiquitus usurpatum habeamus.

»Memores estote Moysi serui Domini, qui Amalec confidentem in uirtute sua, et in exercitu suo, et in clypeis suis et in equitibus suis non ferro pugnando sed precibus sanctis orando deiecit. Sic erunt uniuersi hostes uestri si perseueraueritis in hoc opere quod cepistis.« Per exempla sanctorum corroborat eos. Sic et Paulus ad Hebr. II fidem commendans, patrum copiosa adducit exempla, qui  per fidem uicerunt regna, operati sunt iustitiam. Historiam autem, quam hic attingunt, reperire est Exodi XuII. Similiter et Ioannes Chrysostomus, alibi uires orationis et efficaciam commendans: »Quis, inquit, non hostem orando deuicit orationibus? Danielis uisa panduntur, sopiuntur flamme, fere hebetescunt, cadunt hostes, inimici uincuntur. Quanto igitur purior frequentiorque fuerit oratio, tanto erit celerior de hoste uindicta.«

»Ad hanc igitur exhortationem eius, deprecantes Dominum permanebant in conspectu Domini ita ut etiam hi qui offerebant Domino holocausta, precincti ciliciis, offerrent sacrificia Domino, et erat cinis super capita eorum. Et ex toto corde suo omnes orabant Deum ut uisitaret populum suum Isrel.« Diligentiam eorum et assiduitatem in orationibus multis prosequitur, que quomodo exaudite fuerint, statim infra recensebitur.



CAPUT u. Achior monet Holophernem, ne contra Iudeos temere pugnet.

»Nuntiatumque est Holopherni principi militie Assyriorum, quod filii Isrel prepararent se ad resistendum ac montium itinera conclusissent, et furore nimio exarsit in iracundia magna. uocauitque omnes principes Moab et duces Ammon.« Postquam descripta est persecutionis filiorum Isrel specialis occasio, iam describitur et describi incipitur ipsa persecutio, et inprimis inquisitio Holophernis de statu Iudeorum ab Ammonitis et Moabitis, quibus ob uicinitatem regionis erant notissimi, uariat interim hic nonnichil textus Grecus in eo inprimis quod pro ad resistendum legat ad prelium, tum rursum sic addit: »Et muniuissent omnem uerticem montis excelsi et posuissent in campis scandala;« et tertio post mentionem ducum Ammon, adiicit: Et  omnes satrapes regionis maritime.«

»Et dixit eis: Dicite mihi quis sit populus iste, qui montana obsidet; aut que et quales, et quante sint ciuitates eorum, que etiam sit uirtus eorum, aut que multitudo eorum, uel quis rex militie illorum, et quare pre omnibus, qui habitant in Oriente, ipsi contempserunt nos, et non exierunt obuiam nobis, ut susciperent nos in pace? « uaria inquirit: primum que origo eorum; deinde quales et quanti, ut audeant resistere, queue uires et audacia eorum; tertio quis rex eorum, quam prouidus et sapiens; postremo, si nichil tale illis sit, cur magis resistant quam relique omnes, quas iam subiugauerat gentes, atque ea de causa, quomodo, inquit Zieglerus, potuit iste omnia hec ignorare qui querit, cum filios Isrel, si paulo ante e captiuitate reuersi fuerint, notissimos habere debuerit, sufficienti itaque, inquit, sunt argumento uetustiorem captiuitate Babylonica esse  hanc historiam. uerum ut supra etiam in prefatione, in primis oppono illi responsionem Achior, quam nunc afferemus. Itaque reuersi ex dispersione; deinde accipi possunt hec uerba tanquam ex admiratione dicta, ac si dicat: Quis qualisue iste est populus aut quo rege, aut quibus animatur auxiliis, ut ausit resistere; non enim multum a textu alienum est. Postremo, si id magis plane uerisimile Holophernem non Assyrium, aut Persam, sed in ulterioribus multo mundi partibus oriundum fuisse, qui ut frequenter fit ob egregiatam Assyriis naualem operam ad tantam dignitatem euectus sit, et proinde non mirum, si hec illi sint incognita; postreme autem huic coniecture multum fauet, quod  omnes istos principes ad quos loquitur, filios Chanaan; at constat Ammonitas et Moabitas, multos alios fuisse a Chananeis. Deinde et illud, quod cum supra cap. II a rege Assyriorum regnum Occidentis, ut pote a petitiore eius  rei appellentur he regiones; ipsa hic easdem habitare dicat in Oriente. Quanquam interim ad postremum hoc Lyranus respondeat, quod quanquam respectu Assyriorum ad Occidentem esset, respectu tamen totius terre habitabilis Iudea, et iam dicte regiones magis Orienti quam Occidenti uicine sint. Sed illi rursum obiicitur non esse uerisimile tam exactum fuisse mathematicum eum, qui perpetuo arti militari operam dederat.

»Tunc Achior dux omnium filiorum Ammon respondens ait: Si digneris audire, domine mi, dicam ueritatem in conspectu tuo, de populo isto qui in montanis habitat, et non egredietur uerbum falsum ex ore meo.« Sequitur hic responsio ad interrogata ipsius Achior ducis Ammonitarum. Ut pote, qui in ipso de Iudeorum genere natus esset, de Loth, ut pote et ita eorum agnoscens gentem. Primum autem modeste prefatus captat beneuolentiam a prefata eius rei, de qua interrogabatur, scientia, ac sic tandem de origine eorum secundum  ordinem interrogatorum narrationem sic accipit. Populus iste ex genere Chaldeorum est. Sic habetur Genes. XI. Tulit itaque Thare Abraham filium suum, et Loth filium Aram filii sui, et Sarai nurum suum, et eduxit eos de Ur Chaldeorum, id enim nomen urbis fuit de qua oriundi erant. Achior autem ad Holophernem, quanquam infidelis aliquid utile conatus est, inquit Hieron. in uII cap. Matth. I, sicut Ietro socer Moysi arbor mala utique in Deum Isrel non credebat, dedit consilium Moysi bonum.

»Hic primum in Mesopotamia habitauit, quoniam noluerunt sequi deos patrum suorum, qui erant in terra Chaldeorum. Deserentes itaque ceremonias patrum suorum, que in multitudine deorum erant, unum Deum celi coluerunt.« Addit textus Grecus, »Deum quem cognouerant,« et rursum addit: »Et habitauerunt ibi diebus multis,« usque ad mortem nempe Thare patris Abraham. »Qui et precepit eis, ut exirent inde, et habitarent in Charran.« Sic  etiam appellatur hec ciuitas Actor. uII. In Genes. uero loco dicto uocatur Haram; est autem locus in Mesopotamia, ubi cum suis ad mortem usque commoratus est Thare. Quoniam aut nullum peculiare preceptum est in Genesi, quo in tharran habitare precipiuntur, sed tantum post mortem patris Thare. Abraham preceptum accipit Genes. XII ut, relicta habitatione et terra sua, in terram Chanaan transmigret; rectius multo hic legere uidetur textus Grecus hoc pacto, ut exirent de habitatione sua, et irent in terram Chanaan, et habitauerunt ibi, et repleti sunt auro et argento, et in iumentis multis nimis, ac tum demum subiicit illud nostri textus.

»Cumque operuisset omnem terram fames, descenderunt in Aegyptum, illicque per quadringentos annos multiplicati sunt, ut dinumerari eorum non posset exercitus.« Paucis enarrat, tum descensum eorum in Aegyptum, de quo Genes. XLuII, tum tempus quo illic habitarunt, quod similiter omnino exprimitur  Genes. Xu, quadringentorum nempe annorum. Sunt interim, ut completum habeas numerum, hi anni computandi, a quinto anno [a 1Kb] Isaac autem ismel domum Abrahe, si numerentur, ut Actor. uII, quadringenti et decem anni computandi sunt a septuagesimo quinto anno Abrahe non peregrinatus est in Aegyptum, quem secuturum erat semen suum.

»Cumque grauasset eos rex Aegypti atque in edificationibus urbium suarum in luto et labore subiugasset eos, clamauerunt ad Deum suum, et percussit totam terram Aegypti plagis uariis.« De isto grauamine et promissione Aegypti in plagis multis habes in Exodo statim a principio usque ad caput XIII. Addit autem textus Grecus: »Plagis uariis in quibus non erat sanitas.«

»Cumque eiecissent eos Aegyptii a se, et cessasset plaga ab eis, et iterum eos uellent capere, et ad suum seruitium reuocare, fugientibus his Deus celi mare aperuit, ita ut hinc inde aque quasi murus solidaretur, et illi pede sicco fundum maris perambulando  transirent.« Paucis recenset, quod late describitur Exodi XIII et XIu. Non est itaque hic immorandum, cum nudam recenset historiam, cuius tractatio non ad hunc, sed ad illum spectat.

»In quo loco cum innumerabilis exercitus Aegyptiorum eos persequeretur, ita aquis coopertus est, ut non remaneret, uel unus, qui factum posteris nuntiaret.« Quanto serior uindicta peccantium est, tanto iustior in similitudinem Pharaonis, qui dire plagis admonitus non punitus, in duritia perseuerans, ad extremum Rubri maris fluctibus est obrutus. Sic Hieron. super cap. XXXII Ieremie.

»Egressis autem mare Rubrum, deserta Sina montis occurrerunt, in quibus nunquam homo habitare potuit, uel filius hominis requieuit.« Quorum exemplaria paulo aliter, sensu tamen eodem sic legunt: »Egressi etiam, etc., deserta etiam occupauerint.« Cum autem secundum cap. Exod. Xu primum occupauerint, et primum occurrerit eis desertum  Sur, et alia quedam, ad desertum uero Sinai tantum tertio mense egressionis uenisse dicuntur Exod. XIX. In hoc notandum, non seruari omnino eiusdem hic ordinem qui in Exodo, sed tantum breuiter repeti historiam exitus filiorum Isrel, recensitis non omnibus locis, per que transierint, sed tantum precipuis. Ideo plus notandum quod Hieron. ad Effabiolam tractat. in quadraginta duas mansiones filiorum Isrel, quando octauam mansionem tractat. Sciendum, inquit, quod omnis usque ad montem Sinai eremus Sin uocatur et ex tota prouincia etiam locus nomen unius mansionis accepit. Istud, inquam, notandum, quia alioqui non possit commode intelligi, quod hic dicit textus, in desertis Sina, siue Sin fontes amaros obdulcatos, sic enim sequitur:

»Illic fontes amari obdulcati sunt eis ad bibendum, et per annos quadraginta annonam de celo consecuti sunt.« Alludit ad illud Exodi Xu: »Et  uenerunt in Marath, nec potuerunt bibere aquas de Marath, eo quod essent amara; unde et congruum loco nomen imposuit Marath, id est, amaritudinem, etc.« Deinde ad cap. eiusdem lib. Exod. XuI, ibi de celo primum carnes, deinde manna datum est eis, quo postea usi sunt per quadraginta annos, quibus manserunt in solitudine.

»Ubicunque ingressi sunt, sine arcu et sagitta, et absque gladio et scuto Deus eorum pugnauit pro eis.« Hactenus originem et progressum filiorum Isrel late deduxit; nunc quibus uiribus confidunt, consequenter ostendit, ut pote non suis sed Dei. Quanquam enim pugnauerint cum Amalec et aliis armati, non tamen obtinuerunt uictoriam per arma, sed uirtute diuina. Unde 2 Amalec. cap. preceden. 2 Ios. XuII, Moysi debellatus dicitur, et in pugna Iosue contra reges Chanaan, lapides grandinis interfecerunt  aduersarios, et sol stetit immobilis, ut Iosue X inuenire est. Reliqua que sequuntur patent in decursu Iudic. et Iu Regum.

»Denique Chananeum regem et Iebuseum et Chereseum, et Heueum, et Hetheum et Amorrheum, et omnes potentes in Esebon prostrauerunt, et terras eorum et ciuitates eorum ipsi possiderunt, et usque dum non peccarent, erant cum illis bona, etc.« Melior est, que hic tangitur historia ex libris Numeri. Deuteron. et Iosu. quam ut inherendum sit; omnes reges, qui hic breuiter, latius commemorantur Ios. XII ad numerum usque 30, etc. Erant autem he gentes habitantes in ea terra, quam toties se daturum promiserat Abraham, Isaac et Iacob.

»Nam et ante hos annos cum recessissent a terra quam dederat illis Deus ut ambularent in ea, exterminati sunt preliis a multis nationibus, et plurimi eorum abducti sunt captiui in terram non  suam.« In primis tempore transmigrationis Ioachim et captiuitatis sue sub Sedechia exterminati sunt preliis per reges Assyriorum, et Aegypti, ut patet in Iu Reg. et plurimi eorum captiui abducti sunt, primum per Theglath Philasar Iu Reg. Xu. Secundo per Salmanasar Iu Reg. XuII. Possent autem hec uerba, ut facit Zieglerus, intelligi tantum de exterminio regni Isrel; sed tum lectio Greca, tum uerba sequentia omnino addunt etiam intelligi debere de transmigratione regni Iuda et Babylone, primo tempore Ioachim filii Iosie, secundo tempore Ioachim filii eius, Iu Reg. XXu. Grece enim additur: »Et ciuitates eorum deuastate, et templum desolatum; quod constat non contigisse, nisi in ultima illa transmigratione Iuda et Babylone. uerba uero sequentia sic habent:

»Nuper autem reuersi ad Dominum Deum suum ex dispersione, qua dispersi fuerant, adunati sunt, et ascenderunt hec montana, et iterum possident Hierusalem, ubi sunt secula seculorum.« Obstat,  inquam, illud sententie Ziegleri quam maxime, quia nusquam legimus reuersos fuisse filios Isrel, illos, inquam, qui erant subiecti regno decem tribuum, nisi fortasse simul cum aliis Iudeis omnibus, tempore Cyri Persarum regis. Deinde ante Iosie tempora Hierusalem perdita non fuit, ut dici potuerit, »nunc iterum possident Hierusalem.« Quanquam enim in libris Regum semel atque iterum spoliatum legamus Hierusalem, semper tamen usque ad uastationem que per Nabuchodonosor facta est, in possessione eius permanserunt. Plane itaque conuincit textus intelligendum hoc de reditu ex dispersione et captiuitate sub Cyro, cuius fit mentio statim in principio I Esdre I. Hierusalem interim proditione Hierosolymitana commode accipienda, et sic nichil nobis obstabit, quod obiiciunt alii, nondum consummatam fuisse tempore regis Nabuchodonosor, Darii Hystaspis edificationem ciuitatis.

»Nunc ergo, mi domine, perquire, si est aliqua  iniquitas eorum, in conspectu Dei eorum, et ascendemus ad illos, etc.« Narrata Iudeorum historia, finem imponit, concludens per consilium quod Holopherni dat, quomodo se gerere debeat, in instanti negotio, ut nempe cognoscat non se posse filios Isrel superare, nisi per offensam Dei sui, quale quid et Balaam olim secutus est, qui docebat, ut dicitur Apocal. II, Balac mittere scandalum filiis Isrel edere et fornicari, quanquam meliori fuerit iste intentione, quam Balaam.

»Et factum est cum cessasset loqui Achior uerba hec, irati sunt omnes magnates Holophernis et cogitabant interficere eum, etc.« Post narrationem Achior subiungitur maxima cum Assyriorum reliquorum, tum hoc loco, tum ipsius ducis Holophernis sequent. cap. indignatio, eo quod diceret non posse eos sua uirtute Iudeorum gentem sibi subiugare, in  qua indignatione subsecutum est, ut nec ipsi Achior minarentur, ubi primum superati essent hostes, quod tantopere commendarat filiis Isrel, atque, id est, quod inter cetera subiungunt:

»Ut ergo agnoscat Achior quoniam fallat nos.« Hoc est, fallere nos omnibus nititur modis, ascendamus in montana, in Iudeam, inquam, que montuosa erat.

»Et cum capti fuerint potentes eorum, tunc cum eisdem gladio transuerberabitur, ut sciat omnis gens quoniam Nabuchodonosor deus terre est,« etc. Non dicunt deus celi, sed terre. uidentur enim eius erroris fuisse, qui dicebant celestem prouidentiam ad celestia se tantum extendere secundum illud Iob XXII: »Circa cardines perambulat nec nostra considerat.«



CAPUT uI. Achior ab Holopherne in manus Iudeorum traditur.

»Factum est autem, cum cessasset loqui, indignatus  Holophernes uehementer dixit ad Achior: Quoniam prophetasti nobis dicens, etc.« Exprimitur hic indignatio etiam ipsius Holophernis, quibus quod prius duces eius inter se conceperant, ipse repetit primum uerbis durissimis iisdem fere ac deinde facto exsequitur, et uerba ipsa explicatione non indigent.

»Porro autem si prophetiam tuam ueram existimas, non concidat uultus tuus, etc.« Non mirum est si timebat Achior, tum quia in medio ipsorum constitutus resistere non posset, si quid acerbius in eum molirentur, tum quod quanquam firmiter crederet, eum posse filios Isrel tutari et defendere, nesciret tamen num ipsi Deum iam offendissent. Recte autem prophetiam uocat. Neque enim aliud quidquam est prophetia  quam rerum futurarum enarratio fidelis.

»Tunc Holophernes precepit seruis suis, ut comprehenderent  Achior, et ducerent eum in Bethuliam, et traderent eum in manus filiorum Isrel, etc.« Dicta sua mandato nunc exsequitur Holophernes. Bethulia autem ciuitas est montana Palestine regionis, ex eo latere quo montes occidentem respiciunt, sita contra Schytopolim, tribus leucis a Tiberiade distans, ubi castrorum Holophernis adhuc uestigia constant.

»Sed cum appropinquassent ad montana exierunt contra eos fundibularii. Illi autem diuertentes a latere montis ligauerunt Achior ad arborem manibus et pedibus, etc.« Enarrat modum quo uenit Achior in manus filiorum Isrel, et in Bethuliam, siue Bethuluam colligit Grecus textus, qui et hoc addit: »Ad montana et ad fontes, qui erant sub Betulua.« Funda aut instrumentum est e funiculo factus, quo funduntur, hoc est, iactantur lapides, qui primum inuenti sunt in Balearibus insulis. Hinc eo utentes instrumento funditores, et fundibularii  appellantur, nec est sequenda hic interpretatio nominis, quam affert Lyranus, non magis quam illorum qui sacerdotium facinorum interpretantur.

»Porro filii Isrel descendentes de Bethulia uenerunt ad eum, etc.« Hinc uides filiorum Isrel in uinctum misericordiam, qua uinctum soluentes, in ciuitatem duxerunt, eamque ingressi pre admiratione, cur ita uinctus esset disquirere incipientes, constituerunt eum in medio totius populi.

»In diebus illis erant ibi principes, Ozias filius Micha de tribus Simeon, et Charmi qui et Gothoniel.« Grecus textus tres enumerat, »Ozias inquiens, filius Micha, etc.« Chabris filius Gothoniel, et Charmi filius Melchiel, sicque etiam habuisse olim Latinos codices manifestum uidetur ex historia, que inscribitur scholastica, auctore Comestore, que duos dicit in Bethuliam missos de Hierusalem principes sacerdotem et principem Oziam de tribus Simeon. Nominantur autem isti eo quod in medio et conspectu  ipsorum collocatus fuerit Achior. Atque, id est, quod sequitur:

»In medio itaque seniorum et in conspectu omnium Achior dixit omnia, que locutus fuerat ab Holopherne interrogatus,« etc. Preponit hic textus Grecus, quod in nostro non habemus, et ad latiorem pertinet historie explicationem: »Et conuocauerunt omnes seniores ciuitatis, et concurrerunt omnes seniores ciuitatis eorum et mulieres ad congregationem,« ac deinde subiungit: »in medio itaque eorum.«

»Cumque Achior uniuersa hec exposuisset, omnis populus cecidit in faciem adorans Dominum, et communi lamentatione, et fletu, unanimes precessuas effuderunt dicentes,« etc. Iam sequitur consolatio, qua consolati sunt Achior, et id inprimis per deuotam, et communem populi orationem, quantum enim ualeant communes Ecclesie preces, cum multis aliis Scripture locis, tum ex eo solo est manifestum, quod alibi Christus dicit: »Ubi duo aut tres fuerint  congregati in nomine meo, ego in medio ipsorum sum.« Si itaque est in medio eorum, qui duo tantum aut tres simul sunt congregati, quid existimandum est ualere communes illas Ecclesie preces.

»Domine, Deus celi et terre, intuere superbiam eorum et respice ad nostram humilitatem, et faciem sanctorum tuorum attende,« etc. Nouerant ipsi illud Sapientis: »Oratio humiliantis se penetrat nubes,« ideo humillimam hanc et breuem tamen orationem ipsorum hic est aduertere. Est preterea etiam hic locus notandus, contra modernos aduersarios, qui omnem aspernantur sanctorum inuocationem. uides enim quomodo non suis confisi meritis, per maiores suos, iam olim defunctos sanctos Abraham nempe, Isaac, Iacob, et aliorum sanctorum patrum orationem suam exaudiri petunt.

»Finito itaque fletu, et per totam diem oratione completa, consolati sunt Achior,« etc. Iam confortati diuinitus in fine orationis ad consolationem  Achior se conferunt, fiduciam suam illi proponentes, qua non dubitabant orationes suas exauditas, et proinde perpetuam etiam illi secum habitandi liberam concedunt licentiam, ut ex textu satis supra colligitur.

»Tunc Ozias finito consilio suscepit eum in domum suam, et fecit ei cenam magnam,« etc. Quali humanitate Achior a principe ipsorum Ozia exceptus sit commemorat, ut qui in eius gratiam omnes presbyteros et seniores populi ad cenam instructissimam conuocarit, iam enim ita diuinitus confirmatus erat eorum animus, ut in mediis hostibus conuiuium celebrarent.

»Postea uero conuocatus omnis populus per totam noctem intra ecclesiam orauerunt, petentes auxilium a Deo Isrel.« exemplo sunt isti omnibus in angustiis constitutis, quomodo semper ad Deum confugiendum sit. Ecclesiam uero synagogam uocat particularem, que erat in Bethulia, ut in singulis  aliis ciuitatibus Isrel.



CAPUT uII. Holophernes obsessos in Bethulia siti cruciat, obstructo aque ductu ipsorum, ita ut fere in seditionem populus uersus sit.

»Holophernes autem altera die precepit exercitibus suis, ut ascenderent contra Bethuliam.« Addit textus Grecus: »et omni populo suo qui in auxilium uenerant.«

»Erant autem pedites bellatorum centum uiginti millia, et equites uiginti duo millia,« etc. Copias Holophernis paucis recenset, in quarum tamen numero nonnichil etiam dissentit Grecus codex, qui legit peditum centum septuaginta, et equitum tantum duodecim millia.

»Et uenerunt per crepidinem montis, usque ad apicem qui respicit super Dotahim, a loco qui dicitur Belma, usque ad Gelmon qui est contra Esdrelon.«  Per crepidinem montis intelligere communitatem eius precipitur. Describit autem circuitum ciuitatis Bethulie, et quo loco castra metati sunt, quod interim apertius explicat codex Grecus: »Et castrametati sunt, inquit, in ualle prope Bethuliam supra fontem, et extenderunt in latitudinem super Dothaim, usque Belmaim, et in longitudinem a Bethulia, usque ad Giamonem, que est contra Esdrelon.«

»Filii autem Isrel ut uiderunt multitudinem illorum, prostrauerunt se super terram, etc. Et assumentes arma sua sederunt per loca, que angusti itineris tramitem dirigunt inter montuosa, et erant custodientes ea tota die et nocte.« Iam denuo primum omnium ad humiles preces, et ad Deum confugiunt, deinde etiam humanitus se preparant. Quoniam interim non est usque adeo uerisimile, quod tanto exercitu tam uicino ausi fuerint extra ciuitatem agere presidia, commodior uidetur lectio Greci codicis. Et assumentes unusquisque arma sua bellica,  et incendentes pyram super turribus suis, manserunt custodientes die ac nocte.

»Porro Holophernes, dum circumit per gyrum, reperit quod fons, qui influit aqueductum illorum a parte australi extra urbem dirigeret,« etc. Hoc est, inuenit, quod fons ille, unde aque ductus ipsorum initium sumebat ad austrum extra urbem ortum suum haberet, unde, ut frequentissimum est in bellis, incidi precepit aque ductum. Quale quid I Reg. XIII legimus, ubi Philisthiim percontarant, ut faber ferrarius non esset in Isrel, et sic uires ipsis resistendi adimerentur.

»Sed filii Ammon et Moab accesserunt ad Holophernem dicentes: Filii Isrel non in lancea, nec in sagitta confidunt, sed montes defendunt illos,« etc. Ut odium, quo prosequebantur Iudeos, isti complerent, et querentes Holopherni in eo complacere, consilium dant ei, ad obstruendum etiam illos paruos uos fontes, qui erant reliqui. Quod enim semper filios Isrel odio prosecuti sint, patet etiam ex libris  Iudicum, et ex libris Regum. Ideo est autem, ac si dicat: Filii Isrel non habent arma, nec exercitium preliandi, et proinde nec descendunt contra nos in aciem. Ideoque si ponantur custodes prohibentes aditum fontium siti, aut ad mortem, aut ad deditionem compellantur.

»Et placuerunt uerba hec coram Holopherne, et coram omnibus satellitibus eius, et constituit per gyrum centenarios, per singulos fontes.« Explicatur hic quomodo consilium dictorum Ammonitarum et Moabitarum exsecutioni demandatum sit. Latius interim hoc prosequitur textus Grecus in hunc modum: »Et placuerunt uerba hec coram Holopherne, et recesserunt castra filiorum Ammon, et cum eis millia quinque filiorum Asur, et castrametati sunt in ualle, et preoccupauerunt aquas et fontes aquarum filiorum Isrel. Et ascenderunt filii Esau, et filii Ammon, et castrametati sunt in montanis contra Dothaim, et miserunt ex eis ad austrum, et subsolanum  contra Ecrebel, que est prope Chusi, que est super torrentem Mochmir, et reliquus exercitus Assyriorum crastrametati sunt in campo, et cooperuerunt faciem terre.« Ubi totum factum totius exercitus latissime depingens eos ipsos dicit missos ad impediendum aquationem eorum, qui erant in Bethulia, qui ad id consilium dederant.

»Cumque ista custodia per dies uiginti fuisset expleta, defecerunt cisterne,« etc. Numero huic dierum consentit etiam historia Scholastica; Grecus tamen codex per dies legit 34. Explicat autem hic extremam aque penuriam, ita ut ad mensuram debuerit distribui singulis.

»Tunc ad Oziam congregati sunt uiri, femineque iuuenes et paruuli omnes simul una uoce dixerunt: Iudicet Dominus inter nos et te,« etc. Ponitur hic quericulosa murmuratio plebis aduersum Oziam principem ciuitatis; multitudo enim afflicta siti uolebat dari ciuitatem, quod Ozias et sacerdotes impediebant;  propter quod multitudo principem ad iudicium Dei uocat, imputans superbie talem defensionem, atque id est, quod subdit:

»Et propter hoc uendidit nos Deus in manibus eorum,« etc. Hoc est, propter hanc nostram rebellionem totaliter tradidit nos in manus eorum, omne suum subsidium nobis subtrahendo, ut pote qui siti cruciamur. Unde tanquam conclusionem quamdam inferunt:

»Nunc congregate uniuersos, qui in ciuitate sunt, ut sponte tradamus nos,« etc. Petunt, inquam, ut dedatur ciuitas, idque non sine ratione quam sublegunt, quod nempe melius esset, et minus malum seruire Holopherni quam siti perire, ac postremo uidentes omnibus suis uerbis nichil se proficere tandem subiiciunt:

»Contestamur hodie celum et terram, et Deum patrum nostrorum, qui ulciscitur nos secundum peccata nostra, ut iam tradatis ciuitatem,« etc.  Ac si dicat: Contra te et sacerdotes in testimonium hodie adducimus, et celum, et terram, et Deum patrum nostrorum, quod inique nobiscum agatis, nisi tradatis ciuitatem; uidemus enim iam iram Dei in nos deseuiisse, et uelle ulcisci peccata nostra.

»Et cum hec dixissent, factus est fletus, et ululatus magnus in ecclesia ab omnibus, et per multas horas clamauerunt ad Deum dicentes: Peccauimus cum patribus nostris,« etc. Cum ad precedentem murmurationem, quasi desperatione quadam compulsi essent, rursum mentis interiora penetrantes auxilium a Deo postulant, peccatis suis inprimis ignosci cupientes, que omnium malorum causam esse nouerant.

»Tu quia pius es miserere nostri, aut in tuo flagello uindica iniquitates nostras, et noli tradere confidentes in te populo qui ignorat te, ut non dicant inter gentes, Ubi est Deus eorum?« Mire efficacie et deuotionis est hec oratio, ac si dicant, Flagella nos quantum tibi placuerit, sed flagello tuo  non hominum infidelium, in quorum manus precamur, ne tradas nos. Est autem simillima huic Dauid precatio, II Reg. ult., quanquam preelegit a Deo flagellari, quam ab hominibus. uidetur itaque processisse hec oratio ex ore sacerdotum et iustorum, qui magis timebant destructionem cultus diuini, quam proprie incolumitatis.

»Et cum fatigati his clamoribus, et his fletibus siluissent, exsurgens Ozias infusus lacrymis, dixit: Aequo animo estote fratres, et hos quinque dies exspectemus a Domino misericordiam,« etc. Indiscretam hic uidere est principis cum ciuibus conuentionem, qui promiserit ciuitatem dedere, nisi ante quinque dies ueniret subsidium, non in hoc quidem quod distulerit ciuitatis deditionem, id enim certe ferunt, sed prescribendo terminum diuine misericordie, quare et cap. sequenti, ea de causa a Iudith reprehenditur, ut ibi uidebitur.



CAPUT uIII.  Iudith uacillantes et pre timore deditionem cogitantes Iudeos consolatur et firmat.

»Et factum est, cum audisset hec uerba Iudith uidua.« Hactenus preludia tantum quedam fuerunt presentis historie, iam ad ipsum scopum tendit, liberationem nempe populi Isrelitici per Iudith uiduam, cuius originem et parentelam paucis sic describit:

»Que erat filia Merari, filii Idex, filii Ioseph, filii Ozia, filii Elaci, filii Iannor, filii Gedeon, filii Raphaim, filii Achilob, filii Melchie, filii Euan, filii Nathanie, filii Salathiel, filii Simeon, filii Ruben.« Deducit autem omnem eius progeniem a patre in Merari usque ad Simeon filium Iacob, unde constat fuisse et ex tribu Simeon filium Iacob, unde constat fuisse etiam ex tribu Simeon; nam quod Simeon postremo loco ponitur, filii Ruben existimo mendum esse; hic cum in Greco codice postremo loco ponatur  filii Isrel, et nusquam legamus Ruben habuisse filium eius nominis, cuius tamen filii enumerantur, Gen. XLuI, et I Paralip. u. Et proinde legendum erit ultimo loco filii Isrel, nisi malimus sequi sententiam Lyrani non improbabilem, qua in sequenti cap. ubi patrem suum uocat Simeonem illum, qui ultus est stuprum Dine sororis sue, existimat non enumerari omnes proauos, etiam usque ad illum Simeonem patriarcham, ut latius ibi ex ipso afferemus.

»Et uir eius fuit Manasses, qui mortuus est in diebus messis hordeacee; instabat enim super alligantes manipulos in campo, et uenit estus super caput eius, et mortuus est in Bethulia ciuitate sua, et sepultus est illic cum patribus suis.« Non recenset de qua tribu fuerit uir eius, eo quod id omnibus sit manifestum commune fuisse apud Iudeos connubia contrahi inter eos, qui eiusdem erant tribus; Grecus interim codex addit: »de tribu et cognatione eius.« Enumerat autem simul et originem morbi, quo Manasses diem obiit, quod nempe tempore  messis hordeacee, cum instaret operariis alligantibus manipulos, ut sedulo magis quod sui est officii exsequerentur uenerit estus super caput eius, ex quo in lectum deciderit, ut addit Grecus textus, et mortuus sit. Aestum autem hunc existimarunt quidam idem esse, quod catharrum uocant nostri medici; quod unde habeant nescio. Mihi magis uidetur probabile, ut intelligatur nimio estu caput eius afflictum, ut frequenter fieri uidemus, et uehementi illi capitis dolori accessisse morbum quempiam alium, ex quo mors secuta sit. Addit interim ex Greco codice locum, in quo sepultus fuit: »in agro qui est inter Dothaim et Balamo.«

»Erat autem relicta eius uidua, iam annis tribus et mensibus sex. Et in superioribus domus sue fecit sibi secretum cubiculum, in quo cum puellis suis clausa morabatur.« Grecus codex legit, »mensibus quatuor,« locum autem hunc citans lib. de uiduis. Ambros. Sed ut discas, inquit, nature uiduitatis  affectum, seriem ipsam prosequere Scripturarum. A diebus enim uiri sui, quibus ille defunctus est, uestem iucunditatis deposuit, meroris assumpsit, per omnes dies intenta ieiunio, sacrarumque temporibus feriarum non refectioni indulgens, sed religioni deferens. Mire autem commendatur hic eius continentia, quod cum adhuc esset iuuencula, a marito relicta uidua ad secundas noluerit transire nuptias, quod ut facilius facto exsequeretur ad euitandos aspectus hominum, et colloquium, secretum sibi in quo sola cum puellis degeret, edificauit cubiculum.

»Et habens super lumbos suos cilicium, ieiunabat omnibus diebus uite sua preter sabbata, et neomenias, et festa domus Isrel.« Interponit codex Grecus, »preter, ante Sabbata,« per que uidetur intelligere uigilias sabbatorum. Ieiunio autem usque adeo se dedidit ad refrenandos motus illos concupiscentie. Ieiunium enim  purgat mentem, subleuat sensum, nec non spiritui subiicit; ieiunium cor facit contribulatum et humiliatum quod Deus non spernit; ieiunium concupiscentie nebulas dispergit; libidinum ardores exstinguit, castitatis uerum lumen accendit, et cetera que ibidem sequuntur, in eamdem sententiam exsecuta est nunc ipsa opere, quod de iustis dicit Paulus ad Gal. u: Qui autem Christi sunt crucifixerunt carnem suam cum uitiis et concupiscentiis, istud autem uere est carnem suam crucifigere.

»Erat autem eleganti aspectu nimis,« etc. Duo dona eius magna enarrat, que multis infinitorum sunt occasio malorum, diuitias et formam; quibus tamen ipsa non tantum non abusa sit, quin potius multum inde illi lucri accesserit ad ueram pietatem. Plurimum autem in Scripturis commendationis habuit, que cum potuerit transgredi, non est transgressa, etc.

»Et erat hec in omnibus famosissima, quoniam  timebat ualde,« etc. Simile est illud Sapientis: »Mulier timens Deum laudabitur et laudent eam in eis portis, et opera eius.«

»Hec itaque cum audisset quoniam Ozias promisisset, etc., misit ad presbyteros Chambri et Charmi,« et quod ipsa ad sacerdotes non iuerit, non fuit ex superbia, sed ex zelo castitatis uidualis, quo inhonestum ducebat per uicos discurrere.

»Quid est hoc uerbum in quo consensit Ozias,« etc. uerba sunt Iudith plena sapientie, et perpetue pietatis erga Deum. Quanquam autem uideatur prima facie ex his uerbis Oziam nondum fuisse presentem, sed superuenisse cum hec diceret, uerisimile tamen facit textus Grecus, eum adfuisse a principio, qui sic habet in precedenti: »Et misit ad Oziam, et Chabrin et Charmin, et uenerunt ad illam,« etc. Dirigit interim sermonem suum potissimum ad sacerdotes, quasi magis culpabiles, ut qui magis deberent esse pro cultu Dei solliciti quam principes;  capta enim hac ciuitate facilis erat ad Hierusalem aditus, et sic periculum magnum instabat diuino cultui, ideoque necesse erat ciuitatem hanc defendere, quam diu possent, etiam in maxima afflictione.

»Et qui estis uos, qui tentatis Dominum,« etc. In quo tentarint Dominum ipsa nunc explicat, cum subdit:

»Posuistis uos tempus miserationis Domini,« etc. Eadem enim differentia laborauit Ozias princeps, qua olim per quadraginta annos filii Isrel, eadem itaque et tentauit Deum desperans sic de Dei prouidentia circa se, si non primum atque optasset, adesset uotis. Unde et Paulus, I Cor. X: »Neque tentemus Christum, sicut quidam eorum tentauerunt, et a serpentibus perierunt.« Dicentes enim illi, Eduxit nos ex Aegypto, ut moreremur in solitudine, Deum tentabant; nam qui experiri bonitatem, aut uirtutem diuinam cupit, de illo diffidere se ostendit. Idem autem hoc factum esse manifestum est.

 »Sed quia patiens Dominus est, in hoc ipso peni teamus,« etc. Insigne exemplum patientie, et fiducie plene in Deum in rebus aduersis. Postquam enim peccatum illis suum demonstrauit, ad penitentiam hortatur, idque ex mira Dei patientia. Unde et subiungit:

»Non enim quasi homo, sic Deus comminabitur,« etc., ac si dicat: Quod homo comminatur, statim implere conatur, inquantum potest; Deus aliquando comminatur quod facere non intendit, ut patet Ione, III de Niniuitis, et de Ezechia rege Iuda Iu Reg. XX, et Isaie XXXuIII. Tales enim comminationes proferuntur, non secundum ordinem diuine prescientie, sed secundum existentiam demeritorum, que est mutabilis quidem, quanquam presentia Dei sit immutabilis.

»Et ideo humiliemus illi animas nostras, et cum spiritu constituti humiliato, seruientes illi; dicamus flentes Domino ut secundum uoluntatem suam  sit faciat nobiscum,« etc. Quia ieiunium et cor contritum sine oratione parum ualere scribat, hinc ad orationem hortatur Iudith; confidebat enim preces populi omnes exauditum iri a Domino. Idque quia  quemadmodum sine potu non est plena refectio, sic et iuiunium sine oratione non potest animam perfecte nutrire. Quid autem, inquit, oratio, nisi ascensio anime de terrestribus ad celestia, inquisitio supernorum, inuisibilium desiderium?

»Quoniam non sumus secuti peccata patrum nostrorum,« etc. Causam explicat cur confidat et non dubitet orationes eorum exaudiri, quod nempe non essent secuti multiplicem illam idololatriam maiorum, de qua late tractat in Iu Reg. II, et Paralip. X. A reditu enim captiuitatis Babylonie non legitur populus Isrel in hec usque tempora idola coluisse. Est proinde et hic locus notandus contra sententiam Ziegleri. qui tempore Iosie contigisse hanc  existimat historiam, cum tamen sub Iosia et Manasse atque aliis predecessoribus Iosie, si unquam alias uel maxime idololatria etiam in tribu Iuda uiguerit. »Exspectemus humiles consolationem eius,« etc. Similis est locus ille Psalmi: »Exspecta Dominum et uiriliter age, et custodiet te Dominus.« Unde est et illud Saluatoris: »Qui perseuerauerit usque in finem, hic saluus erit.«

»Et nunc, fratres, qui estis in populo Dei, et ex uobis pendet anima illorum,« etc. Nunc ad sacerdotes, ut pote populi doctores sermonem dirigit, monens eos sui officii et oneris, quo reddere tenentur rationem omnium subditorum suorum secundum illud Hieron. 39: Fili hominis, speculatorem te dedi domui Isrel, si me dicente ad impium, Impie morte morieris, non fueris locutus, ut se custodiat impius a uia sua, sanguinem eius de manu tua requiram, etc. Cuiusmodi etiam ad uerbum fere uidere est apud eumdem prophetam cap. III.

»Ut memores sint, quia tentati sunt patres uestri  ut probarentur, si uere colerent Deum,« etc. Quali modo corda ipsorum erigere possint sacerdotes paucis monet. Est autem similis locus Deut. XIII, ubi dicitur: »Tentat uos Dominus Deus uester, ut palam fiat utrum diligatis Deum an non.« Utrobique autem ostenditur modus, quo Deus hominem tentare dicitur, ut tentare Dei aliud nichil sit, quam probare fide. Unde Aug. alludens ad locum Iacobi I, »Deus enim intentator malorum est,« id est, non tentat ad malum quempiam; ipse enim neminem tentat. De uerbis Domini: Est tentatio, inquit, inducens peccatum, qua Deus neminem tentat; est et tentatio probans fidem, qua tentare hominem Deus dignatur. Cui similia sunt et alia loca apud August. epist. 136, ad Constantium lib. III de peccator. meritis et remiss. cap. 4; et de bono perseuerant; cap. 6, ubi tractat illud: »Et ne nos inducas in tentationem,« quamdam utilem tentationem distinguens secundum quod dicitur: »Proba me, Domine, et tenta me, Psalm.  XXu,« aliam noxiam, qua secundum Iacobum neminem Deus tentat, est quam significat Apostolus. I. Thessal. III: »Ne forte tentauerit uos is qui tentat,« diabolus nempe.

»Memores esse debent, quomodo pater noster Abraham tentatus est, etc. Et omnes qui placuerunt Deo, per multas tribulationes transierunt fideles,« etc. Similis est locus ad Timoth: »Omnes qui pie uolunt uiuere in Christo, persecutionem patientur.« Similis est locus Pauli ad Hebreos, XI et XII: Et iterum apertior, uehementer eos increpantes et dicentes: Obliti estis consolationis, que uobis tanquam filiis locuta Prouerb. nempe III: »Fili mi, noli negligere disciplinam Domini, neque fatigeris, dum ab eo argueris. Quem enim diligit Dominus castigat, flagellat autem omnem filium quem recipit.« Affert autem exemplum tentationis Abrahe, Isaac, Iacob, et Moysi. Tentatus est enim Abraham super filio Isaac, super sui immolatione Gen. XXII; Iacob  super fuga persecutionis fratris sui Esau, Gen. XXuII et XXuIII; Moyses autem ubi tentatus fuerit, non attingunt commentarii; fortasse tamen recte tentatus dicetur, quando ipsi in rubo apparens, tria dedit signa quibus populum Isrel ad credendum moueret, et tamen ipse respondit: »Domine, non solum eloquens ab hodie et nudius tertius,« etc.

»Illi autem, qui tentationes suas non susceperint cum timore Domini,« etc. Sicut exemplo bonorum admoneri, ita malorum exemplo terreri uult populum, alludit autem ad illud, Num. II, ubi propter murmur populi adhuc carnibus existentibus in dentibus eorum furor Domini concitatus in populum, percussit eum plaga magna nimis, aut ad cap. XIu, ubi agitur de seditione et murmure ad reditum exploratorum in terra Chanaan, aut ad cap. XuII, ubi de seditione Dathan et Abiron agitur. Et sic, tam hic quam I Cor. X, ubi similiter dicitur: »Et perierunt ab exterminatore;« exterminatoris nomine aut  angelus in quem Deus uindictam exercebat, aut exitialis quedam Dei potentia, et uirtus peccata uindicans intelligenda uenit; de posteriori autem punitione per serpentes ignitos locus est Exodi XXI, ubi late tractatur.

»Et nos ergo non ulciscamur nos pro his que patimur,« etc., retorquendo nempe penas, quas sustinemus in Deum et murmurando contra Deum, nisi dicamus fuisse fortassis tante malitie quospiam, ut tanquam ex uindicta quadam ex impatientia contra Deum tradi noluerint ciuitatem Bethulie, quasi in ultionem contra Deum, eo quod multum periculi immineret Dei cultui in Hierusalem hac capta ciuitate ab hostibus.

»Sed reputantes peccatis nostris hec ipse supplicia minora esse.« Alludit prorsus ad illud Sapientis, Prouerb. III supra citatum. Est autem simillima plane et pulchra exhortatio diui Chrysostomi, homil. ad pop. Antioch. Ne cadamus, inquit, in tribulationibus,  sed in omnibus agamus gratias, ut aliquid magni lucremur, ut apud Deum inueniamur probabiles, qui tribulationes permittit. Ipsorum lucrum Paulus nouit super caput, loco citato, dicit ad Roman. octauo. Tribulatio patientiam operatur, patientia uero probationem, probatio autem spem, spes uero non confunditur. Alludit autem in fine suorum dictorum etiam ad illud, Deus non uult mortem peccatoris, sed ut conuertatur et uiuat.

»Et dixerunt illi Ozias et presbyteri, etc. Nunc ergo ora pro nobis Dominum,« etc. Ponitur affectus gratiosus orationis Iudith, quam ad eos habuit, ita ut ipsam, ut pro eis oret, deprecentur; conceperant enim tum in uita, tum ex uerbis eius sanctis gratiam Dei in ea esse. Ideo respondit Iudith:

»Sicut quod potui loqui Dei esse cognoscitis, ita quod facere disposui probate si ex Deo est, et orate,« etc. Non quod uelit eos anxie inquirere quod postea factura est, nam infra dicit, »Nolo actum meum scrutemini,« sed idem ac si dicat: Sicut  quod locuta sum Dei esse cognoscitis, sic exspectate euentum futurum, et uidebitis quod ubi facta fuerit populi liberatio, ex Deo esse quod cogitaui facere. Est interim etiam hic notanda humilitas Iudith, qua non sibi soli, nec orationibus, et ieiunio suis solis confisa, sed etiam orationem pro se fieri postulet, tum a sacerdotibus, tum a populo; unde et subiungit: »Nihil aliud fiat nisi oratio pro me ad Dominum,« etc. Unde et ualedicens illi princeps cum sacerdotibus, »ualde, inquit, in pace, Dominus sit tecum,« etc.; ac si dicat: Prout petisti, nolumus amplius actum tuum scrutari; tu quod bonum uidebitur, et inspiratum a Deo fuerit, exsequere.



CAPUT IX. Iudith oratorium ingressa, cilicio induta et caput cinere conspersa, Deum orat pro populo suo prostrata in terram.

»Quibus abscedentibus, Iudith ingressa est oratorium  suum, et induens se cilico,« etc. Cum Holofernes ille  filiorum Isrel, sui exitii inimicus, exterarum gentium sibi ius uindicaret, atque obsidione, armis ignibusque pugnaret, nec non et multarum gentium campos, canis messibus oneratos, in cinerem pascente flamma conuerteret, Iudith sanctissima, cuius precibus patuit celum, orationis ante arma suscitauit, quibus aduersa confligeret, et pauescentes uiros femina uindicaretur; non enim suffecerunt illi preces aliorum tantum quotquot erant in ciuitate, nisi et ipsa se quantum potuit, humilians eisdem operam daret, sciens illud Eccl. XXXu: »Oratio humiliantis se penetrat nubes.« Cilicio autem dicitur induta etiam exterius; nam ut supra preced. cap. dictum est, habens super lumbos suos cilicium, ieiunabat omnibus diebus uite sue.

»Domine Deus patris mei Simeon.« Intelligit Simeonem patriarcham; unde et supra cap. precedent.  ostendimus paucis Iudith fuisse de tribu Simeon, non Ruben. Quia tamen ibi Ruben postremo ponitur loco, existimarunt quidam, teste Lyrano, ex paterno eam fuisse de tribu Ruben; ex materno uero de tribu Simeon. uerum non uidetur habuisse tam sancta mulier parentes qui legem non obseruarent, cum itaque lege preceptum fuerit, ut quilibet de sua tribu exiens diceret, Num. XXuI, id non uidetur uerisimile; quare aut dicendum erit ut supra mendum esse in precedenti capite et legendum »Filii Isrel,« non »filii Ruben;« cui fauet et codex Grecus, qui id postremo loco ponit, nec Ruben mentionem facit, quanquam et ibi deesse uidentur, »Filii Simeon,« quod in nostro textu habemus; aut  sequenda erit Lyrani sententia, quod cap. precedent. non omnes generationes Iudith ad Simeon deduxerit, sed tantum proximos enumerarit parentes, quod nullum facit uerisimile, prolixum illud annorum spatium, quod interest inter natiuitatem Simeon, et etatem qua Iudith claruit utpote  annorum mille ducentorum sexaginta et amplius, qui faciunt plus quam generationes triginta. A natiuitate enim Isaac ad exitum usque de Aegypto anni fluxerunt quadringenti, ut patet Gen. Xu; quibus si subtrahas annos 108, a natiuitate Isaac usque ad natiuitatem Ruben et Simeon, manent adhuc residui 300, minus annis 8. Iam ab exitu de Aegypto, usque ad fundationem templi per Salomonem anni fluxerunt 480 , et inde usque ad destructionem eius per Nabuchodonosor anni 410 secundum Hebreos, et possent probari per tempora regum, qui regnauerunt a tempore Salomonis usque ad annum undecimum Sedechie, quo nulla dissensio facta est; inde rursum usque ad quartum annum Cyri, in quo fundatum est secundum templum, anni, ut minimum 70, et inde rursum 8 usque ad Cambysen, efficiunt itaque simul anni 1260; quibus si addas adhuc 8 annos Cambysis, et reliquos Darii, sub quo contigisse dicimus historiam, etiam plures erit reperire. Quod  autem spatio hoc annorum fuerint ad minimum 30 generationes, patet tum inde quod omnes generabant tot annorum existentes 40, tum in genealogia Christi, Matth. I, ubi ab Abraham usque ad transmigrationem Babylonis generationes sunt 28, et tamen omittuntur ibi tres generationes regum Iuda, teste Hier. in Comm., et rursum sub nomine Booz ponuntur tres generationes pro una, et iterum a transmigratione Babylonis usque ad Darium, sub quo contigit hec historia, fluxerunt anni 86, aut circiter, qui ut minimum duas faciunt generationes: secundum hanc, inquam, sententiam, Ruben iste erit alius quidam de tribu Simeon, in quo desinat genealogia Iudith, eo quod uir fuerit magni nominis.

»Qui dedisti illi gladium in defensionem alienigenarum, qui uiolatores exstiterunt in coinquinatione sua,« etc. Sicut in preced. cap. I, sic et hic defensio pro ultione accipienda est; unde et codex Grecus legit »in ultionem.« Arguit autem manifesto  locus iste ipsam loqui de Simeon patriarcha, ut pote cum non possit istud alteri cuipiam historie accommodari, nisi occisione Sichimitarum ob constuprationem Dine filie Iacob, de qua Gen. XXXIu, que facta est per Simeon et Leui fratres Dine, posset interim etiam intelligi, datus huic gladius in defensionem  eo quod non ausi fuerint propinqui gentiles, Iacob et filios persequi credentes, ut in Gen. XXXu, territi a Deo, et ex furto Simeon et fratrum eius. Bene autem in oratione actum Simeonis commemorat, qui cum Leui stuprum sororis Dine ultus est, futurum enim etiam erat ut Holophernes, qui in Iudith uoluit explere immunditiam libidinis, gladio feriretur ultionis.

»Qui zelauerunt zelum tuum,« etc. Quanquam enim modus ulciscendi eo fuerit non commendandus, quod pactum frangerent cum Sichimitis, interim zelus tamen ulciscendi stuprum fuit licitus et iustus, eo quod non haberet iudicem etiam qui furtum puniret,  cuius auctor erat princeps ciuitatis et populus eius fautor, et eo modo loquitur hic Iudith; secundum priorem uero modum, Iacob Genes. XLIX, rex Senner malum dicent , Simeon et Leui fratres uasa iniquitatis bellantia.

»In consilium eorum non introcat anima mea,« etc., nisi id dicere uelimus respexisse cum magis ad prophetiam de Christo.

»Tu enim fecisti priora et illa, post illa cogitasti,« etc. Grecus codex sic habet: »Tu enim fecisti priora illorum et illa, et posteriora, et presentia, et superuenientia cogitasti,« abi paulo clarior est sensus, Tu enim fecisti, que nunquam ante illa tempora facta sunt ; a creatione nempe mundi et usque tempus, et illa etiam et que nunquam postea facta sunt, quam que nunc fuerunt, et superuenientia futuraque cogitasti, ordine, inquam, disposuisti omnia.

 »Respice contra castra Assyriorum, nunc, sicut tunc castra Aegyptiorum uidere dignatus es,« etc. Sicut luxuriosum Holophernem luxuriosis prius Sichimitis, sic et superbos superbis Assyrios Aegyptiis comparat, ac si dicat: Sicut diuina ostensa est potentia in illorum, sic et in istorum subuersione manifestabitur. Alludit autem ad illud Exod. XIu: »Respiciens Dominus super castra Aegyptiorum per columnam ignis et nubis interfecit exercitum eorum,« et illud Psalm.: »uultus autem Domini super faciem maris.«

»Et tenebre fatigauerunt eos,« etc., alludit ad illud eiusdem capitis: »Erat autem nubes tenebrosa ex parte Aegyptiorum, sic et illuminans noctem, ex parte Hebreorum, ita ut ad se inuicem toto noctis tempore accedere non ualerent.«

»Qui conteris bella ab initio,« etc. Hoc est ab antiquis temporibus, ut patet de Amalec. contra filios Isrel pugnante, Exod. XuII; de Og rege Basan, et Sem rege Amorrheorum, Num. XXI, de regibus  contra Iosue pugnantibus, Ios. X, et pluribus aliis in locis.

»Cadat uirtus eorum in iracundia tua, qui promittunt se uiolare sancta tua,« etc. Ut magis Deum ad misericordiam commoueat, ponit ei ante oculos cultus diuini destructionem, quam meditabantur Assyrii, et contra Bethuliam, sine magna difficultate opere compleuissent; promiserunt enim istud regi Nabuchodonosori, ut ipse solus dominaretur in Cara, et deus nominaretur, ut supra dictum est, Sap. III.

»Fac, Domine, ut gladio proprio eius superbia amputetur,« etc. Hoc non dicit delectatione pene, sed amore iustitie: sic et prophete, quidquid in sapientia iusto iudicio uident futurum, et inde sapientiam petunt ut fiat, quale est illud Psalm. LXuIII: »Fiat mensa eorum coram ipsis in laqueum,« etc., et illud Act. XXIII: »Percutiet te, Deus, paries dealbate.« uidetur autem hic prophetice loqui, eo  quod postea contigerit ut petiuit, amputato capite Holophernis proprio ipsius gladio, ut infra cap. XIII.

»Capiatur laqueo oculorum suorum in me, et percuties eum ex laqueis caritatis mee,« etc. Ac si dicat: Sic alliciatur aspectu oculorum meorum, ut ex eo illi familiaris efficiar, ut postulata adimplere ualeam, et si oculis solis id exsequi nequiuero, etiam uerbis meis id fiat, amorem pretendentibus, unde Grecus codex legit, »labiis deceptionis mee.« Quomodo autem istud fecerit Iudith, et an petierit a Deo simpliciter, an aliter, tractabimus cap. seq. ubi de eius compositione dicemus, non ex libidine, sed ex uirtute fuisse.

»Da mihi in animo constantiam.« etc. Quia quod petebat arduum erat, potissimum ut a muliere cuius fere natura inconstans est perpetraretur, petit a Deo constantiam sibi dari, ut nec timeat hostem, nec horrore deterreatur a perpetrando facinore in  cede Holophernis. Causam autem sue petitionis subdit, dicens:

»Erit enim hoc memoriale nominis tui,« etc. Ac si dicat, cum per feminam istud patratum fuerit opus tam mirabile, et sexus fragilis tantum ausus fuerit, soli tibi Deo ascribetur gloria, nec enim in multitudine est uirtus tua sita, cum solo possis nutu subuertere.

»Nec superbi ab initio placuerunt tibi, sed humilium et mansuetorum semper tibi placuit deprecatio,« etc. Rursum superbiam hostium et sui populi, suamque predicat humilitatem, sciens quod Deus superbis resistat, humilibus autem dat gratiam. In Greco interim codice plura sunt uerba maiorem affectum exprimentia, sic enim legitur: Sed humilium es Dominus et miserorum adiutor, defensor impotentium, desperantium protector, spe carentium saluator.« Concludens autem orationem suam:

»Memento, inquit, Domine, testamenti tui,« etc.  Ac si dicat: Si tuam hanc misericordiam non mereantur nostra merita aut humilitas nostra, recordare promissionis iam olim facte, et si nobis non parcis, parcas saltem cultui nominis tui, et efficias ne blasphemetur nomen tuum in gentibus.



CAPUT X. Iudith ornamentis compta, urbem egreditur cum ancilla, que ab exploratoribus retenta, ducitur ad Holophernem.

»Factum est autem cum cessasset clamare ad Dominum, surrexit de loco, in quo iacuerat prostrata ad Dominum,« etc. Postquam muniuit se armis orationis, incipit se preparare ad exsecutionem eorum que proposuerat, uocataque abra sua, id est iuniore ancillula , descendens e superiori, quod sibi a morte uiri edificarat, cubiculo, exuit se in primis cilicio et uestibus uiduitatis.

 »Et lauit corpus et unxit se myrto optimo, et discriminauit crinem capitis sui, et imposuit mitram super caput,« etc. Latius explicat ornatum, quo se ornauit; pro eo autem quod nos habemus »myrto optimo,« Grecus codex legit »unguento pingui,« interim redit utrumque in eumdem sensum, et diuersitas orta uidetur ex uicinitate nominum; myron enim unguentum ab Homero uocatur. Si autem legamus ut noster textus, intelligendus erit de unguento confecto, aut ex myrrha, aut ex myrto, cum utraque sit herba odorifera unde unguenta confici solent. Mitra autem muliebrem coronam significat ad ornatum capitis, qua uti solent adolescentule, ex qua pendebant fasciole, que phylare dicebantur, quoniam florum instar dependerent. Ponit autem et inter ornamenta mulierum multa Isaias capite tertio ubi et plura alia enumerat »rnamenta, quorum hic fit mentio.

 »Et induit sandalia pedibus suis, assumpsit dextrariola, et lilia, et inaures, et annulos,« etc. Sandalia genus calceorum dicit esse Lyranus estualium, qui corio desuper non sunt contecti. uariat autem et hic nonnichil codex Grecus, quod non fiat ibi mentio liliorum, nec sandaliorum, sed sic legatur, »Et induit brachiorum ornamenta, et dextrariola et inaures,« etc. Unde fortasse non omnino male colligat quispiam, primo loco poni explicationem posterioris, ut dextrariola intelligantur esse brachiorum ornamenta. Quod enim aut quale ornamenti genus ea uox significet, ualde incertum est, nam apud scriptores inuenimus quidem usurpatas has uoces, dextrale et dextrocherium, uerum uox que hic ponitur, an apud ullum inueniri possit nescio. Potest itaque accipi, uel pro dextrali, quod dextera est ornamentum tam uiris quam mulieribus, aut pro dextrocherio, quod muliebre est ornamentum ex auro in annuli lati formam gemmis pretiosissimis  intextum, uulgo bracolellen uocamus. Utitur autem ea uoce Iulius Capitolinus, cum scribit Maximianum pollice fuisse tam uasto, ut uxoris dextrocherio pro annulo uteretur; facit autem pro posteriori hoc sensu uox Greca ta psellia, que uel Ammonio teste armillas significat. Armille autem pro ornamentis brachiorum a plerisque accipiuntur, nec obstat quod eiusmodi ornamenta olim uiri militares sibi ab imperatoribus donata non in dextris, sed sinistris brachiis ferre consueuerint, que brachialia uocat Cyprianus, quia mulieres in utroque brachio et potissimum dextro iis uterentur. Lilia autem uidentur esse fasciole ille a mitra dependentes, de quibus supra, que phylare dicebantur, quoniam florum instar dependebant, aut in illarum extremitate bullule auree dependentes in fili similitudinem; quale quid uidentur fuisse liniule ille, quarum mentionem facit Isaias cap. dict. secundum Hieron.

»Et omnibus ornamentis suis ornauit se,« etc.  Addit codex Grecus, »quibus ornabatur in diebus uite uiri sui Manasse.« Diuturnis igitur meroribus  et quotidianis roborata ieiuniis sancta Iudith, que seculi oblectamenta non quereret, periculi negligens, mortisque contemptu fortior, ut non mente strueret dolum, uestem illam iucunditatis, qua uiuente uiro uestiri solebat, se induit, quasi placitura uiro, si patriam liberaret, sed uirum alium uidebat cui placere querebat, illum, utique de quo dictum est, »Post me uenit uir, qui ante me factus est.« Sed rursum lib. II de uirginibus: Iudith, inquit, se ut adultero placeret, ornauit; que tamen quia hoc religione, non amore, faciebat, nemo eam adulteram iudicabat, bene sumpsit exemplum; nam si illa que se commisit religioni, et pudorem seruauit et gratiam, et nos seruando religionem seruabimus et castitatem. Quod si Iudith pudicitiam religioni preferre uoluisset, et pudicitiam perdidisset et patriam.

 »Cui etiam Dominus contulit splendorem, quoniam omnis ista compositio non ex libidine, sed ex uirtute pendebat.« etc. Ad intellectum huius et. precedentium, atque etiam sequentium notandum duplicem hic esse commentarium, quibusdam dicentibus affectionem illam ad liberandum populum in Iudith licitam fuisse et honestam, per simulationem uero eius affectionis fecisse, et dixisse, et petiisse quedam illicita, et eo modo petiisse ardorem libidinis excitari in Holophernem, eaque de causa se ornasse, et plura per mendacia Holopherni et suis presumpsisse, propter prius itaque illud ipsum in Scriptura commendari, et orationes eius exauditas et pulchritudinem eius diuinitus augmentatam, sicut Exodi primo obstetrices commendantur de bona affectione, quam habuerunt ad seruandum pueros Hebreorum, non autem de suo mendacio; et aliis contra negantibus illam in aliquo hic peccasse, nec in oratione predicta, nec in sui ornatu, nec etiam  in uerbis, que uidentur mendacia in sequentibus. Dicunt enim quod Iudith aliud intendebat, aliud prouidebat; intendebat enim sic fieri grata Holopherni, ut cum eo conuersando familiariter posset ad cedem ipsius pertingere, sed preuidebat amorem illum illicitum Holophernis circa se, nec tamen propterea debuit propositum non complere, quemadmodum nec Deus peccatorem minus punit, ex eo quod presciat ipsum sic peiorem effici, uel sic saltem ambiebat familiaritatem Holophernis ut uellet se in rigorem ducere, et sic opportunitatem exspectaret perpetrande cedis; nec talis interfectio insidiosa peccatum fuit, nam in bello iusto licitum est insidiis uti, ut patet Ios. uIII. Bellum autem filiorum Isrel contra Holophernem erat iustissimum ut pote pro cultu Dei. Atque istud ualde conforme est huic loco, et dictis uerbis Ambrosii, que alioqui falsa uiderentur, an uero simili modo mendacium eius sit excusandum, agemus infra.

 »Imposuit itaque abre sue ascopam uini.« Existimo prorsus legendum ascoperam, cum correspondeat textus Grecus et eius interpretes, et uox ea usurpata sit pro utre pelliceo, siue marsupio, ab asmos, quod uter, et pyra, quod peram significat; eo autem uocabulo et Suetonius usus est in Nerone, alterius  collo ascopera deligata, nichil itaque aliud ascopera uini, quam utrem uini significat.

»Et uas olei, et polentam, et lapates, et panes, et caseum, et profecta est.« Paulo aliter iterum hic legit codex Grecus, »Et peram impleuit farina, et palatha et panibus mundis;« ex quo uidetur fuisse ascopera simul cum utre, etiam marsupium, in quo cibos ferre liceret. Est autem hec lectio, ut uidetur, probabilior, quod commodius faciunt, quam si polentam deferre secum licuerit, et rursum in eo quod legat palatha, uidetur enim in nostro textu uitiose prorsum legi lapates, sed potius legendum palathas, cum uox illa scriptoribus prorsus ignota sit.  Palati uero Hesichio teste massam significat raricarum et ficuum; dicitur autem quasi inter palas compressa. Eamdem etiam uocem reperire est II Reg. XuI: »Apparuit Siba puer Miphiboseth in occursum Dauid cum duobus asinis, qui onerati erant ducentis panibus, et centum alligaturis uue passe, et septem massis palatharum,« pro quo legit Greci codicis interpres, ficuum estiualium; quanquam enim proprie massam integram significet ficuum siccarum, siue raricarum, utrobique tamen accipi uidetur pro ipsis finibus usus, et in plurali ponitur.

»Nihil tamen interrogantes eam dimiserunt transire,« etc. Obtemperant mandato, quod ipsis preced. cap. iniunxerat, ne facta eius scrutarentur; tractans autem locum hunc Ambrosius libro tertio Officiorum cap. tertio: »Quanta, inquit, honestatis auctoritas, ut consilium de summis rebus femina sibi uendicaret, ac principibus populi committeret! Quanta honestatis auctoritas ut Deum adiutorem  presumeret, quanta gratia ut inueniret cum!

»Factum est autem cum descenderet montem circa ortum diei,« etc. Iam narratio instituitur, quomodo in manus hostium Iudith deuenerit, egressa est autem circa ortum diei ut clam custodibus egressa crederetur, et sic facilius eis imponeret; solent enim fere illa hora se ad somnum uigiles componere.

»Ideo ego fugi a facie eorum quoniam futurum cognoui, quod dentur uobis in depredationem,« etc. Hec et sequentia uerba an excusanda sint a mendacio dicemus cap. seq.

»Et dixerunt ad eam: Conseruasti animam tuam; duxeruntque illam ad tabernaculum Holophernis,« etc. Paulo latius hoc narrat codex Grecus: »Et elegerunt ex eis uiros centum et currum iunxerunt ei, et ancille eius, et duxerunt,« etc. Prodit  secura unius pucile comitatu contenta, et hostium securis gressibus properauit  in castra. Intra muros sollicita fuit, secura fit cum ad timenda peruenit; in qua femina insidiose pulchritudinis nouitatem hostilis exercitus uehementer expauit, ut in eius obsequio uires amitterent, arma proiicerent, et colla curuarent. Deducitur ad pretorium subiectis ordinibus, fraus Holophernis, et lugentis uictoria ciuitatis.

»Cumque intrasset ante faciem eius, statim captus est in oculis suis Holophernes,« etc. Hoc est, statim accensus est immoderata concupiscentia eius. An autem concupierit eam pro concubitu fornicario tantum, an uero pro coniugali, ex textu non clare patet, nam sequentia aliquando huic, aliquando illi uidentur fauere sensui; sufficit interim intentio Iudith bona, ut supra dictum est, ut non peccauerit in sui ornatu, unde dicto loco sic Aug.: »Quam cum uideret, inquit, Holophernes solutus est sensibus, animam cum capite perditurus. Iacuit enim mulieris uultu captiuus, licuit mulieri inarmare iuuenes  et debellare uictores, sollicitam defendere ciuitatem, et barbarum subuertere bellatorem. Decepit sincera corruptum, fefellit casta pollutum. Illa enim tam barbaros animos insidiosi sui uultus fraude confuderat, ut redderet inter exercitus uictum et inter arma captiuum.

»uidens itaque Iudith Holophernem sedentem in conopeo,« etc. In cathedra nempe supra quam ad magnificentiam sedis appositum erat conopeum, cortina, inquam, instar papilionis in modum pyramidis facta. Primum autem institutum est id genus ad arcendum culices a thoro; unde eo maxime utuntur Alexandrini, quod eo ex Nilo culices confluant, quos Greci conopas dicunt. Possit interim eo modo appellatum intelligi a Conope Aegypti oppido, id enim et alias supra in similibus deriuatum putat Lyranus a cono, in quo fusius terminari absurdum est.



CAPUT XI.  Interrogata Iudith ab Holopherne super causa fuge, uerborum suorum lenocinio pulchre illi imponit.

»Tunc Holophernes dixit ei: Aequo animo esto, et noli pauere in corde tuo, quia nunquam nocui uiro, qui uoluit seruire Nabuchodonosor,« etc. Ecce tibi se Iudith  offert mirabilis, que formidatum populis uirum Holophernem adiit, Assyriorum triumphali stipatum caterua. Unde prima fronte per gratiam et uultus decorem eum perculit, deinde sermonis circumsepsit elegantia. Primus triumphus quod inter eum pudorem de tabernaculo hostis inuexit; secundus quod femina de uiro reportauit uictoriam, fugauit populos consilio suo, horruerunt Perse audaciam eius. Quod autem forma eius illectus, tam humaniter cum ipsa loquatur manifestum est, ut pote alias etiam in subiectis securus quod dicit se nunquam nouisse impium, qui uellet suo seruire domino, mendacium est, mendacio mox retundendum.

 »Et dixit illi Iudith: Sume uerba ancille tue, quoniam si secutus fueris uerba ancille tue, faciet Dominus perfectam rem tecum.« Ac si dicat: Faciet te Dominus peruenire ad propositum scopum. Quanquam autem tam hic, quam in precedenti capite in uerbis que ad uigiles locuta est conantur quidam Iudith a mendacio excusare, et uerba eius ueritatem habere possint secundum quemdam sensum mysticum, quia tamen secundum sensum litteralem, qui primo omnium ante reliquos constituendus est, non uidetur posse excusari, amplectendum hic existimo eorum sententiam, qua mendacia hec officiosa fuisse dicuntur, et proinde peccata uenialia, a quibus non mirum est, si Iudith non excusetur, cum etiam de se dicat Ioannes euangelista ille et Apostolus sup. I epist., cap. I: »Si dixerimus quia peccatum non habemus, nos ipsos seducimus; nec obstat commendatio eius in Spiritura, quedam enim in ea commendantur, non  propter perfectam uirtutem, sed propter quamdam uirtutis indolem, scilicet quia apparebat in illis aliquid laudabilis affectus, ex quo mouebantur ad quedam insolita facienda. Quemadmodum itaque obstetrices Exodi I commendantur, et commemorationem acceperunt, eo quod timuerunt Deum, non eo quod mentite sunt, sic et Iudith laudatur non ob mendacium, quo mentita est Holopherni, sed propter affectum liberationis populi, cuius gratia periculis se exposuit.

»uiuit enim Nabuchodonosor rex terre et uiuit uirtus eius que in te est, etc.,« ut fallacem fallat, et illusorem illudat. Primum magnifice extollit potentiam tam eius quam domini ipsius; non est autem istud censendum iuramentum, cum alioqui a mortali peccato excusari non possit, sed tantum simplex falsi assertio.

»Nec hoc latet, quod locutus est Achior,« etc. Ut illudat magis, etiam eam Holophernis sententiam  approbat, qui Achior deuictis Isrelitis morti destinarat, idque ita futurum confirmat ob peccata populi, quibus quod offensus esset, Deus nuntiasset per suas prophetas. Et interim hoc inter mendacia numerandum; si enim ita fuisset, peccasset ipsa impediendo ne dederetur ciuitas.

»Denique hoc ordinant, ut interficiant pecora sua, et bibant sanguinem eorum.« uidetur et hoc falsum fuisse, cum uel maxime prohibitum eis fuerit sanguinem comedere. Quomodo interim possit hoc uerificari, etiam secundum litteram, cui lubet uidere, licebit apud Lyranum.

»Et sancta Domini Dei sui que precepit Deus non contingi in frumento, uino, et oleo, hec cogitauerunt impendere, sic uolunt consumere, que nec manibus deberent contingere,« etc. uidetur prima facie sensus, quod sancta uasa decreuerant impendere in emptionem frumenti, uini et olei; uerum cum non uisa in Hierusalem uasa eiusmodi fuerint, sanctorum nomine intelligenda sunt hic primitie, et  decime sacerdotibus debite, ut apte explicat codex Grecus sic habens: »Et primitias frumenti et decimas uini et olei, que seruauerunt sacrificantes sacerdotibus astantibus in Hierusalem ante faciem Domini Dei nostri, decreuerunt consumere, que neque manibus conueniebat contingere quempiam e populo.« Ubi etiam in postrema particula mendacium est, eo quod necessitatis tempore poterant comedi, ut patet de Dauide, I Reg. XXI, qui cum suis panes propositionis comedit etiam de uoluntate summi sacerdotis; eiusmodi sunt et reliqua eius que sequuntur uerba.

»Placuerunt autem omnia uerba hec coram Holopherne,« etc. Eius approbationem uerborum Iudith per Holophernem et principes eius, ita ut si sic succedant omnia, uidentur illi suum coniugium promittere, et cultum Dei ipsius, an autem id uere, an sub dolo non refert.



CAPUT XII.  Iudith in domum thesaurorum introducta, propriis uescendi cibis facultatem obtinet et nocte ad orationem egrediendi; inducta autem coram Holopherne ad conuiuium simul comedit.

»Tunc iussit eam introire ubi repositi erant thesauri eius,« etc. Responsio Iudith, que prius uerbis tantum nunc etiam facto comprobatur. Iussit enim eam introduci Holophernes in locum thesaurorum tanquam carissimam sibi, et cui non minus confideret quam proprie coniugi quid quod de cibis quotidianis illi prouideat. Cui respondit Iudith et dixit:

»Nunc non potero manducare ex his que mihi tribuis,« etc. Ac si diceret: Excusatum me habeas paruo tempore, ne fortasse offensus Deus, que iam dixi non perficiat. uidentur enim inter hos cibos, quedam fuisse cibariorum genera lege prohibita, quia ut patet Gal. II, nefas ducebant Iudei cum gentibus edere. Quid autem  eius sapientiam predicemus, quod huiusmodi commenta  est consilium, ut dum potentem elicit, intemperantia inferiores arceret, occasionem pararet uictorie, abstinentie meritum, et pudicitie gratiam conseruaret? Nec enim cibo ut legimus maculata nec adulterio, non minus seruate castitatis ex hostibus euexit tropeum quam patrie liberate. Et rursum epist. 82: Iudith luxurioso Holopherni nequidquam inflixit conuiuio, solo titulo sobrietatis desperatum, animis uirilibus reportauit triumphum, patriam obsidione exuit, ducem militie suis manibus occidit, Aegyptum docuit, quod et illum terribilem populis bellatorem uirum luxuria sua emolliuit, et hanc feminam temperantia cibi uiris equalem fecit. Non hic in sexu suo uicta est natura, sed in cibo suo uicta est, et regem superbum suis inclinauit ieiuniis.

»Et dixit Iudith, etc: Non expendet hec omnia ancilla tua, donec faciat Deus in manu mea hec que cogitaui,« etc. Hic uerissima dicit et uelut prophetare uidetur, nam prius est per eam interfectus  Holophernes, atque id ipsa facere cogitabatquanquam aliud exspectaret ipse Holophernes.

»Et introiens munda manebat in tabernaculo, usque dum acciperet escam suam in uespere,« etc. Hoc est munda manebat a consortio gentilium; dicitur autem »usque dum,« non quod tunc etiam non munda manserit, sed modo loquendi Scripturis usurpato, quo donec et usque sepe tem, pus infinitum significant, ut est illud Matth. I: »Donec peperit filium suum primogenitum,« et illud Matth. XXuIII: »Ego uobiscum sum usque ad fines seculi.« De cuiusmodi locis pluribus pulcher est tractatus apud Hieron. contra Heluidium. Manifestum est interim ex his uerbis, quod etiam in castris Holophernis, usque ad uesperam ieiunarit Iudith, quo eius magis exaudiretur oratio. Unde Chrysostomus ex uariis in Matth. locis hom. 10: »Dum letitia  uultus Iudith tegitur, de hoste triumphum uictorie reportauit.«

 »Et factum est quarto die, Holophernes fecit cenam seruis suis, et dixit ad uarao ennuchum suum,« etc. Nunc transit ad occasionem, qua usa est Iudith ad cedem Holophernis. uidetur autem celebrasse hanc cenam ipse tanquam nuptialem, ut pote qui in animo haberet ipsi nocte sequenti connubere. Instabat autem hic maximum Iudith castitati periculum, nisi Deus iuuaret: Utique, inquit de Offic. lib. III Ambrosius non expauit mortis periculum; sed nec pudoris, quod est grauius bonis feminis, non unius ictum carnificis, sed nec totius exercitus tela formidauit, stetit inter cuneos bellatorum femina, inter arma uictricia, secura mortis. Honestatem igitur secuta est Iudith, et dum eam sequitur, utilitatem inuenit. Honestatis enim fuit prohibere ne populus profanis se dederet, ne ritus patrios et sancta proderet, ne sacras uirgines, uiduas, graues pudicas matronas barbarice subiiceret impuritati, ne obsidionem deditione solueret; honestatis fuit se malle pro omnibus periclitari, ut omnes eximeret periculo.  Hoc autem hic notandum, quod Grecus codex paulo aliter in hunc legat modum: »Et dixit uaroa eunucho, qui erat prefectus super omnia que eius,« atque sic etiam olim lectum fuisse Barua nempe aut Baroa, non uarao, ut noster legit textus, patet uel ex Seuero Sulpicio, Historia Sacra, libro secundo, ubi suam sententiam, qua existimat historiam hanc contigisse diu post historiam Esther, sub Ocho rege, qui post Artaxerxem uicit Longimanum, eo uel maxime confirmat argumento, quod Baquas spado ipsius Ochi natione Aegyptius iniuriam, quam ille regi Aegyptiorum irridendo eum fecerat, deuicta Aegypto morte regis ultus sit, Historia autem hec meminerit cuiusdam Baque et hoc cap. II et sequent. Sicut interim ille tali argumento suam confirmat sententiam, simili plane et nostram licebit confirmare , eo quod clarius ille Hystaspis, sub quo contigisse dicemus historiam, prefectum quemdam habuerit Baque nomine, per quem   necem Oliganis cuiusdam procurauit uite sue insidiantis.

»Cui Iudith: Que ego sum, ut contradicam Domino meo,« etc. Possunt hec uerba intelligi illusorie dicta, et ambigue loquendo, illusorem ipsum decepisse. Intelligebat enim uagao aut Baques  eam loqui de Holopherne, ipsa uero locuta uidetur de Domino Deo.

»Et surrexit et ornauit se uestimentis suis, et ingressa stetit ante faciem eius,« etc. Ornauit se tanquam sponsa, iam sponso matrimonio iungenda. Paulo interim latius hic exspatiatur codex Grecus in hunc modum. »Ornauit se uestimento suo, et omni ornatu muliebri, et introiuit ancilla eius, et strauit ei ante Holophernem in terram pelles, quas acceperat a Bagoa ad quotidianum usum uite sue, ut reclinata manducaret super illas, et ingressa accubuit Iudith. »Cor autem Holophernis concussum est,« etc. Hoc est nimio ardore libidinis commotum  quanquam autem etiam istud accipiatur, ut eam uoluerit tanquam uxorem cognoscere, id tamen facturus est ardore libidinis, non spe prolis.

»Et dixit Iudith: Bibam, domine, quoniam magnificata est anima mea hodie,« etc. uidebat enim appropinquare horam liberationis populi: Paratur  conuiuium regi, Iudith interesse iubetur, illa consentit, ut uincat, accedit ad conuiuium, nichil de cibis aut poculis hostium gustatura, que suis utensilibus uoluit esse contenta. Quamuis ille bellator armorum tam caste femine male sanus attenderet uultum, illa tamen quare uenerat, de eius capite cogitabat, quo sublato ea fortis ciuibus subueniret, et multa capita liberaret, defenderet, uindicaret.

»Et iucundus factus est Holophernes ad illam, bibitque uinum multum nimis,« etc. Ut pote qui ex ardore libidinis iam perdiderat discretionem cauendi sibi ab excessu uini. uino autem  sensus hominis  euertitur, pedes, caput, mens uacillat, libido succenditur. Unde Apostolus Epheseorum quinto. »Nolite inebriari uino, in quo est luxuria.« Habet unusquisque sue sententie potestatem, ego Apostolum sequor, in uino esse luxuriam, in uino ebrietatem; ebrietatem autem in luxuria inter carnis opera numerari, nec ille potest negare, qui eisdem passionibus uincitur. Est autem eadem de re, de ebrietate nempe uitanda, pulcherrimus sermo Aug. 231 de tempore.



CAPUT XIII. Ebrii Holophernis Iudith caput proprio ipsius ense abscidit, quod ad conciues efferens, ad gratiarum hortatur actiones.

»Ut autem sero factum est, festinauerunt serui illi ad hospitia sua, et conclusit uagao ostia cubiculi, et abiit. Erant autem omnes defatigati a uino, eratque Iudith sola in cubiculo,« etc. Premissa  hic dispositione ad Holophernis interfectionem, mox subiungetur eius iugulatio; magnam autem hic sobrietatis commendationem, et e contra, ebrietatem quanta sequantur incommoda, hinc est aduertere. Unde Ambr. sup. in dict. lib. de uid. Temperantia, inquit, est uirtus feminarum, qua inebriatis uino et somno sepultis abstulit uidua gladium, exacuit manum, bellatoris abscidit caput, per medias hostium acies intemerata processit. Aduertatis igitur, quantum mulieribus nocere possit ebrietas, quando uiros uina sic soluunt, ut uincantur a feminis. Nam si Iudith bibisset, dormisset cum adultero; sed quia non bibit, haud difficile ebrios exercitus unius sobrietas et uincere potuit, et illudere.

»Dixitque Iudith puelle sue ut staret foras ante cubiculum,« etc. ualde prudenter opus quod conceperat, aggressa est; exisse autem oportuit cubiculum, ut hoc illi nuntiaret, cum ipsam solam in cubiculo fuisse in precedent. dictum sit, ipsaque ita ad obseruandum ne quis superueniat foris, relicta  rursum introiit; regressa autem sciens orationem ad omne opus utilem, rursus ad orationes confugit, et dicit:

»Confirma me, Domine Deus Isrel, et respice in hac hora ad opera manuum mearum, ut sicut promisisti, Hierusalem ciuitatem tuam erigas,« etc. Ac si dicat: Cum in huiusmodi factis soleat mens potissime mulieris multum expauescere, confirma mentem et manus, ut quod propositum est opere compleam, idque ut promissa tua effectum consequi possint, quibus per prophetas sicut etiam ob peccata delenda, ita post penitentiam iterum reedificandum promisisti, per Isaiam nempe, Ieremiam, Zacariam, Aggeum et alios.

»Cumque euaginasset pugionem, apprehendit comam capitis eius et bis percussit in ceruicem eius, et abscidit eius caput,« etc. Aug. sepius dicto sermone ducentesimo uigesimo octauo pro bis, tertio legit:  Ubi, inquiens, sagina conuiuii fines excessit, et grauis calicibus somnus successit, uidens Iudith, inimici corporis inclinatas ebrietate ceruices, surgens, ipsius cruentum arripuit collum, comam quoque barbari capitis manu occupauit. Domine, inquit, confirma brachium meum, et percussit tertio in collo eius, et amputauit caput eius. Exiens foras tradidit illud puelle, et misit in peram. Et post pusillum exiuit foras quasi ad orationem secundum consuetudinem. Ecce castitas. Orationis fauore castitas proprium pudorem seruauit intactum et quietum, decepitque alienum. Iacet inclusum cadauer, et iam foris est caput.

»Et euoluit corpus eius truncum,« etc. Interpretatur hoc Lyranus ac si de lecto uoluerit ad terram, ut ne quis interior statim cedem factam aduerteret. Sed cum cap. seq. uagao dicatur primum plausum fecisse manibus ante cortinam, non uidetur id fuisse factum, fortassis enim euoluisse dicenda est e conopeo quod secum abstulit.

 »Et dixit Iudith a longe custodibus murorum,« etc. Hactenus descripta est cedes Holophernis; nunc describitur eius manifestatio, quomodo nempe primum a custodibus intromissa, deinde a senioribus, a sacerdotibus, et toto populo honorifice excepta sit, eo quod sperauerunt, id est, metuerunt maxime  ne reuerteretur. Iam itaque intromissa, toto populo circumstipata:

»Ascendens in eminentiorem locum iussit fieri silentium,« etc. Commoditatem omnem et opportunitatem querit, quo possit audiri facilius a toto populo, et ita omnes ad gratiarum actiones incitare. Astruit autem hunc reditum eius pulchris uerbis loco sepius dicto August.: Cum palmifera castitate Iudith ad ciues sollicite festinat, nec prohibetur regressu, cui quasi ad orationem ante ire erat concessum. Iam recipit attonita ciuitas tante uictricis palmas triumphales, iam luctus conuertuntur in gaudium, iam porte  plenissima securitate panduntur, iam pendet muris uictoribus caput, ubi enim assiduis pulsata orationibus celum, potentia semper calcatur armorum. Ecce gloriose femine castitatem seruauit oratio, et hostem seruare non potuit multitudo, integram ciuitatem una femina ualuit uindicare, et tantus exercitus regem non potuit custodire.

»Cumque omnes tacuissent, dixit Iudith: Laudate, omnes, Dominum Deum nostrum,« etc. Sciens omnem illius uictorie triumphum Deo ascribendum, ad gratiarum hortatur populum actionem, quo facto, et caput illis ipsius Holophernis, et conopeum in confirmationem dictorum demonstrat. Quo facto:

»uiuit Deus, inquit, quoniam custodiuit me angelus eius, et hinc euntem, et ibi commorantem,« etc. Ne fortasse suspicio oriretur aliqua, quod ab Holopherne, aut alio quopiam damnum sue castitatis passa esset, iuramento id nunc coram omni populo  confirmat, orationem suam finit quam ceperat, ita concludens laudibus Domini Dei et adhortatione ad confessionem laudis eius, et gratiarum actionem, pro tanta et tam subita, tamque mirabili uictoria.

»Uniuersi autem adorantes Dominum, dixerunt ad eam: Benedixit te Deus in uirtute sua.« etc. Iam sequitur commendatio et benedictio Iudith, primum per populum uniuersum, deinde et per principem populi, qui ubi inter cetera dicit:

»Qui te direxit in uulnera capitis principis inimicorum nostrorum,« etc. Legit codex Grecus, et, ut uidetur, conuenientius, in singulari numero, in uulnus capitis, et cetera, quanquam interim etiam bis in carnem eius percutiendo uerisimile sit eam plura uulnera inflixisse.

»Ut non recedat laus tua de ore hominum, qui memores fuerint uirtutis Domini,« etc. Ipsa enim ab hominibus laus homini iusto, quantacunque prouenerit, non ibi esse debet  finis boni, sed etiam ipsa referenda sunt ad laudem Dei, propter que bona faciunt uiri boni.

»Porro Achior uocatus uenit,« etc. Non habet hoc Grecus paraphrastes hoc loco, sed capite sequenti statim post principium, ubi de Achior fit mentio, istud illis uerbis proponitur, et certe ordo ille multo uidetur conuenientior.

»uidens autem Achior caput Holophernis, angustiatus pre pauore,« etc. Non pre pauore angustiatus fuit, ut pote ille iam liberatus a timore mortis, sed potius pre nimio stupore et admiratione consternatus fuit, ut fere fieri uidemus, ubi nuntiari contingit subitos aliquos casus, qui letitie causa nobis sint, multum enim mirabile, per manum femine tantum facinus perpetratum, unde statim deliquium quoddam anime passus est, id enim significat, quod habemus:

»Et estuauit anima eius,« pro quo tamen quedam exemplaria legunt, hesitauit, postquam ad  se ipsum reuersus est, uelut de somno quodam lethargico expergefactus.

»Adorauit eam et dixit: Benedicta tu a Deo tuo in omni tabernaculo Iacob,« etc. Adorauit eam sicut Abraham in Gen. dicitur adorasse populum terre, non adoratione latrie , sed dulie, ut uocant.



CAPUT XIu. Holophernis capite in muro suspenso, Achiorque circumciso, Iudei irruunt in Assyrios, qui cum Holophernem excitarent, mortuum inuenerunt.

»Dixit autem Iudith ad omnem populum. Audite me, suspendite caput hoc super muros nostros, eritque cum exierit sol, accipiat unusquisque arma sua,« etc. Post perpetratam necem Holophernis Iudith ad destructionem exercitus eius populum adhortatur, quoque magis hostium animos frangat, ut caput e muris suspendatur, precipit. Suspenso enim  Holophernis capite  quod uirorum consilio non potuit excogitari, suorum erexit animos, hostium fregit, suos pudore excitans, hostes quoque pudore percellens, eo quod cesi sint et fatigati. Ita unius uidue temperantia atque sobrietas, non solum naturam suam uicit, sed quod est amplius fecit uiros etiam fortiores.

»Tunc exploratores necesse est ut fugiant ad principem suum,« etc. Ut pote sine cuius uoluntate non liceat bellum committere; non solum enim bellare , sed etiam uincere sine duce, apud Romanos erat uituperabile.

»Tunc Achior uidens uirtutem quam Deus fecit Isrel,« etc Hic primum, ut supra dictum est, resumuntur que capite precedenti de Achior dicta sunt, quibus ista subiunguntur; describitur autem hic quomodo uisis mirabilibus diuinis opibus, relicto gentilitatis ritu, Deo crediderit, et circumcidi se iusserit Achior, ita ut inter proselytos constitutus fuerit  tam ipse quam omnes eius posteri.

»Mox autem ut ortus est dies, suspenderunt super muros caput Holofernis,« etc. Interposita circumcisione Achior, quomodo effectum suum sit sortitum consilium Iudith explicatur, quomodo nempe capite e muro suspenso, exercitu gregali in castra hostium irrumpunt.

»Quod uidentes exploratores ad tabernaculum Holophernis cucurrerunt,« etc. Iam mors Holophernis manifestatur, quomodo facta sit describitur eodem nempe ordine, quo Iudith predixerat.

»Nullus enim audebat cubiculum uirtutis Assyriorum pulsando aut intrando aperire,« etc. uirtus Assyriorum princeps militie eorum dicitur, in quo robur exercitus consistere existimabant, sicut uirtus corporis naturaliter existit in corde. Unde uegetius de Re Militari: Sicut cor est in medio corporis, ita princeps in medio exercitus debet collocari. Cum itaque appropinquantes uiderent isti Iudeos quod alioqui  facere non audebant, conati sunt exsequi; congregati itaque principes, ac tribuni exercitus, cubicularios, ut pote qui familiarius ingredi possent, aggressi sunt.

»Intrate et excitate illum , quoniam egressi mures de cauernis suis ausi sunt prouocare nos ad bellum.« Uti uides, quam contemptibiliter et opprobriose de Iudeis loquuntur, sed mox penas sui opprobrii daturi.

»Tunc ingressus uagao cubiculum eius, etc., cum nullum motum iacentis sensu aurium caperet, accessit proximus ad cortinam, et eleuans eam, uidensque cadauer,« etc. Paucis explicat quomodo ad imperium ducum exercituum, ipse Baques, siue uagao, tanquam primus cubicularius tabernaculum Holophernis ingressus, mortuum Holophernem et truncum cadauer sine capite reperit, etiam Iudith in fugam uersa, unde et exclamauit:

»Una mulier Hebrea fecit confusionem in domo Nabuchodonosor,« etc. Ac si dicat: Nimis probrosum  est nobis ita a muliere expositum; id enim maximi opprobrii loco semper fuit habitum. Unde et Iudicum IX Abimelech a muliere lapidis ictu uulneratus, per armigerum suum se iussit interfici, ne diceretur quod mulier interfecisset eum.

»Quod dum audissent principes uirtutis Assyriorum, sciderunt omnes uestimenta sua,« etc. Iam describitur confusio, et turbatio totius exercitus Holophernis, quod etiam in causa fuit, ut minus se prepararent ad resistendum irrumpentibus Isrelitis; turbati enim minus prouident, teste Philosopho. Scindere autem uestimenta, usitatius est in Scripturis; quod fieri solebat, tum ob tristitiam nimiam, tam ob indignationem, tum ob perturbationem, quam ut explicatione sit opus.



CAPUT Xu. Fugiunt Assyrii persequentes Iudeos, qui inde spolia colligentes ualde letati sunt, unde Iudith a populo, et Ioachim summo pontifice benedicitur.

 »Cumque omnis exercitus decollatum Holophernem audisset, fugit mens et consilium ab eis,« etc. Cognita Holophernis decollatione, tunc exercitus eius consternatus in fugam se proripit; et usque adeo unus alterum preuenire conabatur, ut omnia sua ornamenta, thesaurosque omnes diripiendos reliquerit ab hostibus.

»uidentes itaque filii Isrel fugientes, secuti sunt illos, descenderuntque clangentes tubis, et uluiantes post ipsos,« etc. Cognita itaque fuga Assyriorum Iudei, magna festinatione ipsos insequuntur, ad maiorem terrorem eorum, ut in signum uictorie tubis clangentes, non secus ac olim Gedeon, Iudicum cap. uII, contra Madianitas pugnaturus tubis, et lampadibus se armans eos exterritos superauit.

»Misitque Ozias nuntios per omnes ciuitates et regiones Isrel,« etc. Ut quam paucissimi hostium fuga possent euadere, non contentus suis uibus Ozias, ad omnes misit terminos Isrel nuntios, quibus  ut eos persequerentur hortabatur. Ad nuntium itaque ipsius omnes paratissimi ad extremos usque fines persecuti sunt. Latius autem ista prosequitur in hunc modum Grecus paraphrastes: »Et misit Ozias in Beromasthen, et Bebe, et Chobe, et Cota et in omnem terminum Isrel, qui annuntiarent ea que facta erant, et ut omnes diffunderentur super inimicos in interitum eorum. Ut autem audierunt filii Isrel, unanimiter ceciderunt eos usque Chobe. Similiter autem et qui ex Hierusalem aduenerunt, et ex omnibus montanis et qui in Galaad, et qui in Galilea, dissipauerunt eos plaga magna usquequo preterierunt Damascum et fines eius.«

»Reliqui autem qui erant in Bethulia ingressi sunt castra Assyriorum,« etc. Residui qui remanserant in Bethulia intrantes castra hostium, spoliis et preda eorum repleti sunt; tantus enim fuit in castris hostium thesaurus, tantaque omnium omnis generis ornamentorum uis, ut etiam omnibus illis  quotquot inhabitabant Bethuliam, daretur; reliqui etiam qui eos ad extremos usque fines erant persecuti, iam reuertentes abunde satis inuenerunt, quo et ipsi onusti preda in patriam quisque suam euaserit, id enim est quod subditur:

»Hi uero qui uictores reuersi sunt ad Bethuliam, et omnia que illorum erant abstulerunt secum,« etc. Ac si dicatur preda, quam isti reuersi adhuc inuenerunt, residua, nullo pacto comparanda fuit, et multo maior preda quam alii abstulerant, ita ut omnes ditescerent de predationibus ipsorum.

»Ioachim autem summus pontifex, de Hierusalem uenit in Bethuliam cum uniuersis presbyteris suis,« etc. Quod idem sit eiusdem nomen Ioachim et Eliachim, satis superque declaratum est, tum supra Iu cap., tum latius in prefatione. Notandum autem hic quali honore Iudith affecta sit, ita ut uidendi eius gratia tantum, tum summus pontifex, tum uniuersi sacerdotes Bethuliam uenirent.

»Que cum exiisset ad bellum benedixerunt illam  omnes,« etc. Prima facie uidetur uelle textus, quod ueniens eo pontifex ipsam inibi non reperit, ut pote ad bellum profectam, atque ideo commodior mea sententia erit lectio si legatur: Que quod exisset ad bellum, etc. Ut explicetur causa benedictionis, qua benedixerunt illi; benedictio autem ipsa satis manifesta est, in qua interim hoc notandum, quod castitati eius ascribat, quod a Deo exaudita fuerit; unde notandus est hic locus in encomium castitatis.

»Porro autem uniuersa, que Holophernis fuisse probata sunt, dederunt Iudith,« etc. Postquam benedixerunt illi, tam pontifex quam uniuersus populus acclamando Amen, siue, Fiat, fiat, spiritualiter, benedictio etiam temporaliter Iudith impenditur dando illi omnia ea quecunque ad Holophernem pertinuerant; esse enim etiam quamdam temporalem benedictionem, patet ex illo Gen. XXX quod dixit Iacob ad Laban: »Diues effectus es, benedixitque  tibi Dominus ad interitum meum.«

»Et omnes populi gaudebant cum mulieribus, et uirginibus, et iuuenibus in organis et citharis.« Nomen organi in Scripturis usitatum est, hinc illud Psalm. CL: »Laudate eum in chordis et organo,« et illud Iob XXI: »Tonant tympanum et citharam, et gaudent ad sonitum organi,« et similia multa. Organa tunc in primis per excellentiam dicuntur omnia musicorum instrumenta, secundum August. super Psalmum LuI et CXX. Quale autem sit peculiare illud instrumentum omnibus notum est. Paulo interim diuersa et magis sonora fuisse patet ex epistola Hieronymi ad Dardanum de uariis musicorum instrumentorum generibus, ubi de organo agens, de duabus  elephantorum pellibus concauum coniungitur, et per duodecim fabrorum sufflatoria compulsatur, per quemdam cythare eree in sonitum nimium, quas in modum tonitrui concitat, ita ut per mille passuum spatia sine dubio sensibiliter utique et amplius audiantur.  Sic apud Hebreos de organis, que ab Hierusalem usque ad montem Oliueti et amplius sonantur, et audiuntur, comprobatur. Duo interim genera organorum a plerisque esse dicuntur, primum quod prediximus, et aliud quod de peregrinatione populi Isrelitici apud Babylonios scribitur: »Super flumina Babylonis,« etc. Cithare etiam in Scripturis frequentissima est mentio, ut locis iam dictis, et rursum Psalm. XLII: »Confitebor tibi in cythara Deus Deus meus,« et alibi sepius, ita ut dicto loco scribat idem Hieron. cap. preced. consuetudinis esse apud Hebreos. Est autem idem instrumentum quod lyra appellatur, unde ubi LXX legunt Psalm. CL: »Laudate eum in psalterio et cythara,« notat Chrysost. quosdam uertisse, per nablum et lyram. Scribit autem Hieron. effici in modum maiuscule littere Delta et chordis uiginti quatuor componi, et per digitos uariis uocibus, tinnulisque, ictibus et diuersis modis concitari. Est autem simile psalterio, nisi  quod, teste ibidem Hier., psalterium in modum clypei tantum chordis componatur secundum illud Psalm. XXXI: »Psalterio decem chordarum psallam tibi.« Unde dictis locis, et rursum Psalm. LuI fere, psalteria ponuntur, tum dicitur ibi: »Exsurge, psalterium et cythara.« Interim et illud interesse dicit tam Hieron. quam August., Chrysost., et ideo super psalm. CXLIX et CL, item August. super psalm. XXXII et XXXuI, quod cythara desursum percutitur, psalterium sursum; cythara deorsum habet concauum, psalterium desursum, illud concauum lignum, quod pendet et tactum resonat, quia concipit erem psalterium superiore parte, cythara in inferiore parte illud habeat.



CAPUT XuI. Cantat canticum Iudith ob uictoriam, quo populum ad gratiarum adhortatur actionem, et tandem plena dierum moritur.

»Tunc cantauit canticum hoc Domino Iudith dicens: Incipite Domino in tympanis, cantate Domino  in cymbalis, modulamini illi psalmum nouum,« etc. Aduersarii deiectione et fidelis populi liberatione exsultans cantisum hoc spiritu inspirata diuino Iudith decantat. Fuit enim ab initio fidelibus id consuetudinis ut parta uictoria statim canticum aliquod componerent, quo perpetua rei contineretur memoria. Quale est in primis illud canticum Moysi: »Cantemus Domino,« etc. Exodi Xu, quod Maria soror Moysi tympano in manu sumpto, in eumdem fere modum quo Iudith ad excitandas in laudem Dei reliquas etiam feminas decantasse ibidem legitur. Tympana autem et cymbala instrumenta sunt, multum in Scripturis usurpata. Tympana quidem omnibus nota, que de sono extensoque corio facta, una ex parte plana, intus uacua baculo pulsantur, que in manibus fere mulierum portari solent, teste Hieronymo supra loco citato. Cymbala uero etiam nota sunt, olim in sacris Cybelis matris deum multum usurpata, que bacillo sic mutuo tangunt, ut certum  edant sonum.

»Dominus conteret bella,« etc. Ea nempe que contra suum populum excitantur, ut patuit non solum in hac de qua agimus historia, uerum et in Pharaone, Exodi decimo tertio; et in Amalech, Exodi decimo septimo; in regibus Chananeorum, Iosue decimo. Item in Sennacherib et octuaginta quinque illis millibus una nocte interfectis tempore Ezechie; et alias frequentissime.

»Qui posuit castra in medio populi sui, ut eripiat nos de manu omnium inimicorum nostrorum.« Interprete Hugone de Sancto uictore locum hunc de custodia angelorum quo ex Genesi, cap. trigesimo secundo, Iacob de angelis sibi obuiantibus dixit: »Castra Dei sunt hec,« et certe secundum nostrum textum, quis alius sensus conimode dari possit non uideo. Alio longe spectat, et clarior est codex Grecus, sic legens:

»Quoniam in castris in medio populi eripuit me  de manu persequentium me.« Ubi Deum laudat primum de liberatione sui, ac deinde ad liberationem populi enarrandam pergit, cum dicitur.

»uenit Asur ex montibus ab Aquilone in multitudine fortitudinis sue,« etc. Assur uocat principem militie, et exercitus Assyriorum Holophernem quem ita uocat a primo illo Assur de stirpe Ne, qui Genes. cap. decimo dicitur egressus de terra Chanaan edificasse Niniuen, a quo dicti sunt Assyrii, »Dixit se incensurum fines meos,« etc. Enumerata potentia et magnitudine exercitus eius, iam minas eius paucis prosequitur; omnia hec enim, quanquam Iudeis interminatus fuerit, nichil tamen eorum suum effectum est sortitum, unde et addit aduersatiuum.

»Dominus autem omnipotens monuit eum.« etc. Sicut in aliis innumeris, sic et hoc loco manifestum est, non multum fuisse curiosum interpretem Gram maticalium regularum, nisi fortasse mendum esse dicamus; nichil autem sibi, sed Domino totam uictoriam  tribuit, idque oratione quali potest; non enim sufficit mortalis eloquentia, inquit Augustinus loco supra citato, iustorum omnium orationes eximias atque triumphos, preclarasque referre uirtutes, quas omnipotens Deus dedit eis, quibus solet conferre uictoriam, qui uiros et feminas uigere permisit, et insidiosos exercitus capite sublato mundauit; recitat autem quam potest breuissime totam, sicut contigit, historiam, que quoniam ex precedentibus manifesta est, paucissimis perstringemus.

»Horruerunt Perse constantiam eius, et Medi audaciam eius,« etc. Est etiam iste locus notandus contra Zieglerum. Tempore enim suo, Nabuchodonosor ille, qui tempore Iosie claruit, non habuit Persas sibi subiectos, quin quod paulo post filii eius a Cyro Persa impio exuti sint, Darius autem noster Hystaspes, tam Persis, quam Medis, et Assyriis imperauit, sub quo iam uigebat monarchia Persica.

»Adonai, Domine, Deus magnus es tu,« etc.  Hic idem uidere est quod dicit Hieronymus super illud psalmi: Domine Deus noster, quod cum in Hebreo legitur, nomen Deus geminatum, primum sit tetragrammaton, secundum uero sit Dei commune, id quod ostendendum hoc modo; Adonai Domine, Adonai enim Hieronymus Exodi sexto transtulit pro nomine Dei tetragrammaton, id est, quatuor litterarum, quanquam alibi fere interpretetur Dominus. Unde et ipse epistola ad Marcellum inter uaria Domini nomina mystica istud enumerans, Dominus interpretatur. Notandum autem quod quatuor iste littere huius nominis, sc. he, uau, he, iod, non sint compacte ad hoc, ut ex eis dictio aliqua formetur, et idcirco nomen esse ineffabile, quod Hebreis reuera ineffabile dici uideatur, quod tunc eis reuelatum non fuerit Trinitatis sacramentum, etsi litteris fuerit adumbratum. Hinc Exodi sexto, »Et nomen meum, he, uau, he, iod, non indicaui eis« quod si in syllabas cogeretur, pronuntiareturque, esse uel essentiam, aut generationem significaret.  Nec ignorandum quod iod, nun, daleth, aleph, Adonai, Domini mei, numero multitudinis significet, quando scribitur eisdem litteris, et punctis quibus pronuntiatur; in translatione autem Chaldaica, pro hoc nomine Dei tetragrammaton semper ponitur triplex iod ad mysterium Trinitatis significandum, ut uidetur.

»Montes a fundamentis manebunt cum aquis,« etc. Alludere uidetur ad extremum iudicium, quo imminente, ut est Luce uigesimoprimo, »in terris erit pressura gentium pre confusione sonitus maris et fluctuum, et montes, et petre, sicut cera liquescent igne conflagrationis.«

»Qui autem timent te, magni erunt per omnia.« Latius istud in hunc modum legit Grecus Paraphrastes. Timentibus autem te tum propitiaberis, quoniam parum tibi omne sacrificium in odorem suauitatis et minimus omnis adeps in holocaustum tuum, at qui timet Dominum, magnus semper. Et  sic erit idem istud cum illo Psalmi. »Sacrificium autem et oblationem noluisti,« et illo quod dixit Samuel ad Saulem, »Melior est obedientia, quam uictime, etc.

»ue genti insurgenti super genus meum,« etc. Iam uelut spiritu quodam prophetico omnibus iis qui fideles prosequuntur iudicium minatur extremum, et damnationem eternam. Unde et subdit:

»Dabit enim ignem et uermes in carnes eorum,« etc. Sic enim fere Scriptura ubique designat penas inferni, ipsasque his nominibus notat, quale et illud Isaie ultimo: »uermis eorum non morietur, et ignis non exstinguetur,« id est enim quod et hic subdit: »Ut crucientur et sentiant usque in sempiternum.« Quod quomodo fieri possit, ut nempe semper ardeant corpora damnatorum, et nunquam tamen consumantur, quomodo autem id fiat tractans Augustinus libro  uigesimo primo de Ciuitate Dei, capite primo, secundo, tertio, »Hoc erit tunc in corporibus, inquit, damnatorum, quod nunc esse scimus in animis hominum, quod nempe dolorem pati possit animus, mori non possit.« An autem ille ignis corporeus sit, tractans ibidem capite decimo: »Cur non dicamus, inquit, quanquam miris, tamen ueris modis etiam spiritus incorporeos posse pena corporalis ignis affligi, si spiritus hominum etiam ipsi profecto incorporei, et nunc potuerunt includi corporalibus membris, et tunc poterunt corporum suorum uinculis insolubiliter alligari.« Gehenna itaque illa, que stagnum ignis, uel sulphuris alibi dicitur, corporeus ignis erit, et cruciabit damnatorum corpora.« Si queratur autem ubi, et qualis sit ignis ille, respondet ibidem capite decimo sexto Augustinus: Ignis eternus cuiusmodi sit, et in qua mundi uel rerum parte futurus sit, hominem scire arbitror neminem, nisi forte cui Spiritus diuinus ostendit.«  Finito autem cantico Iudith iam commemorato, redit iterum auctor libro primo ad historie continuationem.

»Et factum est post hec, omnis populus post uictoriam uenit in Hierusalem adorare Dominum,« etc. In gratiarum actionem profectus est omnis populus in Hierusalem, quo ubi uenere et purificati sunt aqua lustrationis secundum formam descriptam Numerorum decimo nono. Holocausta et incensa Domino obtulerunt, secundum facultates quisque suas.

»Porro et Iudith uniuersa uasa bellica Holophernis, que dedit illi populus, et conopeum, quod sustulerat de cubili eius, obtulit in anathema obliuionis.« Notanda est hic reuerentia erga Deum ipsius Iudith, que non ausa est sibi conseruare spolia sibi iure data, sed obtulit ea Deo et sacerdotibus in Hierusalem, idque in anathema obliuionis, id est, ea conditione, ut eis nemo unquam uteretur, sed asseruarentur tantum in memoriam perpetuam  tante tamque mirabilis per feminam facte uictorie.

»Erat autem populus iucundus secundum faciem sanctorum,« etc. Istud additur, ne existimetur gaudio dissolutior fuisse factus iste populus, sed potius deuote, et in Domino gauisus fuisse secundum illud Apostoli: »Semper in Domino gaudete.« Illud enim secundum faciem sanctorum idem est, ac si dicat: sicut decet sanctos.

»Et Iudith preclarior erat uniuerse terre Isrel.« Eclipsis esse uidetur, et supplendum, uniuerse terre mulieribus, aut simile quidpiam.

»Erat autem uirtuti castitas coniuncta,« etc. Nunc ostendit quomodo relique uite suo tempore non minus sanctam et castam, quam antea a principio uiduitatis uitam egerit; nec elata uictoria mens eius in laqueos diaboli inciderit; erat interim diebus festis in magna gloria, non ex superbia, aut uana gloria, sed ad perpetuam commemorationem tanti  beneficii.

»Mansit autem in domo uiri sui annis centum et quinque,« etc. Hunc locum nostra sententia contra Ziegleri plane confirmat sententiam, quomodo enim potuit Iudith centum quinque annis manere in domo uiri sui, quando annis non amplius quadraginta duobus, a tempore Iosie, et templum sit destructum, et omnis populus, tam Iuda quam Isrel in Babylonem ductus captiuus.

»Et defuncta est et sepulta cum uiro suo in Bethuliam, et luxit eam omnis populus diebus septem.« uaria loca in Scripturis inuenire est, quibus defunctos luxerunt proximi in uiuis degentes. Sic Genesis uigesimo tertio, planxit et defleuit uxerem suam Saram Abraham. Sic Genesis trigesimo quinto, ob luctum quem fecit Isrel eum filiis in morte Debbore nutricis Rebecce appellatus est locus ille quercus fletus. Sic mortuo Iacob luxerunt  cum Ioseph omnes seniores domus Pharaonis; ueneruntque ad aram Achad, que sita est trans Iordanem; ubi celebrantes exsequias planctu magno atque uehementi impleuerunt septem dies; et idcirco uocatum est nomen loci illius planctus Aegypti. Genesis ultimo, quod et in principio eiusdem capitis dicitur: »Fleuitque tum Aegyptus illa septem diebus.« Sic Numerorum uigesimo. »Omnis multitudo uidens occubuisse Aaron, fleuit super eo triginta diebus, per cunctas familias suas.« Sic et Deuteronomii ultimo: »Mortuo Moyse, fleuerunt Isrel in campestribus Moab triginta diebus.« Unde de excessu fratris capite primo Ambrosius tractans, an lugendi sint mortui: »Non omnis infidelitatis, inquit, aut infirmitatis est fletus. Alius est nature dolor, alia tristitia diffidentie, et plurimum refert desiderare quod habueris, et lugere quod amiseris. Fecerunt et magnum planctum sui, cum patriarche sepelirentur: lacryme ergo probitatis sunt indices, non illiciti doloris.« Hinc et Chrysostomus homilia sexta super  Ioannem. »Non lugere, inquit, sed imprudenter lugere ueto. Non sum immanis atque crudelis; uideo naturam dolere, et quotidianam requirere consuetudinem; non licet nullo affectu moueri nec lacrymari, sed leniter et prudenter, et cum Dei timore;« cuiusmodi etiam plura uidere est apud eumdem in fine homilie trigesime secunde super Mattheum.

Notandum est interim hic quod dicit Iudith sepultam in Bethulia, idque contra toties repetitam sententiam Ziegleri, ad id enim quod statim diximus de destructione Hierosolyme, tum statim secuta tempora ipsius Iosie, querit ipse effugium, dicendo ipsam mansisse cum suis contribulibus, sicut et alie multe reliquie decem tribuum remanserant. uerum  rursum obstat, quod capta Hierosolyma Nabuchodonosor omnem populum in captiuitatem transtulit exceptis paucissimis, quibus Godoliam filius Archan prefuerat, ipsi non diu postea timentes Galileos, in Aegyptum migrarunt. Deinde posito quod parcitum fuisset quibusdam reliquiis decem tribuum, hinc non fit ullo pacto uerisimile, quod Bethulie parcitum fuisset, ob quam tantam cladem accepisset ipse eiusdem Nabuchodonosoris exercitus; hic uero dicitur sepulta in Bethulia: posset interim fortassis effugii quid ad ista reperire, sed plane eius sententiam falsam arguit, quod sequitur:

»Tunc autem omni spatio uite eius non fuit, qui perturbaret Isrel, et post mortem eius annis multis.« Quomodo enim non censebitur perturbatus Isrel in tanta afflictione in Babylonem translatus, quod contigisse manifestum est, non amplius quam 42 annis a tempore Iosie. Si uero nostram de Dario Hystaspe sequamur sententiam, non inuenimus perturbatum fuisse Isrel ad tempora usque  Machabeorum sub Antiocho; nam quod uetuerit etiam ipso Philone teste post mortem Holophernis noster Artaxerxes siue Nabuchodonosor perfici templum, paucissimis annis id durauit, nempe tantum usque ad imperium Darii Longimani. Unde nec perturbatio uere dici posset.

»Dies autem uictorie huius festiuitatis ab Hebreis in numero sanctorum dierum recipitur,« etc. Magnam gratitudinem populi Isrelitici ostendit ob uictoriam a Deo tam mirabilem concessam, unde et anniuersariam eius memoriam instituerunt. Quomodo et Esther cap. LX institutum est, ut quartam decimam et quintam decimam mensis Ade pro festis susciperent.







BEATI RABANI MAURI FULDENSIS ABBATIS ET MOGUNTINI ARCHIEPISCOPI EXPOSITIO IN LIBRUM ESTHER



PRAEFATIO AD IUDITH AUGUSTAM.


Liber Esther, quem Hebrei inter hagiographa annumerant, multipliciter Christi et Ecclesie sacramenta in mysterio continet: quia ipsa Esther in Ecclesie typo populum de periculo liberat, et interfecto Aman, qui interpretatur iniquitas, partem conuiuii et diem celebrem mittit in posteros. Hunc quidem librum asserit sacre historie interpres de archiuis Hebreorum releuatum uerbum a uerbo expressius se transtulisse. Attamen ea que in editione uulgata reperit non penitus pretermisit, sed Hebraica ueritate plena fide expressa, cetera que extrinsecus inuenit iuxta finem libri addendo subiunxit. Nos autem ea que ex Hebreorum fonte prolata sunt, allegorico  sensu exposuimus. Cetera uero, que ex Grecorum lingua et litteris insuper addita sunt, et obelo prenotata, exponere pretermisimus, sed horum sensus studiosus lector, cum anteriora bene rimauerit, satis agnoscere poterit. Tu autem, o nobilissima regina, cum sacramenta diuina in expositis bene agnoueris, in ceteris quid sentiendum sit, rite censebis. Deus  omnipotens, qui illius regine mentem ad liberandas populi sui calamitates erexerat, te simili studio laborantem ad eterna gaudia perducere dignetur.



CAPUT PRIMUM. De Assuero rege et famosissimo eius conuiuio.

»In diebus Assueri, qui regnauit ab India usque Aethiopiam super centum uiginti septem prouincias: quando sedit in solio regni sui.« Historiam Esther non solum diuini libri, sed et Iosephi Antiquitatum continent, licet in aliquibus historica narratione differant. Sed et illud in questionem conuertitur quis ille Assuerus fuit qui regnauit ab India usque Aethiopiam super centum uiginti septem prouincias; nam hunc memoratus Iosephus refert Cyrum esse filium Xerxis regis, qui post Darium patruum  suum regnauit in Perside. Hunc ergo Cyrum dicit Artaxerxem apud Grecos uocari, qui Longimanus cognominabatur, regnum tenens annis quadraginta; sed ego non puto Esther eo tempore fuisse, nunquam enim Esdras de ipsa siluisset, qui scribit hoc tempore Esdram et Mennam reuersos esse de Babylone, et ea deinceps consecuta que ab his gesta  referuntur. Eusebius ergo in Chronicis suis arbitrabatur hunc Assuerum esse Artaxerxem uocatum; regnauit quoque post Darium patruum suum cognomento Nothum, annis 40.

»Susan ciuitas regni eius exordium fuit.« Susis metropolis est Persidis, quam aiunt historici Memnonis fratrem constituisse. Dicta autem Susis, quod immineat Susis fluuio, ubi regia est Cyri, lapide candido et uario, cum columnis aureis et lacunariis gemmisque distincta, continens etiam simulacrum celi stellis micantibus presignatum, et cetera humanis mentibus incredibilia. Ubi et presens rex conuiuium maximum cum grandi apparatu, et diuitiarum copia subiectis populis exhibuisse narratur. Unde sequitur:

 »Tertio igitur anno imperii sui fecit grande conuiuium principibus suis, et pueris fortissimis Persarum et Medorum inclytis, et prefectis prouinciarum coram se, ut ostenderet diuitias glorie regni sui, magnitudinem atque iactantiam potentie sue multo tempore, centum uidelicet et octoginta diebus. Cumque implerentur dies conuiuii, inuitauit omnem populum qui inuentus est Susis, a maximo usque ad minimum. Et septem diebus iussit conuiuium preparari in uestibulo horti et nemoris, quod regio cultu et manu consitum erat. Et pendebant ex omni parte tentoria erii coloris et carbasini ac hyacinthini, sustentata funibus byssinis atque purpureis, qui eburneis circulis inserti erant, et columnis marmoreis fulciebantur.  Lectuli quoque aurei et argentei super pauimentum smaragdino et pario stratum lapide, dispositi erant: quod mira uarietate pictura decorabat. Bibebant autem qui inuitati erant, aureis poculis, et aliis atque aliis uasis cibi inferebantur. uinum quoque, ut magnificentia regia dignum erat, abundans et precipuum ponebatur. Nec erat qui nolentes cogeret ad bibendum, sed sicut rex statuerat, preponens mensis singulos de principibus suis, ut sumeret unusquisque quod uellet.« Hec preparatio opulentissimi conuiuii, licet historialiter diuitiarum pompam et deliciarum luxus regis potentis demonstrare uideatur, tamen sacratiore mysterio potentissimi regis nostri, uidelicet Domini Christi, diuitiarum spiritualium magnitudinem ac  uitalium opum excellentiam, quas ille secundum modum dispensationis sue unicuique fidelium suorum largiter distribuit, significat. Nec enim alicui rex ille ditissimus, qui uxoris sue fidelissime precibus exoratus, Iudeorum, quem iniqui meditabantur, imminentem remouit interitum, quam Redemptori nostro per figuram aptatur, qui quotidie sancte Ecclesie, que sponsa ipsius est dilectissima, orationibus interpellatus, liberat electos suos de hostium manibus, atque inimicos eorum digne subiicit uindicte. Quod autem Esther typum Ecclesie teneat, nulli dubium est; nec ipsa alicuius sponsa quam Christi ullo modo dicenda est. Unde refugere quilibet hanc interpretationem non debet, pro eo quod  ille rex historicus perfidus erat, quasi propter hoc regis iusti typum tenere nullo modo possit: non enim dicimus quod perfidia seu peccata alicuius, siue fidelis, siue etiam perfidi, istius actus exprimant »Qui peccatum non fecit, nec est inuentus dolus in ore eius .« »Que enim societas luci ad tenebras; aut que conuentio Christi ad Belial .« Sed bona facta ac iusta iudicia cuiusquam ad nullum melius referuntur, quam ad illum de quo est omne bonum, de quo scriptum est: »Iudicabit orbem terre in equitate, et populos in ueritate sua .« Nam sicut gentilium errores atque impia facta, ita nec fidelium transgressiones atque peccata facile per similitudinem ueritati competunt. Hec enim ideo diximus, quia quidam  doctorum Dauid factum in Uriam et uxorem eius figuraliter transferunt ad Christum et Ecclesiam. Quid cause est ut aliquis dicat Moysis dubitationem ad aquam contradictionis, Aaronis fictionem in factura uituli, Salomonis libidinem, Ezechie arrogantiam, Petri abnegationem ac Saulis blasphemiam Redemptori nostro figuraliter conuenire? Attamen rite nullus denegare potest eorum bona facta ac rectam doctrinam plurimum illi testimonium prebuisse. Unde nemo nos reprehendere debet quod regis magni pia opera ac iusta iudicia regi et iudici omnium seculorum quodam modo similando comparemus, quia suum est quidquid bonum est, et ab eo refugit omnis iniquitas. Si cui autem uidetur incongruum esse quod dicimus, legat Isaiam prophetam, qui Cyrum  regem Persarum hominem gentilem comparauit Redemptori nostro, dicens ex persona Domini: »Dabo tibi thesauros absconditos et arcana secretorum, ut scias quia ego Dominus, quoniam uoco nomen tuum Deus Isrel, propter seruum meum Iacob, et Isrel electum meum, et uocaui te in nomine tuo; assimilaui te, et non cognouisti me. Ego Dominus, et non est amplius, extra me non est Deus. Accinxi te, et non cognouisti me .« Legat et opuscula Patrum, qui actus siue casus regum reproborum Saulis et Iechonie sanctissima Redemptoris nostri opera figuraliter designare dixerunt: Saulis uidelicet uncti in regem, sed merito scelerum suorum occisi, super innoxii regis Christi morte interpretantes;  Iechonie uero translationem de Iuda in Babyloniam, quam propter peccata sustinuit, ad gratiam eiusdem Redemptoris nostri typici referentes, qua, relictis ob perfidiam Iudeis, ad saluandas per orbem nationes transmigrare dignatus est. Qui dicta uel acta Pharaonis siue Nabuchodonosor typice super hostibus Ecclesie intelligenda tradiderunt. uerbi gratia: Pharao precepit infantes populi Dei masculos in flumine necari, feminas reseruari: quia diabolus fortia in nobis opera exstinguere, fluxa et infirma cupit enutrire. Item Nabuchodonosor iussit omnes populos sibi subditos audita uoce symphoniarum et musicorum prostratos adorare statuam suam. Et diabolus satagit genus humanum per dulcedinem pompe terrestris a rectitudine mentis inflectere, et ad sequendam  cupiditatem, que est »simulacrorum seruitus,« deceptorum corda peruertere. Si ergo quedam opera, uel iuste pene reproborum in figura non solum malorum, sed et bonorum precesserunt, cur non etiam boni bonorum actus siue sermones, qui in prophetico uolumine continentur, bona sequentium gesta prefigurare potuerunt? uirtus namque sacri eloquii, ut quidam ait, aliquando sic transacta narrat, ut uentura exprimat: sic factorem approbat, ut ei in mysterio contradicat; sic gesta damnat, ut hec mystice gerenda persuadeat. Item uideamus opuscula sancti Augustini, qui etiam septem uiros unius mulieris sine filiis defunctos, de quibus Sadducei, resurrectionem negantes, Dominum tentabant, certam ecclesiastici sacramenti figuram  dixerat habere. Nec non et mulierem et sterilitatem eius et mortem, ipsorum quoque uirorum mortem figuras esse memorabilium rerum docuit, cum hanc historiam neque ipse Dominus, neque euangelistarum quisquam ex sua persona narrauerit; sed que impii nefando ore contra Dominum protulerant, euangeliste propter sacratissimum Domini responsum suis litteris indiderunt. Hec ergo et his similia lector fidelis in sanctorum Patrum dictis inueniens, non nobis imputet, si ad eorum similitudinem in nostris opusculis aliqua inseramus.

»Tertio igitur anno imperii sui rex Assuerus fecit grande conuiuium cunctis principibus et pueris suis fortissimis Persarum et Medorum, ut ostenderet diuitias glorie regni sui.« Cum Redemptor noster,  quem Assuerus et nomine exprimit et dignitate, interpretatur enim ostium siue atrium meum, cum Patre et Spiritu sancto sempiternum hominis imperium, tertio tempore istius seculi incarnationis sue humano generi patefecit sacramentum, et nobis uite aperuit aditum, spiritualesque epulas fidelibus suis abundantissime ministrauit. Primum ergo tempus ante legem fuit, secundum sub lege, tertium sub gratia, in quo uidelicet euangelicam predicationem ac corporis et sanguinis sui uniuersis gentibus opulentissimam parauit refectionem. Huius scilicet conuiuii excellentiam in parabola Euangelii ipse Dominus, ubi de rege qui nuptias filio suo fecit, et de cena magna per hominem facta referebat, spiritualiter mysterio nobis commendabat. »Septem ergo  diebus rex magnus conuiuium instrui fecit, in uestibulo horti et nemoris, quod regio cultu et manu compositum erat,« cum Redemptor noster toto tempore istius uite, quod per numerum discurrit septenarium, in presenti Ecclesia, in qua unusquisque fidelium semetipsum recta fide et bonis operibus ad introitum paradisi et regni preparat celestis, pabulo diuini uerbi et dapibus uirtutum electos suos satiat; quatenus deliciis et iucunditati superni regni per omnia habiles fiant, ubi arbores fructifere consite sunt, hoc est, sancti uiri et bonis meritis preclari, dono largiente diuino, sancte conuersationis et recte doctrine ostendunt decorem. Ibi pendent »ex omni parte tentoria erei coloris et carbasini  et hyacinthini,« quia ibi ornatus spiritualis studii, et splendor celestis sapientie cum fulgore uirtutum ad instructionem in ea digne consistentium micat. Carbasinus etiam color speciem auri  pretendit et merito nitori comparatur diuine sapientie, que in cultu et religione pietatis maxime excellit. »Et hec tentoria byssinis funibus atque purpureis extenta erant, et columnis marmoreis fulciebantur. Byssus enim mortificationem carnis significat, purpura sanguinem martyrii, ebur castitatem corporis, et columne marmoree firmitatem sanctorum doctorum. Bene ergo dicitur quod tentoria diuersi coloris byssinis funibus atque purpureis per circulos eburneos in columnis marmoreis suspensa essent, quia decor sancte Ecclesie, siue  sit in meditatione sapientie seu in profectu uirtutum per continentiam atque castitatem corporum, scilicet cum martyrii dignitate in doctoribus sancti Euangelii fulgere debet, et tam in illorum uerbo quam etiam exemplo ad multorum notitiam peruenire, ut ab his instructi, his incitati atque confortati, ad aulam celestis imperii rite pertingere possint. Ibi quoque »lectuli aurei atque argentei super pauimentum smaragdino et pario stratum lapide dispositi erant, quod mira uarietate pictura decorabat,« quia humilitas sanctorum diuersis speciebus uariarum uirtutum decorata, in meditatione diuini uerbi, et in indagatione uere sapientie electis Dei quietem interne preparat contemplationis. Ubi suauitas agnitionis et dilectionis Dei pie querentibus  dono Spiritus sancti largissime infunditur. De quo lectulo sponsa in Cantico canticorum dicit: »Lectulus noster floridus ,« quia nimirum sancti quique cum tranquillitate temporum utuntur, et a tribulationum temporibus cessant, tunc maxime lectionibus sacris, ieiuniis, orationibus ceterisque fructibus spiritus uacant, et in supernorum contemplatione tunc sese altius attollunt, ad speculandum utique gloriam maiestatis diuine, cum serenum ab exterioribus occupationibus tempus accipiunt. Smaragdus enim gemma est a nimia uiriditate uocata; Pariusque genus est marmoris candidissimi. Et apte dicitur his duobus lapidibus pauimentum esse depictum, ubi lecti fuerunt positi, quia per candorem, hoc est, castitatem corporis, et per uirorem bone  mentis in gratia Dei semper uirentis bene construitur fundamentum humilitatis, ubi condignis quibusque premium preparatur eterne quietis. Unde scriptum est: »Beati pauperes spiritu, quoniam ipsorum est regnum celorum .« Et, »Qui se bene humiliauerit, rite exaltabitur .« Hinc eadem ueritas alibi in Euangelio ad discipulos ait: »Discite a me quia mitis sum, et humilis corde, et inuenietis requiem animabus uestris, iugum enim meum suaue est, et onus meum leue .« »Bibebant autem, qui inuitati erant ad regale conuiuium, aurcis poculis.« Aureis poculis bibunt, qui in pretiosissimis sancti Euangelii dictis sapientiam diuinam hauriunt; hisque cibi diuersis uasis inferuntur,  qui in lectionibus legis et prophetarum apostolorumque et Euangelistarum multiplices dapes spiritualis doctrine accipere norunt, quibus saginantur anime que ad uitam nutriuntur eternam. uinum quoque ut magnificentia regia dignum est, abundans et precipuum conuiuantibus ponitur, cum donum celestis gratie singulis quibusque fidelibus secundum dispensationem diuine clementie et sancti Spiritus distributionem largissime impenditur, quando iuxta Pauli sententiam: »Charitas Dei diffusa est in cordibus nostris per sanctum Spiritum, qui datus est nobis ,« et, »Unicuique datur manifestatio Spiritus ad utilitatem. Alii quidem per Spiritum datur sermo sapientie; alii autem sermo scientie, secundum eumdem Spiritum: alteri fides in eodem Spiritu;  alii gratia sanitatum in uno Spiritu: alii operatio uirtutum, alii prophetia, alii discretio spirituum, alii genera linguarum, alii interpretatio sermonum .« Quod autem nouissime narratur non esse quemquam qui nolentes cogeret ad bibendum, sed sicut rex statuerat, preponens mensis singulos de principibus suis, ut sumeret unusquisque quod uellet; significat gratie libertatem, ubi nemo ad percipiendum donum spirituale cogitur inuitus, sed uoluntas prompta singulorum queritur, iuxta illud Dominicum testimonium, quo dicit: »Qui potest capere capiat .« Et item: »Si uis ad uitam ingredi, serua mandata .« Et iterum: »Si uis, ait, perfectus esse, uade, uende omnia que habes et da pauperibus, et habebis thesaurum in  celo, et ueni, sequere me .« Preponit enim rex noster in sancte Ecclesie celebri ac sacro conuiuio doctores suos super mensam sacrarum Scripturarum, ut unicuique fidelium dispensent dogma congruum, et uniuscuiusque qualitatem conforment uerbi predicationi, ut inde sumat unusquisque quod sibi possibile et utile esse perspexerit. Tanta quippe arte uox doctoris temperanda est, ut cum diuersa sint auditorum uitia, et singulis inueniatur congrua, et tamen sibimetipsi non sit diuersa; ut inter passiones medias uno quidem ductu transeat, sed more ancipitis gladii tumores cogitationum carnalium ex diuerso incidat, quatenus sic superbis predicetur humilitas, ut tamen timidis non augeatur metus;  sic timidis infundatur auctoritas, ut tamen superbis non crescat effrenatio; sic otiosis ac torpentibus predicetur sollicitudo boni operis, ut tamen inquietis immoderate licentia non augeatur actionis; sic inquietis ponatur modus, ut tamen otiosis non fiat torpor securus; sic ab impatientibus exstinguatur ira, ut tamen remissio, ac lenibus non crescat negligentia; sic leues accendantur ad zelum, ut tamen iracundis non addatur incendium; sic tenacibus infundatur tribuendi largitas, ut non prodigis predicetur parcitas, et tamen tenacibus peritura rerum custodia non augeatur; sic incontinentibus laudetur coniugium, ut tamen continentes non reuocentur ad luxum; sic continentibus laudetur uirginitas corporis, ut tamen in coniugibus despecta non fiat fecunditas  carnis; sic predicanda sunt bona, ne ex latere iubeantur et mala; sic laudanda sunt bona summa, ne despiciantur ultima, sic nutrienda sunt ultima, ne dum creduntur sufficere, nequaquam tendatur ad summa. Seruus ergo fidelis et prudens, qui, constitutus a domino dispensator, conseruis suis in tempore tritici dat mensuram, uoce Dominica laudatur, et super omnia bona sua constituendus promittitur. Unde necesse est ut qui uerbi pocula ministrat, discretionis normam teneat, quatenus de ministerio suo magis laudem et premium quam damnum et tormenta consequatur.



CAPUT II. De uasthi regina que, uocata ad regem, uenire noluit, ob quod a dignitate regali deposita et a marito repudiata est.


»uasthi quoque regina fecit conuiuium feminarum in palatio, ubi rex Assuerus manere consueuerat.« Quid per uasthi reginam nisi plebs Iudaica exprimitur, que quasi regina regnasse uidebatur, cum in cultu unius Dei ceteris gentibus preeminere inueniebatur. Hec ergo conuiuium feminarum, ubi rex manere consueuerat, fecit, hoc est, in ipsa Ierusalem, ubi templum Dei et Sancta sanctorum fuerant, cultu obseruantiam legis exhibuit, uel in Scripturarum sacrarum meditatione, in qua diuinitus potentie sue notitiam tribuens suis animabus refectionem scientie spiritualis impendit.

»Itaque die septimo, cum rex esset hilarior, et  post nimiam potationem incaluisset mero, precepit Maumam, et Bazatha, et Harbona, et Bagatha, et Abgatha, et Zethar, et Charchas, septem eunuchis, qui in conspectu eius ministrabant, ut introducerent reginam uasthi coram rege, posito super caput eius diademate, ut ostenderet cunctis populis et principibus pulchritudinem illius: erat enim pulchra ualde. Que renuit, et ad regis imperium uenire contempsit.« Septimus dies conuiuii pulchritudinem temporum significat, in qua Dominus incarnatus omnia mysteria legis et prophetarum, quibus pie mentes religiosorum hominum eatenus pascebantur, abundantiori gratia manifestauit. De qua plenitudine Paulus ad Galatas scribens ait: »Cum  autem uenit plenitudo temporum, misit Deus Filium suum factum ex muliere, factum sub lege, ut eos qui sub lege erant redimeret, ut adoptionem filiorum reciperemus. Quoniam estis Filii Dei, misit Deus Spiritum Filii sui in corda uestra clamantem: Abba, Pater .« Et bene dictum est quod post nimiam potationem incaluisset mero, quia copiosam gratiam dono Spiritus sancti in discipulos suos per aduentum Paracleti infudit. De quo mero in Actibus apostolorum legitur quod in cenaculo Sion, adueniente Spiritu sancto super centum uiginti credentes, cum estimarent eos Iudei musto repletos esse, Petrus respondit dicens: »uiri fratres, non ita ut uos estimatis, hi uiri ebrii sunt, cum sit hora diei tertia. Sed hoc est, quod dictum est per prophetam  Iel: »Et erit in nouissimis diebus, dicit Dominus, effundam de Spiritu meo super omnem carnem, et prophetabunt filii uestri et filie uestre, et iuuenes uestri uidebunt uisiones, et seniores uestri somnia somniabunt. Et quidem super seruos meos et ancillas meas in diebus illis effundam de spiritu meo, et prophetabunt, et dabo prodigia in celo sursum, et signa in terra deorsum .« Cuius meri dulcedinem in nuptiis mysticis Euangelii gustans architriclinus ad sponsum ait: »Omnis homo primum bonum uinum ponit, et cum inebriati fuerint, tunc id quod deterius est. Tu autem seruasti uinum bonum usque huc.« Precepit ergo rex in iucunditate sua septem eunuchis, qui in conspectu eius ministrabant, ut introducerent reginam uasthi coram  rege, posito super caput eius diademate, ut ostenderet cunctis populis pulchritudinem eius: cum Redemptor noster Christus, uidelicet Dominus, sanctorum predicatorum ordinem septiformis Spiritus sancti gratia repletum ad conuocandam Iudaicam plebem ad conuiuium spirituale direxit, quatenus eius decor et nobilitas quam habebat ex prerogatiua Patrum et legis prophetarumque scientia ac cultu pietatis, quem ante aduentum Domini habuerat, ceteris nationibus celebriorem totius orbis innotesceret gentibus. Sed illa non solum legatos despiciens, uerum etiam supremi regis imperium spernens uenire contempsit. Quod in euangelicis parabolis ipse scilicet Dominus innotuit, cum pii patris clementiam super filii prodigi penitentis susceptione uitulum  mactasse et conuiuium instruxisse declarauit, ubi senior filius, licet oppido rogatus fuerit a patre, tamen introire contempsit. Et alibi ad nuptias quas rex filio suo parauit, nec non ad magnam cenam quam quidam homo parasse, et multos aduocasse commemoratur, illi qui ambitione aliarum rerum detenti fuerant, uenire nolle descripti sunt; ob quod etiam summi patrisfamilias iusta indignatione reiecti, et alii in locum illorum substituti commemorantur. Senior ergo ille filius et antiquus Synagoge populus, qui in uasthi regine persona exprimitur, de domicilio suo egredi, hoc est, a legis littera auelli renuebat, sed suo arbitrio uiuere contentus in terrenis desideriis desudando, longe a patria Spiritus sancti ac consilio Patris factus extorris, semper  rigidus ac durus, rancore atque indignatione plenissimus, hic est qui ait: »Agrum emi, et necesse habeo exire ac uidere illum: rogo te, habe me excusatum .« Hic qui iuga boum comparat quinque, et legis onere depressus, terrenorum sensuum uoluptate perfruitur; hic qui uxore ducta ad nuptias uenire non potest, et effectus caro nequaquam unum esse cum spiritu ualet: in huius persona etiam illius parabole operarii congruunt, in qua prima, tertia, sexta, nona hora, id est, uocationibus uariis mittuntur ad uineam et indignantur sibi undecime hore operarios cequari. Quid autem de uasthi stultissime regine contumacia factum Scriptura narret audiamus:

 »Unde iratus rex et nimio furore succensus interrogauit sapientes, qui ex more regio semper illi aderant, et illorum faciebat cuncta consilio, scientium leges et iura maiorum. Erant autem primi et proximi Charsena, et Sethar, et Admatha, et Tharsis, et Mares, et Marsana, et Mamuchan, septem duces Persarum atque Medorum, qui uidebant faciem eius, et primi post eum residere soliti erant, cui sententie uasthi regina subiaceret, que Assueri regis imperium, quod per eunuchos mandauerat, facere noluisset. Responditque Mamuchan, audiente rege ac principibus; Non solum regem lesit uasthi, sed omnes principes et populos, qui sunt in cunctis prouinciis regis Assueri. Egredietur enim sermo ad omnes  mulieres, ut contemnant uiros suos, et dicant: Rex Assuerus iussit ut regina uasthi intraret ad eum, et illa noluit. Hoc exemplo omnes coniuges principum Persarum atque Medorum paruipendent imperia maritorum: unde regis iusta est indignatio. Et sit ibi placet, egrediatur edictum a facie tua, et scribatur iuxta legem Persarum atque Medorum, quam preteriri illicitum est, ut nequaquam uasthi ultra ingrediatur ad regem, sed regnum illius altera, que melior est illa, accipiat.« Quid est quod superbiente uasthi rex Assuerus septem sapientum, qui ex more regio semper sibi aderant, consilium querit, et sententiam super eam facere iubet, nisi quod Saluator noster per doctores suos Spiritus sancti gratia repletos,  qui eius presentie recta fide ac bonis operibus semper assistere curant, plebis Iudaice contumacia, cuius pene atque damnationis rea sit, depromit sententiam; scilicet ut de thoro regali, hoc est, de consortio Dei, quo ordinata ac preelecta est, expellatur, et locum ipsius altera, que melior est ea, Ecclesia uidelicet gentium, sincera fide ac plena deuotione accipiat. Quod ergo ad conuocandam Iudeam Dominus per legem atque prophetam promissus summi Patris consilio destinatus sit, ipse in Euangelio ostendit dicens: »Non sum missus nisi ad oues que perierant domus Isrel ;« et item: »Non est bonum, inquit, sumere panem filiorum, et mittere canibus .« Sed muliere gentili persistente in petitione sua, magna fides eius  merito ab ipso Domino laudatur. Atque alibi fides centurionis fidei Iudeorum prefertur, cum dicit: »Amen, dico uobis, quod multi uenient ab Oriente et Occidente, et recumbent cum Abraham, Isaac et Iacob in regno celorum; filii autem regni huius eiicientur in tenebras exteriores, ubi erit fletus et stridor dentium .« Item alibi ipsa ueritas ad Ierusalem ait: »Ierusalem, Ierusalem, que occidis prophetas, et lapidas eos qui ad te missi sunt: quoties uolui congregare filios tuos, quemadmodum gallina congregat pullos suos sub alas suas, et noluisti: ecce relinquetur uobis domus uestra deserta .« De uocatione autem gentium post resurrectionem suam discipulis suis taliter precepit  dicens: »Ite, docete omnes gentes, baptizantes eas in nomine Patris, et Filii, et Spiritus sancti, docentes eos seruare omnia quecunque mandaui uobis. Et ecce ego uobiscum sum omnibus diebus usque ad consummationem seculi .« Apte quoque per Mamuchan, qui nouissimus in ordine septem sapientum numeratur, sententiam de uásthi promulgabat, per quod persona Pauli apostoli, qui nouissime ad apostolatum conuocatus est, exprimitur, per quem Iudeis sua perfidia rite exprobratur. Ipse enim de se ait: »Ego autem sum minimus apostolorum .« Et alibi: »Mihi, inquit, omnium sanctorum minimo data est gratia hec, ut euangelizem Christum in gentibus .« Hic ergo dum in Synagoga Iudeorum cum Barnaba  socio predicasset uerbum Dei, et Iudei repleti zelo contradicerent his que a Paulo dicebantur blasphemantes, constanter ad eos dixit: »uobis oportebat primum loqui uerbum Dei, sed quoniam repellitis illud, et indignos uos iudicatis eterne uite, ecce conuertimur ad gentes; sic enim precepit nobis Dominus: Posui te in lumen gentibus, ut sis in salutem usque ad extremum terre. Audientes autem gentes gauise sunt, et glorificauerunt uerbum Domini, et crediderunt quotquot erant preordinati ad uitam eternam .



CAPUT III. Quod ad Assueri regis imperium ex diuersis prouinciis puelle uirgines congregate sint, inter quas erat Esther, filia fratris Mardochei Iudei, quam  ipse patruus eius diligenti cura nutriebat.

»His ita gestis, postquam regis Assueri deferbuerat indignatio, recordatus est uasthi et que fecisset uel que passa esset. Dixeruntque pueri regis ac ministri eius: Querantur regi puelle uirgines, et adducant eas ad ciuitatem Susan, et tradant in domum feminarum sub manu Egei eunuchi, qui est prepositus et custos mulierum regiarum, et accipiant mundum muliebrem, et cetera ad usus necessaria; et quecunque inter omnes oculis regis placuerit, ipsa regnet pro uasthi.« Repulsa igitur Iudea a consortio regali, diuerse gentes ac diuerse persone singularum gentium ex diuersis partibus mundi ad societatem regie dignitatis per predicatores sanctos, qui ministri fuerunt euangelici uerbi,  adducebantur, et tradite sunt sub manu Egei, qui interpretatur festinus uel solemnis, preposito mulierum regiarum, hoc est, sub cura pastorum ac rectorum Ecclesie, quibus custodia commissa est animarum fidelium, ut ipsi eis preberent, uerbo et exemplo, quidquid ad cultum pietatis necessarium erat: sicque quecunque anima recta fide ac pura conscientia internis pectoris oculis placuerit, ad regis eterni thalamum munda ac sancta, pro repudiata uasthi contumaci ac proterua, introduceretur.

»Erat uir Iudeus in Susis ciuitate, uocabulo Mardocheus, filius Iair, filii Semei, filii Cis, de stirpe Iemini, qui translatus fuerat de Ierusalem eo tempore  quo Iechoniam regem Iuda Nabuchodonosor rex Babylonis transtulerat, qui fuit nutritius filie fratris sui Edisse, que altero nomine uocabatur Esther, et utrumque parentem amiserat, pulchra nimis et decora facie. Mortuisque patre ac matre, Mardocheus sibi eam adoptauit in filiam. Cumque percrebuisset regis imperium, et iuxta mandatum illius multe pulchre uirgines adducerentur Susan, et Egeo traderentur eunucho, Esther quoque inter ceteras puellas ei tradita est, ut seruaretur in numero feminarum. Que placuit ei, et inuenit gratiam in conspectu illius. Et precepit eunucho ut acceleraret mundum muliebrem, et traderet ei partes suas, et septem puellas speciosissimas de domo regis, et tam ipsam quam pedisequas ornaret  naret atque excoleret.« Quid per Esther, que interpretatur absconsa, et altero nomine uocabatur Edissa, hoc est misericordia, nisi gentium Ecclesia designatur, que in abscondito cordis sui propter fidei castitatem placet Deo, et misericordiam ac gratiam coram oculis Dei magis inuenit quam Synagoga Iudeorum, que merito impietatis sue absque misericordia per Oseam prophetam uocatur. Hanc ergo Mardocheus spiritualis, quia utrumque parentem amiserat, sibi adoptauit in filiam. Et quid per Mardocheum, nisi doctores gentium significantur? Et maxime beatus Paulus apostolus, qui etiam de stirpe Ieminea, hoc est, de tribu Beniamin se esse testatur. Cui quoque uocatione Dei a persecutore in apostolum conuerso, commissa est Ecclesia gentium:  et ipse eam mortuo patre et matre, errore scilicet atque superstitione gentili, quodammodo fecit esse suam, cum per baptismi gratiam et uerbum Euangelii omnipotenti Patri filiam ad salutem regenerauit eternam. Unde ipse dixit ad eos: »Licet plures magistros haberetis, tamen non multos patres. Ego enim in Christo per Euangelium uos genui .« Hec ergo quondam per Nabuchodonosor regem Babylonis in captiuitatem traducta est, cum per diabolum a naturali lege et cultu unius Dei in confusionem idololatrie translata est. Sed eam pietas diuina omnino non deseruit, imo per predicatores suos ad ueritatis uiam iterum reuocauit, qui eius curam diligentius habentes, educauerant eam in omni pietate, et iustitia, et ueritate. Huic Egeus eunuchus,  hoc est, pastorum ordo castissimus, parans mundum muliebrem, sanam uidelicet doctrinam et boni operis exempla, tradidit partes suas, profecto scientiam Scripturarum et honestatem morum; cui etiam septem puellas speciosissimas pedisequas ordinauit, quia plures personas fidelium septiformis Spiritus sancti gratia regeneratas, et que bona operatione sequerentur, ipsius disciplinatui saluberrimo subrogauit; scilicet ut profectu fidei et omnium uirtutum adornata fulgore, ad regis eterni thorum per omnia habilis inueniretur.

»Que noluit indicare populum et patriam suam, Mardocheus enim preceperat ut de hac re omnino reticeret.« Noluit enim Ecclesia gentium, sanctorum  doctorum preceptis instructa, patrie et populi sui prodere locum, quia ab omni labe peccatorum et sordibus idololatrie per baptismum mundata, nequaquam ultra opprobrium sustinet pristine impietatis. Cui etiam et per Prophetam precepit Dominus dicens: »Audi, filia, et uide, et inclina aurem tuam, et obliuiscere populum tuum, et domum patris tui; quoniam concupiuit rex speciem tuam, quia ipse est Dominus Deus tuus .« Unde subsequitur per Mardochei typum solertiam magistrorum demonstrando Scriptura dicens:

»Qui deambulabat quotidie ante uestibulum domus, in qua electe uirgines seruabantur, curam agens salutis Esther, et scire uolens quid ei accideret.« Quia sancti doctores cura peruigili quotidie  excubant in doctrina Euangelii, ut plebis sibi commisse explorent credulitatem et operationem, si forte regulam recte fidei, per quam salus eterna adipiscitur, intenta mente sequantur, si diligentiam habeant in cura Dei et in bonorum operum obseruantia, per quam regni celestis merces in futura uita promeretur; nec enim ulla hora huius sollicitudinis uacua fieri potest apud eos in quorum cordibus ardor recte fidei et ignis diuini amoris incessabiliter feruet. Unde gentium doctor de laboribus suis ac persecutionibus quas pro Christo passus est, ueridicis uerbis glorians subiunxit, dicens: »Preterea que extrinsecus sunt, instantia mea quotidiana, sollicitudo omnium Ecclesiarum. Quis infirmatur, et ego non infirmor? quis scandalizatur, et ego  non uror? « Et ad Romanos: »Testis est, inquit, mihi Deus, cui seruio in spiritu meo in Euangelio Filii eius, quod sine intermissione memoriam uestri facio semper in orationibus meis .«



CAPUT Iu. Quod Esther iuxta ordinem uicis sue ad regem introducta est, et super omnes mulieres ab eo dilecta, regina constituta est.

»Cum autem uenisset tempus singularum per ordinem puellarum ut intrarent ad regem, expletis omnibus que ad cultum muliebrem pertinebant, mensis duodecimus uertebatur: ita duntaxat ut sex mensibus oleo ungerentur myrrhino, et aliis sex quibusdam pigmentis et aromatibus uterentur.« Quid est quod puelle que ad regis cubiculum introducende erant, duodecim mensibus oleo atque aromatibus preparabantur, ita ut sex mensibus oleo myrrino, quod boni odoris esse constat, ungerentur; et aliis sex, pigmentis et aromatibus uariis uterentur, nisi quod omnes anime que ad sacri baptismi perceptionem et ad ueri Sponsi, regis uidelicet Christi, thalamum inuitantur, oleo myrrhino, hoc est lumine fidei et pinguedine dilectionis, cum aromatibus uirtutum perfecte imbuuntur; quatenus eius consortio digne fieri mereantur. Quid enim aliud agunt predicatores sancti, quando catechumenos suos instruunt ueritate fidei, nisi et bonis operibus eamdem fidem eos adornare doceant, ut ieiuniis, orationibus atque eleemosynis, ceterisque  uirtutum operibus pristinas sordes ueteris hominis abluere et noui decorem induere festinent. Sic enim in Actibus apostolorum legitur, quod Cornelius centurio orationibus et eleemosynis primum placasset Deum, deinde, adueniente Petro, baptismi mundationem et Spiritus sancti sanctificationem acciperet. Unde subiungitur:

»Ingredientesque ad regem, quidquid postulassent ad ornatum pertinens, accipiebant, et uti eis placuerat, composite de triclinio feminarum ad regis cubiculum transibant.« Quecunque enim anima certat ad celestis Sponsi thalamum properare, condignum a suis doctoribus ornatum ad hoc percipit, quo se magis deuotam ostendit ad agnitionem fidei et uirtutum notitiam, ita ut de competentium  numero per sancte Trinitatis integram fidem ac plenam confessionem ad perceptionem unici baptismatis et unctionem sacri chrismatis, ubi celesti Sponso ueraciter iungitur, accedat. Quod autem sequitur.

»Que intrabat uespere, egrediebatur mane, atque inde in secundas edes ducebatur,« et reliqua. Mystice ostendit quod post occasum uitiorum exsurgere debet fulgor uirtutum, qui non alibi quam in unitate sancte Ecclesie rite splendebit. At qui se inde per aliquam errorum ac uitiorum feditatem separauerit, merito in secundas edes, ubi concubine regis morabantur, deduci perhibetur, quia casus sane fidei non profectum, sed refectum honoris meretur, nec ultra habebit huiuscemodi potestatem ad  regem nostrum redire, nisi gratia superna uisitatus iterum in pristine dignitatis statum sua uocatione restituatur.

»Euoluto autem tempore, per ordinem instabat dies quo Esther filia Abihail fratris Mardochei, quam sibi adoptauerat in filiam, intrare deberet ad regem, que non quesiuit muliebrem cultum, sed quecunque uoluit Egeus eunuchus custos uirginum hec ei ad ornatum dedit. Erat enim formosa ualde, et incredibili pulchritudine, omnium oculis gratiosa et amabilis uidebatur.« Euoluto, inquit, tempore, hoc est, transactis quinque etatibus mundi, in quibus Patrum propago precedebat, et legalis institutio apud Iudeos florebat, sexta etas, adueniente Redemptore, in qua gentium multitudo  per Euangelium conuocanda erat, instabat. Tunc enim mystice Esther, id est Ecclesia, de nationibus apostolica predicatione ad Christum regem, per sane fidei credulitatem et baptismatis sacramentum introducebatur, formosa, et incredibili uirtutum pulchritudine omnium oculis gratiosa et amabilis uidebatur. Cuius temporis meminit apostolus Paulus scribens ad Galatas, ita dicens: »Postquam uenit plenitudo temporis, misit Deus Filium suum natum ex muliere, factum sub lege, ut eos qui sub lege erant, redimeret, ut adoptionem filiorum recuperemus .« Et ad Ephesios: »Deus, inquit, qui diues est in misericordia, propter nimiam caritatem suam qua dilexit nos, et cum essemus mortui  peccatis, conuiuificauit nos Christo, cuius gratia estis saluati, et conresuscitauit, et consedere fecit in celestibus in Christo Iesu, ut ostenderet in seculis superuenientibus abundantes diuitias gratie sue in bonitate super nos in Christo Iesu .« Unde etiam simul considerandum est ipsum articulum temporis, quando Esther ad regis thalamum introducebatur.

»Ducta est itaque in cubiculum regis Assueri mense decimo, qui uocatur Tebeth, septimo anno regni eius, et amauit eam rex plus quam omnes mulieres; et posuit diadema regni in capite eius, fecitque eam regnare in loco uasthi.« Tebeth enim mensis Hebreorum ipse est qui apud Grecos Eudymos, et apud Latinos Ianuarius, in quo  incarnatus Dominus octaua die est circumcisus, et a Magis stella preeunte adductis, iam infantulus adoratus, atque muneribus auro, thure et myrrha prolatis, tanquam Deus, homo et rex honoratus; in quo etiam a Ioanne predicatus est et baptizatus. Septimo ergo anno Assueri, Esther accessit ad thalamum regis. Et Ecclesia ad regem Christum, in quo septiformis Spiritus gratia incommutabiliter manet, adducta atque coniuncta est. »Quam ipse adamauit plus quam omnes mulieres,« habuitque gratiam et misericordiam coram eo super omnes mulieres, hoc est, super omnes nationes terrarum. »In cuius capite diadema regni posuit,« cum ipsam sibi consortem regni asciuit; »fecitque eam regnare in loco uasthi,« hoc est Iudeorum Synagoge,  que regem nostrum spernendo et crucifigendo honoris perdidit dignitatem. Huius scilicet regine excellentiam Propheta intuens ad regem Christum loquitur dicens: »Astitit regina a dextris tuis in uestitu deaurato, circumamicta uarietate « Et statim ad ipsam loquens subiungit dicens: »Audi, filia, et uide, et inclina aurem tuam, et obliuiscere populum tuum, et domum patris tui, quoniam concupiuit rex decorem tuum. Ipse est Dominus Deus tuus, et adorabunt eum filie Tyri, in muneribus uultum tuum deprecabuntur omnes diuites plebis .«

»Et iussit conuiuium preparari permagnificum cunctis principibus et seruis suis pro coniunctione et nuptiis Esther, et dedit requiem uniuersis prouinciis,  ac dona largitus est iuxta munificentiam principalem.« Quid est conuiuium permagnificum pro nuptiis Esther cunctis principibus et seruis preparari, nisi pro spirituali coniunctione Christi et Ecclesie gaudium maximum in toto orbe terrarum a maioribus atque minoribus uniuersis celebrari. In hoc enim conuiuio non carnales epule, sed spirituales sapientie et uirtutum dapes a digne conuiuantibus sumuntur. Ubi sacrosancta mysteria corporis ac sanguinis Domini fideles quique ob salutis sue remedia percipiunt, in quo pastus eterne uite sistit. Dat rex noster requiem uniuersis prouinciis, ac dona largitur multiplicia, quando a peccatorum onere credentes sibi liberat, et donis spiritualibus eos remunerat.  Unde ipse in Euangelio ait: »uenite ad me omnes qui laboratis et onerati estis, et ego reficiam uos. Tollite iugum meum super uos, et discite a me quia mitis sum et humilis corde, et inuenietis requiem animabus uestris .« De quo et propheta ait: »Ascendens in altum captiuam duxit captiuitatem, dedit dona hominibus .« Cui consequenter addidit Apostolus dicens: »Et ipse dedit quosdam quidem apostolos, quosdam autem prophetas, alios uero euangelistas, alios autem pastores ac doctores ad consummationem sanctorum in opus ministerii in edificationem corporis Christi, donec occurramus omnes in unitatem fidei et agnitionem Filii Dei, in uirum perfectum, in mensuram etatis plenitudinis Christi .«

 »Cumque secundo quererentur uirgines et congregarentur, Mardocheus manebat ad regis ianuam, necdumque prodiderat Esther patriam et populum suum, iuxta mandatum Mardochei, quidquid enim ille precipiebat, obseruabat Esther; et ita cuncta faciebat, ut eo tempore solita erat quo iam paruulam nutriebat.« Queruntur et secundo regi uirgines et congregantur, quia non sufficit Domino nostro Iesu Christo de Iudeis tantum primitiuam sibi associare Ecclesiam, uerum etiam de gentibus per predicatores suos fidelium sibi multitudinem acquirit copiosam, ut fiat de utroque populo una Ecclesia catholica, sponsa uidelicet ipsius nobilissima que non habet maculam aut rugam.« Unde ipse in Euangelio ait: »Et alias oues habeo que  non sunt ex hoc ouili, et illas oportet me ad ducere, et uocem meam audient, et fiet unum ouile et unus pastor . »Mardocheus, inquit, manebat ad regis ianuam,« quia doctores sancti assiduo manentes in doctrina Euangelii, conuocant gentes ad introitum fidei et baptismatis sacramentum; necdumque Esther nostra prodit patriam et populum suum iuxta mandatum Mardochei typici, quia iuxta doctrinam fidei nullo modo aliquid agit sanctorum Ecclesia per arrogantiam, sed in pura conscientia humiliter omnia seruat que sibi dictis euangelicis precipiuntur, de qua per prophetam dicitur: »Omnis gloria eius filie regis ab intus .« Et Apostolus: »Gloria, inquit, notra, hec est, testimonium conscientie nostre .«



CAPUT u. De eo quod eunuchi regem interficere uolentes, a Mardocheo proditi, digne puniti sunt.

»Eo igitur tempore quo Mardocheus ad regis ianuam morabatur, irati sunt Bagathas et Thares duo eunuchi regis, qui ianitores erant et in primo palatii limine presidebant, uolueruntque insurgere in regem et occidere eum. Quod Mardocheum non latuit, statimque nuntiauit regine Esther, et illa regi ex nomine Mardochei, qui ad se rem detulerat.« Quid per hos duos eunuchos, qui ianitores erant domus regie et in primo palatii limine presidebant, nisi Scribe et Pharisei designantur  Iudeorum, de quibus dictum est quod habentes clauem scientie, nec ipsi introierunt, nec alios introire permiserunt. Hi uolebant insurgere in regem et occidere eum, quia ipsi doctrine et uirtutibus Saluatoris semper inuidentes insidiabantur, et cum ministris Romane potestatis moliebantur quomodo eum interficerent. Unde scriptum est in Euangelio quod »abeuntes Pharisei consilium inierint ut caperent eum in sermone, et mittunt ei discipulos suos cum Herodianis dicentes: Magister, scimus quia uerax es, et uiam Dei in ueritate doces, et non est tibi cura de aliquo, non enim respicis personam hominum, dic ergo nobis, quid tibi uidetur; licet censum dare Cesari an non?«  Et alibi legitur, quod »collegerunt pontifices et Pharisei concilium,  et dicebant, quid faciemus? quia hic homo multa signa facit, si dimittimus eum sic, omnes credent in eum, et uenient Romani et tollent nostrum locum et gentem .« Unde post pauca subiungitur: »Ab illo ergo die cogitauerunt ut interficerent eum .« Has duas personas Isaias propheta in duabus domibus notat, quibus Saluator incarnatus in lapidem offensionis et in petram scandali factus est, et in laqueum et ruinam habitantibus Ierusalem, unde offendent ex eis plurimi et cadent, et conterentur, et irretientur, et capientur. Horum ergo eunuchorum nequitiam agnoscens Mardocheus noster, regi per Esther prodit, quia illorum dolos et prauitatem cordis predicatorum ordo fidelibus, qui membra Christi sunt, cauendos esse ostendit. Potest et  in ipsis duobus eunuchis persona hereticorum et schismaticorum accipi, qui fraudis atque malitie uenenum corde gestantes, aduersus ueritatem iniqua consilia sedulo construunt, qualiter eam a cordibus credentium auferant, et Christum, qui est uita fidelium, quodammodo in eis interficiant: sed horum iniquitatem sancti doctores manifestantes, latebras errorum illorum in lucem producunt, demonstrando quomodo innocentes per Dei indicium a morte anime eruantur, noxii iusta ultione puniantur, beneque meriti condigna mercede remunerentur. Unde subiungitur.

»Quesitum est, et inuentum est, et appensus uterque in patibulo, et iussit rex ut in libro memoriali scriberetur, ut pro uita sua aliquid repensaret  ei, mandatumque est historiis, et annalibus traditum coram rege.« Libri ergo memoriales sunt uolumina duorum Testamentorum, in quibus que iustis pro bonis actibus premia, et que iniquis pro peccatis pene in futuro maneant, commemorantur. Unde scriptum est in Euangelio: »Filius hominis uenturus est in gloria Patris sui, et tunc reddet unicuique secundum opera sua .« Et item: »Ibunt, inquit, impii in supplicium eternum, iusti autem in uitam eternam .« Hinc et Paulus ad Romanos scribens ait: »Reuelatur enim ira Dei super omnem impietatem et iniustitiam hominum, qui ueritatem in Dei iniustitia detinent, qui reddet unicuique secundum opera eius; his quidem  qui secundum patientiam boni operis, gloriam, et honorem, et incorruptionem, querunt uitam eternam; his autem qui ex contentione, et qui non acquiescunt ueritati, credunt autem iniquitati, ira et indignatio. Tribulatio et angustia in omnem animam operantis malum .« De quo et per Ezechielem dicitur: »Iustitia iusti super eum erit, et impietas impii erit super eum. Anima cum peccauerit, ipsa morietur .« De quo et Psalmista pari modo testatur dicens: »Oculi Domini super iustos, et aures eius ad preces eorum, uultus autem Domini super facientes mala, ut perdat de terra memoriam eorum .«



CAPUT uI. Aman, pro eo quod illum Mardocheus adorare noluit,  Iudeorum genus odio habens, ad regem accusauit, quos ille uniuersos uno die iussit interfici.

»Post hec rex Assuerus exaltauit Aman, filium Amadathi, qui erat de stirpe Agag, et posuit solium eius super omnes principes quos habebat. Cunctique que serui regis qui in foribus palatii uersabantur flectebant genua, et adorabant Aman: sic enim eis preceperat imperator; solus Mardocheus non flectebat genu, neque adorabat eum.« Quid per Aman superbum, nisi fastus potentum huius seculi exprimitur, qui beneficiis diuina pietate sibi collatis abutentes, proximos suos, quos consortes habent nature, socios gratie habere despiciunt. Unde honorem ac reuerentiam, quam soli Deo impendere iuste debuerant, in se nequiter transferre contendunt;  eos autem qui hoc agere atque consentire nolunt, odiis insectantur, cruciatibus persequuntur, atque morti tradere conantur. Sed supernus iudex, »qui humilia respicit, et alta a longe cognoscit, qui nouit decipientem et eum qui decipitur, conuertit dolorem iniquorum in caput eorum, et in uerticem eorum iniquitas eorum descendit. In insidiis suis capientur iniqui: iustus de angustia sua liberabitur, et tradetur impius pro eo .«

Potest et per Aman istum Agagiten, quem Iosephus de stirpe Amalec esse editum narrat, Iudeorum populus sanguinolentus figurari, qui prophetas occiderunt, et ipsum Dominum prophetarum atque apostolos eius interficere non timuerunt: qui generis nobilitatem propter incredulitatem et duritiam mentis  sue perdentes, per Isaiam principes Sodomorum et populus Gomorrhe, appellati sunt, quibus per Ezechielem dicitur: »Pater tuus Amorrheus, et mater tua Cethea . Hi ergo confessores Christi quasi hostes legis Dei existimant. Unde non in solum Mardocheum, hoc est, in predicatores Euangelii, sed etiam in omnem plebem catholicam manus iniicere, atque de presenti uita exterminare festinant, sed mortem qua innoxios temporaliter mulctare machinabantur, ipsi meritis suis exigentibus, iusto iudice retribuente, sine fine in animabus suis sustinere coguntur.

»Dixitque Aman regi Assuero: Est populus per omnes prouincias dispersus, et a se mutuo separatus,  nouis utens legibus et ceremoniis, insuper et regis scita contemnens. Et optime nosti quod non expediat regno tuo ut insolescat per licentiam. Si tibi placet, decerne ut pereat, et decem millia talentorum appendam arcariis gaze tue. Tulit ergo rex annulum quo utebatur de manu sua, et dedit eum Aman filio Amadathi de progenie Agag, hosti Iudeorum, dixitque ad eum: Argentum quod polliceris, tuum sit; de populo age quod tibi placet.« Aman ergo decem talentorum pecuniam promittens regi, Iudeorum mortem expetiuit: sic et Iudaicus populus, carnali obseruantie ceremoniarum legis deditus, Deum se per hoc placare credendo, uerorum Christi confessorum, qui secundum Euangelicam doctrinam spirituale Deo seruitium exhibebant, mortem  meditatus est. Unde sicut Aman epistolas dirigens regis signaculo eas munire curabat, quatenus per hoc facilius uotum suum expleret, ita perfidia Iudeorum libros diuine legis, in quibus signaculum summi regis expressum est, hoc est, Spiritus sancti gratia manifestata est, ad comprobandam heresim suam in testimonium non recte assumens, gentium conuersionem ad societatem religionis reprobare nitebatur, et Christi Euangelium quasi contrarium diuinis preceptis condemnare.

Nec etiam illud sine mysterio est quod duodecimus mensis anni, qui uocatur Adar, ad interfectionem Isrel sorte deputatus est; sed id significat quod Christi gratia, que in plenitudine temporum fidelibus  commissa est, persecutionem ualidam nouissimis temporibus in mundo per fideles passura est. De quo et doctor gentium ad Timotheum scribens ait: »Hoc autem scito quod in nouissimis temporibus instabunt tempora periculosa, et erunt homines seipsos amantes, cupidi, elati, superbi, blasphemi, parentibus inobedientes, ingrati, scelesti, sine affectione, sine pace, criminatores, incontinentes, immites, sine benignitate, proditores, proterui, tumidi, uoluptatum amatores magis quam Dei, habentes speciem quidem pietatis, uirtutem autem eius abnegantes.« Hinc et Dominus in Euangelio ait: »Predicabitur hoc Euangelium regni in uniuerso orbe, in testimonium omnibus gentibus, et tunc ueniet consummatio .« Et paulo post: »Erit, inquit, tunc  tribulatio magna, qualis non fuit ab initio mundi, usque modo, nec fiet, nisi breuiati fuissent dies illi .

Statimque in Susis pependit edictum, rege et »Aman celebrante conuiuium, et cunctis Iudeis qui in urbe erant flentibus.« Hoc est, quod Saluator predixit discipulis suis in Euangelio: »Amen, amen dico uobis quia plorabitis et flebitis uos, mundus autem gaudebit; uos autem contristabimini, sed tristitia uestra uertetur in gaudium .« Unde quid de Mardocheo Scriptura consequenter narret, uideamus.



CAPUT uII. Quod comperiens Mardocheus sacco indutus est, misitque ad Esther, ut apud regem pro Iudeorum nece supplicaret.

»Que cum audisset Mardocheus, scidit uestimenta sua, et indutus est sacco, spargens cinerem capiti, et in platea medie ciuitatis uoce magna clamabat, ostendens amaritudinem animi sui, et hoc eiulatu usque ad fores palatii gradiens. Non enim erat licitum indutum sacco aulam regis intrare,« etc. Audiens Mardocheus necem Iudeorum imperialibus decretis destinatam, lugubribus se induit uestimentis, et in amaritudine animi atque eiulatu uocis usque ad fores palatii progreditur; cum magistri Ecclesie, audita persecutione  principum terre quam innocentibus Christi famulis ingerere cupiunt, cum ieiuniis et eleemosynis, cum uigiliis et orationibus, cum lacrymis et compunctione cordis ad secreta celi necessitates suas, in conspectu uidelicet superni iudicis profundere gestiunt; ut per dignitatem et preces uere regine, hoc est sancte Ecclesie, que partim adhuc peregrinatur in terris, partim autem iam cum Domino regnat in celis, a rege omnium seculorum exaudiri mereantur. Si quis autem quesierit quomodo regi iustissimo conueniat infligere tormenta innocentibus, sciat hoc non ex malitie uoto, sed ex summi consilii procedere nutu; nam sapientia diuina, que uincit omnem malitiam et attingit a fine usque ad finem fortiter, et disponit omnia suauiter, ipsa omnia que uult facit  in celo et in terra, in mari et in omnibus abyssis. Iusto enim iudicio agitur ut fideles eius famuli in manus persecutorum tradantur, siue ad peccatorum expiationem, siue ad morum correctionem, seu etiam ad meritorum augmentum et premiorum multiplicationem, quia, ut Propheta testatur, »iustus est Dominus in omnibus uiis suis, et sanctus in omnibus operibus suis; prope est omnibus inuocantibus eum .« In ueritate, uoluntatem timentium se faciet, et orationes eorum exaudiet, et saluos faciet eos. Non enim petente Satana tradidit Dominus Iob in manus eius ut periret, sed ut per eius adiutorium hostem nequissimum uinceret et ita uictorie sibi palmam acquireret, hostique malitie sue iustam penam relinqueret. Datus est apostolo  Paulo stimulus carnis sue, angelus scilicet Satane, ut eum colaphizaret, quatenus uirtus in infirmitate perficeretur. Nec illud etiam silentio pretereundum est quod dicitur Mardocheus sacco indutus aulam regis intrare non posse, sed ad fores usque palatii peruenisse, quia nullus cum corruptione presentis uite potest intrare aulam celestis patrie, sed hic interdum ante obitus ultimi diem debet quisque per castigationem corporis et compunctionem cordis regni pulsare introitum, et sic post exitum mortis letabundus Domini intrare paradisum.

»Esther ergo hec Mardocheo uerba mandauit: uade et congrega omnes Iudeos quos in Susis repereris, et orate pro me. Non comedatis, et non  bibatis tribus diebus et tribus noctibus. Et ego cum ancillis meis similiter ieiunabo, et tunc ingrediar ad regem, contra legem faciens, inuocata.« Orat Mardocheus cum Iudeis pro Esther regina, similiter et ipsa regina orat pro Mardocheo et Iudeis, quia magister pro discipulis, et discipuli pro magistris ad Dominum preces fundere debent, ut uniuersus simul cetus fidelium, hoc est, membra cum toto corpore pietate superna illesa custodiantur. Unde est illud quod Paulus ad Romanos scribens, sine intermissione memoriam eorum semper se facere narrat in orationibus suis; et ipse similiter eosdem Romanos obsecrat per Dominum Iesum Christum, et per caritatem Spiritus sancti, ut adiuuent cum in orationibus, et orent pro eo ad Dominum,  ut liberetur ab infidelibus qui sunt in Iudea, et ministerium suum, quod Ierosolymam defertur, acceptabile fiat sanctis. Hinc et in Actibus apostolorum scriptum est quod Petro in carcere posito, fieret oratio sine intermissione ab Ecclesia ad Dominum pro eo. Et ipse pari modo in Epistola sua postulat, ut gratia Dei et pax in Ecclesia multiplicetur et adimpleatur in cognitione Domini nostri Iesu Christi.



CAPUT uIII. Esther ad regem ingressa ipsum et Aman ad conuiuium inuitauit.

»Die autem tertio induta est Esther regalibus uestimentis, et stetit in atrio domus regie, quod  erat interius contra basilicam regis: at ille sedebat super solium in consistorio palatii contra ostium domus. Cumque uidisset Esther reginam stantem, placuit oculis eius, et ostendit contra eam uirgam auream quam tenebat manu. Que accedens osculata est summitatem uirge eius, dixitque ad eam rex: Quid uis, Esther regina, que est petitio tua? etiamsi dimidiam partem regni petieris, dabitur tibi. At illa respondit: Obsecro ut uenias ad me hodie, et Aman tecum, ad conuiuium.« Quid est quod die tertia induta est Esther regalibus uestimentis, nisi quod Ecclesia gentium tertio tempore seculi, hoc est post incarnationem, passionem et resurrectionem Christi, in sacramenta baptismatis per sancte Trinitatis confessionem, fide,  spe et caritate, omniumque uirtutum se induit decore, ut inde regali consortio digna fieret, cum eius amore precipuo incessanter ferueret. Que stat in atrio domus regie quod erat interius contra basilicam regis, hoc est in presentis uite pia operatione que spectat ad futuram in celis remunerationem, ubi ipse rex regum solio consedit superno, et precibus pie ad se clamantium annuit. Qui extendit contra hanc reginam uirgam quam tenet manu, cum ostendit illi regiminis sui potentiam, uel crucem passionis sue, per quam sibi acquisiuit potestatem in celo, et in terra, et subtus terram; ita ut »in nomine eius omne genu flectatur celestium, terrestrium et infernorum.« Hanc quidem ipsa amabiliter osculatur,  hoc est omni deuotione ueneratur. Cuius petitioni et ipse rex spondet se assensurum, sicut in Euangelio ait: »Petite et dabitur uobis; querite et inuenietis; pulsate et aperietur uobis .« Et item: »Petite, inquit, et accipietis, ut gaudium uestrum sit plenum.« Gaudium enim plenum sancte Ecclesie non alibi tribuitur nisi in perceptione regni celestis, ubi cum Christo rege felix regina regnabit in eternum. At illa data sibi electione petitionis, inuitat eum ad conuiuium suum quod ei parauit; sed hoc non aliud melius intelligitur quam plena ac perfecta fidei sue deuotio, de qua pascitur interius inspector et arbiter omnium seculorum. Ad hanc quippe refectionem, hoc est sane fidei communionem, inuitat Ecclesia non solum amicos, imo etiam  inimicos atque persecutores suos, paganos uidelicet, Iudeos et hereticos, ut, relicto totius erroris deuio, in una domo catholice confessionis de communi bono letentur:

»Statimque rex: uocate, inquit, Aman, ut Esther obediat uoluntati. uenerunt itaque rex et Aman ad conuiuium quod eis regina parauerat.« Nota quod concordant uoluntas inuitantis regine, et iussio iubentis regis; sed ue illi qui malignus ad mensam Domini accedit, qui precordia odio polluta habens et immundam conscientiam non uereatur ad conuiuium Domini indignus intrare; qui licet sepius inuitatus uenerit, suis meritis tamen cogentibus in letitia conuiuantium non permanebit; sed cum intrauerit rex, ut uideret cum ibi recumbentem non uestitum  ueste nuptiali, exprobrat ei suam temeritatem, et ligatis manibus et pedibus iubet proiici in tenebras exteriores, ubi doli damnum, quod innocentibus nequiter parabat, iuste sustinere cogetur, iuxta illud Salomonis: »In insidiis suis capientur iniqui.« Postquam igitur rex secundo dedit Esther petitionis sue optionem, illa respondit dicens:

»Si inueni gratiam in conspectu regis, et si regi placet ut det mihi quod postulo, et meam impleat petitionem, ueniat rex et Aman ad conuiuium quod paraui eis, et cras regi aperiam uoluntatem meam.« Hec dilatio petendi non est segnitie uitio, sed uirtuti patientie deputanda; hoc nimirum significans quod iustis premium, et peccatoribus pena magis in futuro est tribuenda. Cras enim hic pro futuro tempore  intelligitur, ut est illud euangelicum: »Nolite solliciti esse de crastino.« Et in Genesi Iacob ad Laban ait: »Cras apparebit iustitia mea.« In Exodo quoque ubi de agni paschalis esu precipitur, additum est: »Nec remanebit ex eo quidquam usque mane.« Cum autem dies futuri iudicii uenerit, et omne humanum genus, iusti uidelicet simul et peccatores, ante supremi Iudicis presentiam constituentur, tunc reuelabitur quali mente quis hic uixerit, ubi iusti ad percipiendum regnum celestis patrie per sententiam presentis iudicis inuitantur, et peccatores simul cum diabolo inferni cruciatibus puniendi expelluntur.



CAPUT IX. De eo quod rex Assuerus, cum noctem duxisset insomnem, iussit sibi afferri historias et annales priorum temporum, qui dum coram eo legerentur, peruentum est ad locum ubi Mardocheus eunuchos insidiatores prodidit, ob quod cum rex, uocato Aman, stola regali et diademate decorari precepit, et equo regio superpositum amicum regis per ipsum Aman predicari. Unde Aman tristis domum reuersus est.

»Noctem autem illam rex duxit insomnem, iussitque afferri sibi historias et annales priorum temporum. Que cum illo presente legerentur, uentum est ad illum locum ubi scriptum erat quomodo nuntiasset Mardocheus insidias Bagathan et Thares eunuchorum, regem Assuerum iugulare cupientium. Quod cum rex audisset ait: Quid pro  hac fide honoris ac premii Mardocheus consecutus est? Dixeruntque ei serui illius ac ministri: Nihil omnino mercedis accepit. Statimque rex: Quis est, iste, inquit, in atrio? Aman quippe interius atrium domus regie intrauerat, ut suggereret regi et iuberet Mardocheum affigi patibulo quod ei fuerat preparatum. Responderuntque pueri: Aman stat in atrio; dixitque rex, Ingrediatur. Cumque esset ingressus ait illi: Quid debet fieri uiro quem rex honorare desiderat? Cogitans Aman in corde suo, et reputans quod nullum alium uellet rex nisi se honorare, respondit: Homo quem rex honorare cupit, debet indui uestibus regiis et imponi super equum qui de sella regis est, et accipere regium diadema super caput suum, et primus  de regis principibus ac tyrannis teneat equum eius, et per plateam ciuitatis incedens clamet et dicat: Sic honorabitur quemcunque rex uult honorare. Dixitque ei rex: Festina et sumpta stola et equo fac ita ut locutus es Mardocheo Iudeo, qui sedet ante fores palatii. Caue ne quidquam de his que locutus es, pretermittas.« Quid est quod rex insomnem noctem duxit, nisi illud quod in psalmo scriptum est: »Ecce non dormitabit, neque obdormiet qui custodit Isrel .« Leguntur coram eo historie et annales priorum temporum, in quibus commemoratio fidei et bonorum actuum Mardochei continetur, quia rex sanctorum et princeps regum terre, in se idem manens, omnium temporum cursus et singulorum actuum notitiam uno contemplatur  intuitu, nec est apud illum quidquam recidiuum, sed presentialiter in conspectu eius omnia patent, de quo per Ieremiam dicitur: »Qui enim firmauit omnia ipse est, et Isrel uirga hereditatis eius, Dominus exercituum nomen illi .« Unde et Apostolus ait: »In Christo enim Iesu non est in illo est et fuit, sed est semper in illo est.« Et item: »iehsu, inquit, Christus heri et hodie ipse in secula seculorum.«

Commemorantur ergo gesta Mardochei coram hoc rege, quia bona opera sanctorum doctorum nunquam apud eum obliuioni tradentur, sed fit quod scriptum est: »In memoria eterna erit iustus, ab auditu malo non timebit .«

 Iubetur Mardocheus regalibus uestimentis indui et imponi super equum qui de sella regis est, et accipere regium diadema super caput suum, et primus de regis principibus ac tyrannis tenere equum eius, et per plateam ciuitatis incedendo clamare: »Sic honorabitur, quemcumque uoluerit rex honorare;« cum predicatores sancti Euangelii et magistri Ecclesie, omnium uirtutum cultu et sapientie decore illustrati, ac diademate regie dignitatis, quia summi regis membra sunt, nobiliter honorati; ascendere super equum regium, hoc est, super fidelium populum, in quorum cordibus rex ipse celorum iugiter presidet, iubentur preesse ac dominari. De quibus equis per Habacuc prophetam ad ipsum Dominum dicitur: »Ascendens ascendes super equos  tuos, et equitatus tuus sanitas .«

Cui Aman spiritualis hostis populi Dei, licet inuitus, tamen condignum obsequium prebet, cum persecutores sancte Ecclesie, quamuis indeuoto animo, superno tamen nutu sepe coguntur ueraci laudes Ecclesie predicare testimonio; quia ueritate patefacta, conuicti non possunt abscondendo celare quod manifestum est.

»Reuersus est Mardocheus ad ianuam palatii, et Aman festinauit ire in domum suam lugens et aperto capite: narrauitque Zares uxori sue et amicis omnia que euenissent sibi. Cui responderunt sapientes, quos habebat in consilio suo, et uxor eius: Si de semine Iudeorum est Mardocheus, ante quem cadere cepisti, non poteris ei  resistere, sed cades in conspectu eius.« Hec est immutatio dextere Excelsi, ut ille qui nuper gloriabatur super alios se esse potentem et pre omnibus gloriosum, subito fieret uilior ceteris et infirmior cunctis. Cuius dispositionis magnitudinem considerans Maria mater Domini in cantico Euangelii ait: »Fecit potentiam in brachio suo, dispersit superbos mente cordis sui. Deposuit potentes de sede, et exaltauit humiles. Esurientes impleuit bonis et diuites dimisit inanes .« De quo per Isaiam dicitur: »Conuertetur Libanus, et Carmel in saltum reputabitur .«

Hinc uidemus Iudeorum Synagoge contumaciam compressam, et humilitatem Ecclesie gentium exaltatam. Hinc persecutores Christiane fidei, qui quondam  ut leones feroces lacerauerunt gregem Christi, modo destructi et ad nichilum sunt redacti: confessores quoque Christi in toto orbe statu sane fidei erecti et potentia uirtutum sunt sublimati. Caput in caudam et cauda in caput uersa est, quia »Omnis qui se exaltat, humiliabitur; et qui se humiliat, exaltabitur.«



CAPUT X. Secundo die conuiuii regina pro populo suo deprecante, Aman in ligno quod Mardocheo preparauerat, suspensus est

»Adhuc illis loquentibus, uenerunt eunuchi regis et cito eum ad conuiuium quod regina parauerat pergere compulerunt. Intrauit itaque rex et Aman,  ut biberent cum regina. Dixitque ei rex etiam in secundo die, postquam uino incaluerat: Que est petitio tua, Esther, ut detur tibi, et quid uis fieri? Etiamsi dimidiam regni mei partem petieris, impetrabis. Ad quem illa respondit: Si inueni gratiam in oculis tuis, o rex, et si tibi placet, dona mihi animam meam, pro qua rogo, et populum meum, pro quo obsecro. Traditi enim sumus ego et populus meus, ut conteramur, iugulemur et pereamus. At utinam in seruos et famulas uenderemur! esset tolerabile malum, et gemens tacerem. Nunc autem hostis est noster, cuius crudelitas redundat in regem. Respondensque rex Assuerus ait: Quis est iste, et cuius potentie, ut hec audeat facere? Dixit Esther: Hostis et inimicus noster  pessimus est Aman. Quod ille audiens illico obstupuit, uultum regis ac regine ferre non sustinens.« Ecce iam secunda dies conuiuii adest, ubi similiter ut prius Aman conuocatus uenit, sed manifestante Esther petitionem suam, inde damnatus ad penam secessit. Hinc est enim, quod in Euangelio alibi prandium, alibi cena ab homine facta memoratur; quia prandium presentis Ecclesie designat, cena autem eternum atque ultimum conuiuium. Unde sequestratis peccatoribus, soli boni in conspectu sui letantur conditoris.

Aman quippe spiritualis et hostis populi Dei, quia caritatis indumentum, unde regali conuiuio dignus esset, non habuit, iratum regem sensit; atque eo in hortos properante, hoc est, electos suos ad delicias  paradisi inuitante, reginam pro salute sua deprecari contendit, sed frustra, quia tempus opportunum ad hoc non inuenit. Tunc enim iam sero est ad querendum salutis remedia, quando imminet ultionis uindicta.

Sic et in Euangelii parabola adueniente sponso stulte uirgines a prudentibus oleum ad uasa sua reficienda petunt, sed non accipiunt. Unde postquam Sponsus ad nuptias cum uirginibus prudentibus intrauerit, ianuaque clausa fuerit, ipse excluse foris remanentes aditum sibi intrandi exquirunt; quem tamen nullo modo promereri possunt, quia tempus miserationis iam non inueniunt, quod prius dignis operibus querere neglexerunt.

Ibi iam a Domino non potest mereri quod petit,  qui hic noluit audire quod iussit; qui tempus congrue penitentie perdidit, frustra ante regni ianuam cum precibus uenit. Hinc etenim per Salomonem Dominus dicit: »uocaui et renuistis; extendi manum meam et non fuit qui aspiceret; despexistis omne consilium meum, et increpationes meas neglexistis. Ego quoque in interitu uestro ridebo, et subsannabo, cum uobis, quod timebatis, aduenerit; cum irruerit repentina calamitas, et interitus quasi tempestas ingruerit, tunc inuocabunt me et non exaudiam; mane consurgent, et non inuenient me .«

»Cum autem reuersus rex intrasset in conuiuii locum, reperit Aman super lectulum corruisse in quo iacebat Esther, et ait: Etiam reginam uult  opprimere, me presente, in domo mea. Necdum uerbum de ore regis exierat, et statim operuerunt faciem eius.« Deprecatio enim Aman ad reginam Esther apud regem Assuerum pro calumnia deputabatur: quia, imminente die iudicii, petitio iniquorum non oratio, sed irritatio fit. Unde in psalmo scriptum est: »Cum iudicatur exeat condemnatus, et oratio eius fiat in peccatum .« Tunc enim oppressio illis, qua antea humiles opprimebant, improperatur, quia remunerationis tempus adest; tunc enim damnati peccatorum suorum uerecundia operientur, sicut scriptum est: »Confusio uultus eorum operiet eos,« quando ad tartari tenebras pertrahuntur, ut ibi operum suorum  condigna mercede remunerentur. Unde et subditur:

»Dixitque Harbona, unus de eunuchis qui stabant in ministerio regis: En lignum quod parauerat Mardocheo, qui locutus est pro rege, stat in domo Aman, habens altitudinis quinquaginta cubitos. Cui dixit rex: Appendite eum in eo. Suspensus est itaque Aman in patibulo quod parauerat Mardocheo, et regis ira quieuit.« Scriptum est in Prouerbiis: »Qui fodit foueam, incidet in illam; et qui uoluit lapidem, reuertetur ad eum .« Sic et Aman crucem, quam Mardocheo parauerat, sustinere coactus est.

Sed queri potest quid significet quod crux ipsa quinquaginta cubitorum facta esse legitur. Lex enim quinquagesima die post agni immolationem in monte Sina priori populo data est. Et quia diximus supra  quod Aman significaret ipsos Iudeos tumultuantes contra Christum, qui in lege eis promissus erat, et Ecclesiam eius persequentes; lex ipsa, que eis ad custodiam uite data est, quia per ipsam exstinguere nomen Christi, atque confessores eius interficere moliebantur, mortis illis exstitit causa. Ita ut qui per legem iniuste innoxios opprimere uolebant, ipsi per eam iusti iudicii acciperent sententiam, de quo per Paulum dicitur: »Quicunque in lege peccauerunt, per legem iudicabuntur .«

Harbona autem eunuchus, qui ipsam crucem factam prodidit, significat doctores legis, qui dolum Iudeorum et omnia que diuinis preceptis fecerunt contraria, ipsius legis lectione manifestauerunt. Unde Moyses in spiritu preuidens eos contemptores  et sacrilegos futuros, omnia que preuaricatoribus erant uentura in cantico Deuteronomii predixit. Hinc et Saluator in Euangelio ad ipsos Iudeos ait: »Nolite putare quia ego accusaturus sum uos apud Patrem; est qui accusat uos Moyses, in quo uos speratis; si enim crederetis Moysi, crederetis forsitan et mihi; de me enim ille scripsit: si autem illius litteris non creditis, quomodo meis uerbis credetis?« 



CAPUT XI. Quod Mardocheus loco Aman constituitur et ad suggestionem regine epistole pro salute Iudeorum mittuntur.

»Die illa dedit rex Assuerus Esther regine domum  Aman aduersarii Iudeorum. Et Mardocheus ingressus est ante factem regis,« etc. Quid est quod rex Assuerus dedit Esther regine domum Aman aduersarii Iudeorum, nisi quod rex uerus et Dominus noster omnem dignitatem et omnem honorem quem prior populus ex scientia legis et prophetarum atque cultu pie religionis habuit, postquam aduentum mediatoris Dei et hominum in carne spreuit, atque eius Euangelium recipere noluit, totum ad sancte Ecclesie transtulit usum, ut ipsa possideret spirituales diuitias, et custos fieret honestissima omnium uirtutum. Unde scriptum est in Prouerbiis: »Custoditur iusto substantia peccatoris . Et Dominus in Euangelio ad ipsos Iudeos ait: »Auferetur a uobis regnum Dei, et dabitur genti facienti fructus  eius .« Hinc iterum per Salomonem dicitur: »Qui bonus est auferet a Domino gratiam .«

Unde sequitur de Mardocheo quod ingressus sit ante faciem regis, quia laudante ac predicante Ecclesia instantiam magistrorum suorum, ipsi doctores sancti pro labore quem exercuerunt in nutrimine fidelium, gratiam copiosam ante conspectum inueniunt conditoris omnium. Potest et sententia hec de persona omnium persecutorum Ecclesie generaliter prolata accipi, quia quidquid illi studio sapientie uel utilium disciplinarum ediderunt, aut de honestate uirtutum indagando exquisierunt, nec non ea que in genere penarum ad torquendos martyres excogitauerunt, totum fidelibus Christi in augmentum  honoris et glorie conuersum est. Nec illis iniustis possessoribus quidquam remansit pro elaboratu suo bone mercedis, sed istis totum collatum est ad plenitudinem sue perfectionis. Illud quoque quod subiungitur, tulisse regem annulum quem ab Aman receperat, et tradidisse Mardocheo, mystice exprimit quia signaculum fidei, quod perfidi Iudei et omnes persecutores nominis Christi sibi per predicationem Euangelii oblatum recipere nolebant, ad gentium salutem per apostolos Christi translatum est. Tenet ergo Esther domum Aman hostis Iudeorum, cum Ecclesia Christi mundum possidet, hostem quondam Christianorum. Et ingreditur Mardocheus ante faciem regis, cum quotidie anime sanctorum de incolatu presentis uite capiuntur  ad contemplationem uultus superni Iudicis: cuius letitie magnitudinem nullus occupat finis, sed gloria perpes quotidie eis crescit in gaudio eterne exsultationis.

»Esther autem constituit Mardocheum super domum suam.« Ecce Esther Mardocheum constituit super domum suam, quia hoc salubri sancte Ecclesie placet consilio, ut multitudo fidelium sub regimine statuatur sanctorum predicatorum, quatenus per humilitatem et obedientiam subdita fiat imperio electorum magistrorum.

»Nec his contenta procidit ad pedes regis fleuitque et locuta ad eum orauit, ut malitiam Aman Agagite et machinationes eius pessimas, quas  excogitauerat contra Iudeos, iuberet irritas fieri. At ille ex more sceptrum aureum pretendit manu, quod signum clementie monstrabatur. Illaque consurgens stetit ante eum et ait: Si placet regi, et si inueni gratiam in oculis eius, et deprecatio mea non ei uideatur contraria, obsecro ut nouis epistolis ueteres Aman littere insidiatoris et hostis Iudeorum, quibus eos in cunctis regis prouinciis perire preceperat, corrigantur. Quomodo enim potero sustinere necem et interfectionem populi mei? Responditque rex Assuerus Esther regine et Mardocheo Iudeo: Domum Aman concessi »Esther, et ipsum iussi affigi cruci, qui ausus est manum in Iudeos mittere: scribite ergo Iudeis sicut uobis placet ex regis nomine, signantes  litteras annulo meo.« Quid est ergo Esther procidere ad pedes regis eumque pro salute populi exorare, nisi sanctam Ecclesiam pro ereptione filiorum suorum quotidie Dominum omnipotentem per fidem et mysteria incarnationis Unigeniti Dei humiliter postulare, quatenus eius gratia et hostium comprimatur audacia, et de manibus eorum fidelium liberetur innocentia. Extendit supernus rex sceptrum aureum contra petentem reginam, quia pietatis sue potenter ipsi impendit clementiam. Postulat illa ut nequissimi Aman ueteres littere nouis scriptis permutentur; quia hoc studium est uere regine, ut omnis erroris secta, omnesque contrarie machinationes, que antiquus hostis ad exstinctionem populi Dei per ministros suos molitur,  saluberrimis Euangelii documentis repellantur atque deleantur. Signantur ipse littere ex nomine regis scripte annulo ipsius, quia omnino euangelica doctrina, que ex nomine Christi in toto orbe predicatur, Spiritus sancti signaculo confirmata ubique declaratur; cuius dono ipsi predicatores repleti sempiterna fortitudine insuperabiles omnibus apparent, et hostium suorum triumphatores gloriosissimi permanent.

»Erat autem tempus tertii mensis, qui appellatur Siban, uicesima et tertia illius die scripte sunt epistole, ut Mardocheus uoluerat, ad Iudeos et ad principes procuratoresque, et iudices, qui centum uiginti septem prouinciis, ab India usque ad Aethiopiam presidebant; prouincie atque prouincie,  populo et populo, iuxta litteras et linguas suas, et Iudeis prout legere poterant et audire. Ipseque epistole, que ex regis nomine mittebantur, annulo ipsius obsignate sunt, et misse per ueredarios qui per omnes prouincias discurrentes, ueteres litteras nouis nuntiis preuenirent.« Siban mensis, qui apud Hebreos post Nisan tertius in ordine est, id est, qui apud Grecos uocatur Thessari, et apud Latinos nominatur Iunius. Huius uicesima tertia die scripte sunt epistole noue secundum Mardochei dictationem, ad confutandas ueteres Aman litteras. Cuius rei significatio in promptu est, quia Euangelii doctrina ita condita est per scriptores Noui Testamenti mediante Domino nostro Iesu Christo,  ut sancte Trinitatis fides in ea plenissime complecteretur, et totius decalogi in duobus preceptis caritatis summa perfectio esse demonstraretur: ipsaque Scriptura per ueredarios, hoc est, predicatores sanctos, directa est in totum orbem terrarum, quod significant centum et uiginti septem prouincie que in regno Assueri consistebant; nam denarius numerus per duodenarium multiplicatus centesimum et uicesimum facit; quibus si septenarius associatus fuerit, totius summe plenitudinem concludit.

Ita quoque decalogi uera custodia apostolica traditione in omnes mundi partes per doctores sanctos est insinuata, sed septemplicis Spiritus gratia in fidelium est corda diffusa. Nec illud etiam sine mysterio  est quod ipse epistole que ex regis nomine mittebantur, et annulo ipsius obsignate erant, memorantur scripte iuxta singularum gentium litteras et linguas, ut queque gens legere et intelligere posset: quia sic Euangelii doctrina ordinata est, ut eius primi doctores, per Spiritus sancti gratiam edocti, omnium loquerentur primum uoce linguarum, deinde uerbum fidei per eorum ministerium in omnes seminaretur partes orbis terrarum, sicut in Actibus apostolorum legitur quod in cenaculo Sion Spiritus paracletus in die Pentecostes super centum uiginti credentes in specie ignis adueniens, omnium gentium linguis daret eis loqui magnalia Dei, ita ut qui conuenerant hoc audientes, stupendo mirarentur uniuersi.

 »Quibus imperauit rex ut conuenirent Iudeos per singulas ciuitates, et in unum preciperent congregari, ut starent pro animabus suis, et omnes inimicos suos cum coniugibus ac liberis et uniuersis domibus interficerent. Et constituta est per omnes prouincias una ultionis dies, id est, tertia decima mensis duodecimi Adar. Summaque epistole fuit, ut in omnibus terris ac populis qui regis Assueri imperio subiacebant, notum fieret paratos esse Iudeos ad capiendam uindictam de hostibus suis.« Quid est quod rex iste terrenus mandat ueredariis suis ut conueniant Iudeos in singulis locis, et in unum precipiant eos congregari, quatenus stent pro animabus suis, et omnes inimicos  cum coniugibus et liberis, et uniuersis domibus interficiant, nisi quia rex noster, dominator utique celi et terre, hoc per predicatores suos mandat ueris Iudeis, et confessoribus suis in omnibus gentibus, ut in unitatem societatis et pacis conuenientes pro salute animarum suarum certent; omnesque inimicos suos, tam uisibiles quam etiam inuisibiles, hoc est, falsos Iudeos, qui sunt synagoga Satane, et paganos atque hereticos incorrigibiles nec non et immundos spiritus cum uniuersis impietatibus et prauis inuentionibus damnent, nec de his quid residuum fieri sinant, quinimo coniuges ac liberos, hoc est, uoluptatem carnalem et opera peccatorum simul cum domibus, cum ambitione uidelicet seculi, penitus exstinguant; nec aliquid inde quod sibi nociuum  esse possit, remanere permittant. Hinc est quod Dominus in lege Isrelitis gentes que sibi contrarie erant in terra repromissionis interficere atque exstinguere iubebat. Hinc et Amalecitas postmodum usque ad internecionem delere precipiebat, quia omnem scandali occasionem eis auferre uolebat. Cuius rei memor propheta in psalmis ait: »In matutinis interficiebam omnes peccatores terre, ut disperderem de ciuitate Domini omnes operantes iniquitatem .«

Porro tempus quo hec interfectio hostium fieri precepta est, bene conuenit mysterio huius spiritualis internecionis, nam duodecimus mensis Hebreorum, hoc est Adar, non nisi nouissimam etatem seculi, in quo hoc spirituale bellum per milites  Christi maxime agitur, exprimit. Similiter et dies tertius decimus sancte Trinitatis fidem custodia mandatorum Dei, unde omnes aduersarii rite expugnantur designat. Quod autem subiungitur:

»Et edictum regis pependit in Susis,« significat imperium celestis regis eminere ac dominari in toto orbe terrarum: »in cuius ditione cuncta sunt posita, nec est qui possit resistere uoluntati eius ,« fastusque mundanus sub eius prosternitur potestate. Unde recte dicitur quod et edictum regis pependerit in Susis, nam Susis equitatio uel referens interpretatur. Denique superbia mundi superatur potentia Dei. Hinc est quod Saluator in Euangelio discipulis ait: »in mundo pressuram habebitis, sed confidite, quia ego uici mundum  .«



CAPUT XII De gloria Mardochei et quomodo se Iudei ulti sunt de inimicis suis; et decem filii Aman in patibulo suspensi.

»Mardocheus autem de palatio et de conspectu regis egrediens, fulgebat uestibus regiis, hyacinthinis uidelicet et ereis, coronam auream portans in capite, et amictus serico pallio atque purpureo, omnisque ciuitas exsultauit atque letata est.« Grandis gloria est sanctis doctoribus quod eorum doctrina atque exhortatione per uirtutem superni regis fideles uincunt seuitiam nequissimi hostis, et merces illis inde permanet in celesti regno  eterne beatitudinis ac perpetue claritatis, quod color hyacinthi, et auri splendor figurare uidentur, martyribusque Christi pro effusione sanguinis sui regalis dignitas simul cum rege Christo regnaturis ab ipso iustissimo retributore in arce superna rependitur. Cuius rei purpure ac serici nomina typum preferunt, omnisque cetus sanctorum pro hoc pariter in superna Ierusalem gaudens letabitur. De quo sequitur.

»Iudeis autem noua lux oriri uisa est, gaudium, et honor, et tripudium. Apud omnes populos, urbes atque prouincias, quocunque regis iussa ueniebant, mira exsultatio, epule, atque conuiuia, et festus dies: in tantum ut plures alterius gentis et secte eorum religioni et ceremoniis iungerentur.  Grandis enim cunctos Iudaici nominis terror inuaserat.« Plurimi ergo ex gentilium atque hostium Ecclesie numero, ui, sapientia atque constantia sanctorum martyrum uirtuteque Christi per illos clarescente, relicta idololatria atque superstitione gentili, ad Christianam religionem conuersi sunt; quod eos qui passiones sanctorum atque triumphos martyrum legunt, minime latet; indeque per Dei misericordiam numerositas quotidie crescit fidelium et septa replentur Ecclesie. Christiani enim nominis uigor in toto orbe terrarum infidelibus terrorem et credentibus excitat gaudium. De quo per Psalmistam dicitur: »Timeat Dominum omnis terra. Ab ipso autem commoueantur uniuersi et omnes qui habitant orbem .« Et item: Letabitur  iustus in Domino, et sperabit in eo, et laudabuntur omnes recti corde .« Et Apostolus: »In nomine, inquit, Iesu omne genu flectatur, celestium, terrestrium et infernorum, et omnis lingua confiteatur quia Dominus iehsu in gloria est Dei Patris .«

»Igitur duodecimi mensis, quem Adar uocari ante iam diximus, tertia decima die, quando cunctis Iudeis interfectio parabatur, et hostes eorum inhiabant sanguini, uersa uice, Iudei superiores esse ceperunt, et se de aduersariis uindicare. Congregatique sunt per singulas ciuitates, oppida et loca, ut extenderent manus contra inimicos et persecutores suos, nullusque ausus est resistere, eo quod omnes populos magnitudinis eorum formido  penetrarat.« Duodecimus mensis, ut supra dictum, nouissimam etatem seculi significat, quando incarnatio facta est Redemptoris, et Euangelii ipsius predicatio toto orbe disseminata. Similiter et tertia decima dies lucem fidei ac bonorum operum, que predicatione euangelica in Ecclesia per fideles quotidie expletur, declarat. Nam duodecimo mense, »tertia decima die mensis, quando cunctis Iudeis interfectio parabatur, et hostes eorum inhiabant sanguini, uersa uice ipsi Iudei superiores esse ceperunt, et se de aduersariis uindicare;« quia cetus fidelium, in quo est uera confessio recte fidei, licet hostes et persecutores nominis Christi ubique illis persecutiones excitent et eos opprimere contendant,  ipsi tamen, gratia Dei adiuti, et confortati scuto fidei et armis iustitie, aduersarios suos superant ac tropeum glorie de eis reportant, cum illos, repulsis nequitiis spiritualibus et errorum seminatoribus qui eos per uaria uitia seducebant, ad lucem fidei conuertunt et participes gratie Christi efficiunt. »Nullusque eis resistere est ausus.« Quia pauor maiestatis diuine, que miraculis coruscantibus in Ecclesia declaratur, carnalium corda ualide concutit, et ad cedendum uerbo Dei compellit, de quo et conuenienter subditur:

»Nam et prouinciarum iudices, duces et procuratores, omnisque dignitas que singulis locis ac operibus preerat, extollebant Iudeos timore Mardochei, quem principem esse palatii et plurimum  posse cognouerant: fama quoque nominis eius crescebat quotidie, et per cunctorum ora uolitabat.« Quia sanctorum doctorum laudabilis actio et potentia uirtutum honorem grandem et reuerentiam tribuit multitudini fidelium. Unde in Actibus apostolorum, ubi ipsi primi predicatores Euangelii doctrine uerbi Dei et curationi operam dare leguntur, scriptum est: »Erant enim perseuerantes in doctrina apostolorum, et communicatione fractionis panis et orationibus. Fiebat omni anime timor, multa quoque prodigia et signa per apostolos fiebant in Ierusalem, et metus erat magnus in uniuersis .« Et item: »Per manus, inquit, apostolorum fiebant signa et prodigia multa in plebe, et erant unanimiter omnes in porticu Salomonis. Ceterorum  autem nemo audebat se coniungere illis, sed magnificabat eos populus .«

»Itaque percusserunt Iudei inimicos suos plaga magna, et occiderunt eos, reddentes eis quod sibi parauerant facere, in tantum, ut etiam in Susis quingentos uiros interficerent extra decem filios Aman Agagite hostis Iudeorum.« Quid quod Iudei hostes suos persequentes quingentos uiros in Susis interfecisse leguntur, exceptis decem filiis Aman, quos in patibulis affigebant? nisi quod non solum in gentibus omnes operarii iniquitatis qui perseuerant in malitia sua, nec de peccatis penitentiam agere uolunt, neque remissionem delictorum suorum per Spiritus sancti gratiam accipere curant, detestabiles et digni damnatione populo Dei esse  uidentur; sed etiam ipsi carnales Iudei, transgressores scilicet decalogi legis Mosaice, reatum crucis Christi, quem ex perfidia sua in passione ipsius sibi contraxerunt, iuste inferni cruciatum sustinere cogentur, nec ullus de numero electorum communicare eorum nequitie aut actus nefandos imitari dignatur. Unde merito subditur quod Iudei, cum hostes suos occidissent, predas ex substantiis eorum tangere et agere noluerint.

»Statimque numerus eorum qui occisi erant in Susis, ad regem relatus est, qui dixit regine: In urbe Susis interfecerunt Iudei quingentos uiros, et alios decem filios Aman, quantum putas eos exercere cedem in uniuersis prouinciis? Quid  ultra postulas; et quid uis ut fieri iubeam? Cui illa respondit: Si regi placet, detur potestas Iudeis ut, sicut hodie fecerunt in Susis, sic et cras faciant, et decem filii Aman in patibulis suspendantur. Precepitque rex ut ita fieret,« etc. Intentio hec regine Esther, qua hostes suos ualide insequi et exstirpare contendit, studium atque solertiam uere regine, hoc est sancte Ecclesie, exprimit, que hostes suos sine cessatione persequitur, et funditus prosternere atque sibi subiicere certat. Cuius uoce per Psalmistam dicitur: »Persequar inimicos meos, et comprehendam illos, et non conuertar donec deficiant: affligam illos, nec poterunt stare .« Que primum quingentos uiros in Susis, deinde trecentos occidit; quia non solum  illos qui de peccatis suis penitentiam agere nolunt, sed etiam ipsos qui fidem sancte Trinitatis bonis operibus adornare negligunt, dignos perpetua morte ostendit. Unde euenit ut sicut Iudei in duobus diebus septuaginta quinque millia hostium interfecerunt, ita instantia et conatu fidelium hostes uniuersi qui quinque sensibus corporis dediti carnaliter sapiendo legem Dei per septiformem Spiritus sancti gratiam, spirituali dogmate plenam atque perfectam, spiritualiter intelligere respuunt, claritate duorum Testamentorum ueraciter uincuntur atque prosternuntur. Nec tamen ullus de substantiis illorum quidquam contingere uult, quia nequaquam nequitie perditorum credentium electio se admiscere consentit; quin potius modis omnibus eorum falsis dogmatibus  atque iniquis operibus alienam atque extraneam se reddit.



CAPUT XIII. De eo quod illi dies quibus se Iudei ulti sunt inter solemnes reputabantur.

»Dies autem tertius decimus Adar unus apud omnes interfectionis fuit, et quarto decimo die cedere desierunt. Quem constituerunt esse solemnem, ut in eo deinceps tempore uacarent epulis, gaudio atque conuiuiis. At hi qui in urbe Susis cedem exercuerunt, tertio decimo et quarto decimo eiusdem mensis die in cede uersati sunt; quinto decimo autem die percutere desierunt, et idcirco eumdem diem constituerunt solemnem epularum atque letitie. Hi uero Iudei qui in oppidis non  muratis ac uillis morabantur quartum decimum diem mensis Adar conuiuiorum et gaudii decreuerunt, ita ut exsultent in eo, et mittant sibi mutuo partes epularum et ciborum.« Quid est quod Scriptura narrat quosdam Iudeorum in hostibus suis tertia decima die mensis Adar interfectionem exercuisse, et quarta decima die cedere desiuisse, atque hanc solemnem habere: quosdam uero per duos dies, hoc est, tertiam decimam atque quartam decimam predicti mensis occisionem hostium agentes, quinta decima tandem die a cede abstinendo solemniter quieuisse: nisi quod aliqui sanctorum, post impletos labores quos in seruitio Dei recte credendo et bene uiuendo expieuerunt, modo ante tempus uniuersalis iudicii in manibus suis sabbatismum eterne  quietis habent, alii uero usque ad ultimum resurrectionis diem in carne perdurantes, sic superatis uniuersis hostibus, subito per diuinam potentiam immutati, eternam quietem atque beatam immortalitatem, tam in animabus quam etiam in corporibus suis, percipiunt, iuxta illud Apostoli quod ad Corinthios scribens ait: »Ecce mysterium uobis dico: omnes quidem resurgemus, sed non omnes immutabimur. In momento, in ictu oculi, in nouissima tuba: canet enim tuba, et mortui resurgent incorrupti, et nos immutabimur .« Et ad Thessalonicenses: »Hoc enim, inquit, uobis dicimus in uerbo Domini, non preueniemus eos qui dormierunt, quoniam ipse Dominus in iussu et in uoce archangeli et in tuba  Dei descendet de celo, et mortui qui in Christo sunt, resurgent primi, deinde nos qui uiuimus, qui reliqui sumus, simul rapiemur cum illis in nubibus obuiam Domino in ere, et sic semper cum Domino erimus .«

Nam quartus decimus numerus, qui septenarium bis continet, animarum ab omni labore et sollicitudine significat quietem. Quintus decimus autem, ubi septenarius et octonarius simul continentur, utrumque prefigurat et animarum et corporum futuram requiem, et immortalitatem; sicque multitudo electorum post completos presentis uite labores, et post perceptam de uniuersis hostibus uictoriam, eterna exsultatione et mutua dilectione in celesti regno gaudebunt. Nec ullus huius gaudii erit finis, quia  nec ultro aliqua succedit tristitia laboris; quod solertia sanctorum predicatorum auditoribus suis ita credendum atque sentiendum ueraci doctrina commendat. Unde et subditur:

»Scripsit itaque Mardocheus omnia hec, et litteris comprehensa misit ad Iudeos qui in omnibus regis prouinciis morabantur, tam in uicino positis quam procul, ut quartam decimam et quintam decimam diem mensis Adar pro festis susciperent, et reuertente semper anno solemni honore celebrarent. Quia in ipsis diebus se ulti sunt Iudei de inimicis suis, et luctus atque tristitia in hilaritatem gaudiumque conuersa sunt, essentque isti dies epularum atque letitie, et mitterent sibi inuicem ciborum partes, et pauperibus munuscula  largirentur. Susceperuntuque Iudei in solemnem ritum, cunctaque que eo tempore facere ceperant, et que Mardocheus litteris facienda mandauerat.« Semper enim quique fideles pio labore ac bonis operibus, atque eleemosynarum largitionibus, pro hoc decertant ut secundum id quod euangelica et apostolica doctrina docet, fide, spe et caritate ingressum uite eterne adipisci mereantur et tam se quam etiam sibi obsequentes in erumna presentis seculi consolando confortent, ita ut spe gaudentes in tribulationibus sint patientes, sine intermissione orent, in omnibus gratias agant, et agonem suum piis precibus fideli Domino commendent, quatenus per eius opem eterna remunerentur beatitudine.

»Aman enim filius Amadathi stirpis Agag, hostis  et aduersarius Iudeorum, cogitauit contra eos malum ut occideret illos, atque deleret, et misit phur, quod nostra lingua uertitur in sortem. Et postea ingressa est Esther ad regem, obsecrans ut conatus eius litteris regis irriti fierent, et malum quod contra Iudeos cogitauerat reuerteretur in caput eius. Denique et ipsum et filios eius affixerunt cruci. Atque ex isto tempore dies isti appellati sunt phurim, id est, sortium, eo quod phur, id est sors, in urnam missa fuerit.« Sepe enim nequam hominibus aliter suum perueniet uotum quam sibi euenire sperarent, et laqueum, quem ad decipiendum aliis disponunt, ipsi in eo obligentur, sicut Scriptura ostendit dicens: »In insidiis suis capientur iniqui.  Et qui fodit foueam, incidit in eam .« Unde et Aman, qui hostes prefigurat Ecclesie, necem quam parauerat Mardocheo ipse sustinere cogebatur. Sors enim in urnam missa dispositionem cuiuslibet rei in mente hominis significat: cuius tamen prouentus in diuino pendet iudicio. Unde per Salomonem dicitur: »Sortes mittuntur in sinu, sed a Domino temperantur. Non est enim in hominis potestate uia eius, sed neque uolentis, neque currentis, sed miserentis est Dei. Uniuersa enim in nutu eius obediunt, et omnia quecunque uult facit in celo et in terra, in mari et in omnibus abyssis .« Quomodo ergo ipse dies sortium apud posteros in memoria haberi debeant, ostendit Scriptura dicens:

»Suscepere Iudei super se et semen suum, et  super cunctos qui religioni eorum uoluerunt copulari, ut nulli liceat duos hos dies absque solemnitate transigere: quod Scriptura testatur, et certa expetunt tempora, annis sibi iugiter succedentibus. Isti sunt dies, quos nulla unquam delebit obliuio, et per singulas generationes cuncte in toto orbe prouincie nec celebrabunt. Nec est ulla ciuitas in qua dies phurim, id est sortium, non obseruentur a Iudeis, et ab eorum progenie, que his ceremoniis obligata est.« Dies ergo sortium, in quibus Deus ueris confessoribus suis dat uictoriam de hostibus, nulla unquam obliuione sunt delende, sed per singulas generationes in toto orbe celebrande, quia future animarum quietis et resurrectionis corporum in die iudicii spe firma semper apud quosque  fideles mentio est tenenda; nec ulla Ecclesiarum Christi in toto orbe huius religionis expers esse debet, sed semper huius ritus saluberrimi memor omni tempore semper se parare, et ad futura bona percipienda conformare, quatenus hic quod temporaliter celebrat, in fide et spe illic perpetualiter possideat in ipsius rei ueritate et eterna beatitudine. Quodque interim, dum in hac peregrinatione sumus, solertia doctorum et Ecclesie instantia ad exemplum Esther et Mardochei nobiscum in doctrina et exhortatione agere debet, ut huius religionis celebrande atque colende semper simus deuoti, de quo subditur:

»Scripseruntque Esther regina filia Abihail et Mardocheus etiam secundam epistolam ut omni  studio dies ista solemnis sanciretur in posterum. Et miserunt ad omnes Iudeos qui in centum uiginti septem regis Assueri prouinciis uersabantur, ut haberent pacem et susciperent ueritatem, obseruantes dies sortium, et suo tempore cum gaudio celebrarent, sicut constituerat Mardocheus et Esther. Et illi obseruanda susceperunt a se, et a semine suo, ieiunia atque clamores, et sortium dies, et omnia que libri huius, qui uocatur Esther, historia continentur.« Necessaria enim nobis hec admonitio, ut habeamus semper in cordibus nostris pacem Christianam, et suscipiamus Euangelii ipsius ueritatem, ne forte per discordiam et dissensionem  in hereticorum decidamus errorem; ubi nequaquam salus uera, sed certa est damnatio atque ruina. Unde sine dubio quibusque opus est, qui se agnoscunt semine uerbi Dei ab Ecclesia et doctorum sanctorum ministerio Deo Patri filios in baptismate regeneratos, ut pie ieiunent, hoc est, piam uitam, castam et continentem ducant, clamores orationum suarum atque doctrinarum excitent, et sortium dies, hoc est uictorie future, reuerenter firmaque spe celebrent, et omnia que liber duorum Testamentorum continet sana fide et bona operatione obseruent.



CAPUT XIu Quod Assuerus rex cunctas insulas fecit tributarias ubi historia Esther apud Hebreos finem habet.

 »Rex uero Assuerus omnem terram et cunctas maris insulas fecit tributarias: cuius fortitudo et imperium, et dignitas atque sublimitas, qua exaltauit Mardocheum, scripta sunt in libris Medorum atque Persarum, et quomodo Mardocheus Iudaici generis secundus a rege Assuero fuerit, et magnus apud Iudeos, et acceptabilis plebi fratrum suorum, querens bona populo suo, et loquens ea que ad pacem sui seminis pertinerent.« Quid est quod dicit Assuerum regem omnem terram et cunctas maris insulas facere tributarias? cum non ille historicus rex Persarum atque Medorum omnem terram unquam sub ditione sua habuerit, nec cunctas maris insulas facere tributarias posset, quando ad supradictas insulas et partes orbis nec nominis  eius notitia tantum peruenire potuerit; sed ueracius regem nostrum ac Dominum Christum hac sententia exprimit, cuius potestas in celo est, et in terra, et mari et omnibus abyssis: qui semetipsum in Euangelio ostium nominauit, quia per eum uite eterne habemus introitum, quem iuxta Psalmiste attestationem: »Et totus orbis uniuersi reges terre adorant. Cui et omnes reges terre seruient, reges Tharsis et insule munera offerent, reges Arabum et Saba dona adducent .« Huius ergo regis fortitudo, et imperium, et dignitas, atque sublimitas, qualiter exaltauerit uerum Mardocheum, hoc est, cetum sanctorum doctorum magistrorum Ecclesie coram populo Christiano, non tantum unius gentis Iudee, sed etiam uniuersarum nationum  uoces et scripta testantur. Qui electos suos ab initio dono gratie sue exaltauit, et gloriosos atque honorabiles in conspectu omnium gentium fecit: hi querunt bona populo suo, et loquuntur que ad pacem pertinent seminis sui, quia iuxta Isaie uaticinationem: »Speculatores Domini leuauerunt uocem, simulque laudabunt , quorum pedes sunt speciosi euangelizantium pacem, euangelizantium bona ,« quia semper ea rogant que ad pacem sunt in Ierusalem, et scietur in gentibus semen eorum, et germen eorum in medio populorum. Omnes qui uiderunt eos cognoscent illos, quia isti sunt semen cui benedixit Dominus.







BEATI RABANI MAURI FULDENSIS ABBATIS ET MOGUNTINI ARCHIEPISCOPI COMMENTARIORUM IN LIBRUM SAPIENTIAE LIBRI TRES.



PROLOGUS AD OTGARIUM ARCHIEPISCOPUM MOGUNTINUM.

 Domino reuerendissimo et cultu sincerissime caritatis obseruando sancto uiro, et omni honore dignissimo, Otgario archiepiscopo, Rabanus in Christo salutem.

Quotiescunque presentiam tuam, beatissime Pater, cogito, suaui semper delectatione reficior, reminiscens mansuetudinis et humilitatis, modestie atque temperantie, que precipue in tua sanctitate uigent, ita ut ex hoc ueraciter agnoscaris eius esse imitator, qui discipulis suis precepit dicens: Discite a me quia mitis sum et humilis corde. Unde quoque plurimi sacra dilectione incitati, ad obsequium uenerationis tue cucurrerunt, et quodcunque officii possunt deuota mente offerre cupiunt. Hinc etiam ego licet terrenarum rerum opes non habeam, quia ea  solummodo possideo que ad sanctorum pauperum Christi necessitatem subleuandam pertinent, tamen hoc quod ex diuina gratia percepi, sacris diuitiis quas abundanter habes in sapientia et scientia diuine legis uoluntaria liberalitate quoddam munusculum addendum contuli, optans ualde ut quotiescunque sacro conspectui tuo illud presentetur, mei recorderis, et si quid utilitatis in eo reperias, tam tuo quam etiam tuorum usui aptare digneris. Est siquidem munus, de quo loquor, presens uolumen quod in explanationem libri Sapientie qui a plerisque Salomonis nomine inscribitur nuper edidi, quem tamen beatus Hieronymus asserit non a Salomone, ut usus habet, sed a Philone doctissimo Iudeo fuisse conscriptum, quem pseudographum prenotauit, propterea quod  usurpationem nominis sibi uindicet alterius. Cuius uoluminis expositionem presbyter Bellator octo libris se assumpsisse testatus est. De quo pater Augustinus et sanctus Ambrosius homiliarum nomine nonnulla dixerunt. Cuius quoque libri dictio est suauissima et reuera nominis sui dignitate resplendens, atque ad instruendam Ecclesiam Dei utilissima, licet supra memoratus diuine legis interpres Hieronymus dicat eumdem librum apud Hebreos  nusquam haberi, sed Grecam magis redolere eloquentiam, nec inter canonicas Scripturas apud antiquos recipi, ut Iudith, Tobie et Machabeorum libros, quos et moderno tempore inter Scripturas sacras sancta enumerat Ecclesia, legitque eos in publico sicut ceteras Scripturas canonicas, frequenter quoque orthodoxi doctores, eisdem sententiis in dogmatibus suis utuntur. uerum cur ego ad exponendum hunc librum laborem assumpserim, hec causa fuit: quia nullam antea super totum librum expositionem inueni, licet predictus presbyter Bellator octo libros in eo se fecisse, ut predixi, commemoret, hec hactenus ad nos non peruenerunt. Ego autem hoc opus meum tribus libellis perstrinxi quatenus aliquantam intelligentiam in mysteriis predicti  libri auido lectori darem; ceterum perfectiora perfectioribus reseruans. Tu autem, religiosissime Christi antistes, utere munere a deuoto tibi famulo collato, et si quid in eo gratum reperias, Dei dono solummodo ascribas; si quid autem reprehensibile, mee imperitie atque infirmitati magis hoc deputes quam malitie, et quo modo emendandum sit mihi remandare non tardes; orationibus quoque apud diuinam pietatem meam imbecillitatem subleues, ut quoniam iam dedit uelle et aliquo modo incipere, ipse donet omnia secundum uoluntatem suam perfecte. Nec hoc celandum arbitror reuerentiam tuam quod aliud opus habeo in manibus, hoc est, explanationem libri Ecclesiastici, quem Iesum filii Sirach nuncupant, et multa continet Christi et Ecclesie sacramenta.  Hoc quoque cum, Domino uolente, ad finem perduxero, si presens munus primum a tua sanctitate gratanter acceptum fuerit, mox beneuola mente tibi dirigere conabor.

Sancta Deus Trinitas et indiuisa unitas dilectionem tuam illesam et incontaminatam in eternum conseruare dignetur, sancte Pater, memor sis nostri



LIBER PRIMUS.



CAPUT PRIMUM. Sapientia, que Christus est, precipit habitatoribus terre diligere iustitiam, intimans eis quod peruerse cogitationes separant a Deo, et quod in maleuolam animam non introibit sapientia.

 Diligite iustitiam, qui iudicatis terram. Admonet sapientia diuina prepositos populi Dei, quibus iudicandi data est potestas, ut iustitiam diligant, et equitatem in iudicio conseruent. Alias potest hec sententia ad omnes generaliter pertinere qui ratione uigent et intelligibilem mentem habent ut terram, hoc est, carnem suam iudicantes iustitiam diligant, scilicet ut non faciant carnis curam in concupiscentiis, sed spiritus imperio illam subiicientes, uirtutibus quibus anima nutritur maxime  operam impendant; deinde corpori suo secundum necessitatem, et non secundum uoluptatem, consulant, recolentes semper illam sententiam legis: Quia non in solo pane uiuit homo, sed in omni uerbo quod procedit ab ore Dei . Et illud euangelicum testimonium quo Saluator discipulos docuit dicens: Nolite ergo solliciti esse dicentes: Quid manducabimus, aut bibemus, aut quo operiemur? Hec enim omnia gentes inquirunt. Scit enim Pater uester quia his omnibus indigetis. Querite ergo primum regnum Dei et iustitiam eius, et heac omnia adiicientur uobis .

Sentite de Domino in bonitate, et in simplicitate cordis querite illum. In bonitate autem de Domino sentit qui sacram Scripturam secundum pietatem  legit atque intelligit, et in simplicitate cordis eum querit, qui humiliter eius uoluntati se subiicit ad custodiendum uidelicet mandata eius. Nam qui pie querit Dominum, honorat sacram Scripturam, et non reprehendit quod nondum intelligit, et propterea non resistit: quod est mitem esse, de quo in Euangelio ueritas ipsa ait: Beati mites, quoniam ipsi possidebunt terram . Hinc ergo mundi philosophi, et eorum sequaces heretici excipiuntur qui ratione humana secreta se estimant capere posse diuina, cum scriptum sit: Sapientiam Dei precedentem omnia quis inuestigabit? Et Apostolus manifeste dicat: Incomprehensibilia esse iudicia Dei, et inuestigabiles uias eius: qui in presenti uita potius colendus est recta fide, quam incauta disputatione.  Unde subiungitur:

Quoniam inuenitur ab his qui non tentant illum, apparet autem eis qui fidem habent in illum. Periculosum est enim humana presumptione Deum tentare, cum scriptum sit: Non tentabis Dominum Deum tuum. Sed salubre est fide recta illum honorare, quia iustus ex fide uiuit.

Peruerse enim cogitationes separant a Deo; probata autem uirtus corripit insipientes. Manifestum est quod  omnis cogitatio impia et praua uoluntas nullo modo iungatur Domino, nec concordet summo bono; quia nulla est societas lucis ad tenebras nec conuentio Christi ad Belial. Ubi autem intentio et studium sacrarum uirtutum pio inerunt cordi, insipientium sem per uitia reprobant atque arguunt errores: unde necesse habent amatores uere sapientie ut mundent sua corda, et totam intentionem animi in affectum conuertant conditoris sui.

Quoniam in maleuolam animam non introibit sapientia, nec habitabit in corpore subdito peccatis. Huic testimonio Iacobus apostolus paria sentiendo in Epistola sua scripsit dicens: Nunquid potest, fratres mei, ficus oliuas facere, aut uitis ficus? sic neque salsa dulcem potest facere aquam. Quis sapiens et disciplinatus  inter uos? Ostendat bonam conuersationem in mansuetudinem sapientie? Quod si zelum amarum habetis, et contentiones in animis uestris, nolite gloriari et mendaces esse aduersus ueritatem. Non est enim ista sapientia de sursum descendens a patre luminum; sed terrena, animalis, diabolica. Ubi enim zelus et contentio, ibi inconstantia, et omne opus prauum. Que autem de sursum est sapientia, primum quidem pudica est, deinde pacifica, modesta, suadibilis, bonis consentiens, plena misericordia et fructibus bonis, iudicans sine simulatione. Fructus autem iustitie in pace seminatur facientibus pacem . Nequaquam enim in maleuolam mentem uera sapientia intrat, nec in facinoroso homine habitare poterit; ideo frustra sibi blandiuntur philosophi  gentilium, et omnes heretici, nec non et falsi Christiani, qui se arbitrantur sordida mente et scelesta conuersatione percipere posse sapientiam Dei, quam soli mundo corde dono Spiritus sancti accipere me rentur.



CAPUT II. Sapientia indicat quod Spiritus sanctus discipline effugiet fictum, et quod ipse replet orbem terrarum, nec eum aliquid latere posse.

Sanctus enim Spiritus discipline effugiet fictum, et auferet se a cogitationibus que sunt sine intellectu. Unde Manicheum, Arium, et Eunomium, ceterosque hereticos dogmata sua erroribus plenissima sine Spiritus sancti gratia condidisse certissimum constat, quia Spiritus Domini bonus semper deducit  in uiam rectam; malignus autem spiritus seducit, et secutores suos in laqueum perditionis eterne secum trahit, de quo et subditur:

Et corripietur a superueniente iniquitate. Qula cum retributionis tempus aduenerit, omnes impii et peccatores pro iniquitatibus suis penam recipient per petuam.

Benignus est enim spiritus sapientie, et non liberabit maledictum a labiis suis, quoniam renum illius testis  est Dominus, et cordis eius scrutator est uerus, et lingue illius auditor. Hec sententia destruit errorem illorum, qui sicut bonas cogitationes a Deo nobis constat inspirari, ita etiam malas ipso instigante putant in nostra mente generari, cum nullo modo Deus, qui summe bonus est, et omnes homines uult saluari, atque ad agnitionem ueritatis peruenire, necessitatem mali uerbi aut praui actus alicui imponat, per quem perire possit, sicut Iacobus apostolus ostendit dicens: Nemo ergo cum tentatur, dicat: Quoniam a Deo tentor; Deus enim intentator malorum est, ipse enim neminem tentat ; ac si diceret: Nemo cum rapinam, furtum, falsum testimonium, homicidium, stuprum, uel cetera huiusmodi commiserit, dicat, quoniam Deo cogente necesse  habuerit hec patrare, et ideo nullatenus horum effectum potuerit declinare. Deus enim malorum intentator est, subauditur, tentamentorum; ipse enim neminem tentat, ea uidelicet tentatione, que decipit miseros ut peccent. Duplex est enim genus tentationis, unum quod decipit, aliud quod probat; secundum hoc quod decipit, Deus neminem tentat; secundum illud quod probat, Deus tentauit Abraham. De quo et Propheta postulat: Proba me, Domine, et tenta me . Unusquisque uero tentatur a concupiscentia sua abstractus et illectus, scilicet abstractus a recto itinere, et illectus in malum quo tamen iusto Dei iudicio permittitur cadere qui Spiritui ueritatis noluit obedire.

Quoniam spiritus Domini repleuit orbem terrarum.  Spiritus ergo sanctus qui in primordio creaturarum inuisibili potentia ferebatur super aquas, maiestate sua omnem implet et continet creaturam, siue dono uirtutis sue replet orbem Ecclesie, in quo quotidie muneris sui ostendit largitatem. Inde est quod subiungitur:

Et hoc quod continet omnia scientiam habet uocis, quia ut Paulus ait:

Alii per Spiritum datur sermo sapientie, alii sermo scientie secundum eumdem Spiritum; alteri fides in eodem Spiritu, alii gratia sanitatum in uno Spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum: hec enim omnia operatur unus atque  idem Spiritus, diuidens singulis prout uult .

Propter hoc qui loquitur iniqua non potest latere, nec preteribit illum corripiens iudicium; quia sicut electi per Spiritus sancti gratiam accipiunt donum scientie et pietatis, sic heretici atque omnes reprobi propria superbia inflati, atque a maligno spiritu instigati erroris sui nequitiam quam impudenter proferunt, coram spiritu Dei abscondere nequeunt, proinde nec iuste pene uindictam euadere possunt; quia sicut oculi Domini super iustos, et aures eius ad preces eorum, ita uultus Domini super facientes mala, ut perdat de terra memoriam eorum. Dominus interrogat iustum et impium, qui autem diligit  iniquitatem, odit animam suam, de quo et subditur:

In cogitationibus enim impii interrogatio erit; sermonum autem illius auditio ad Dominum ueniet, et ad correptionem iniquitatum illius. Quoniam auris celi audit omnia, et tumultus murmurationum non abscondetur. Clamor Sodomorum et Gomorrheorum multiplicatus uenit ad Dominum, et descendit ut uideret, utrum clamorem, qui uenit ad se, opere compleuerint. Igitur Dominus pluit super peccatores sulphur et ignem a Domino, et subuertit ciuitates has et omnem circa regionem. Sic et murmuratio filiorum Isrel ascendit ad Dominum, et ecce furor Domini concitatus in populum, percussit eum plaga magna nimis. Dominus enim Deus ignis consumens  est, Deus emulator, et reddet unicuique secundum opera eius, idcirco necessario nos commonet Sapientia dicens.



APUT III. Sapientia iubet auditoribus suis ut custodiant se a murmuratione, detractione et mendacio, quoniam iustitia immortalis est, nec impii apprehendent eam.

Custodite ergo uos a murmuratione, que nichil prodest, et a detractione parcite lingue, quoniam responsum obscurum in uacuum non ibit. Quam perniciose sint murmurationes et detractiones multis sententiis sacrarum Scripturarum atque exemplis iudiciorum Domini probari potest; maxime cum Dominus ipse inuenitur super murmurosos et querulosos  sepius misisse uindictam. Et Scriptura dicit quod abominatio Domini sit omnis illusor . Dicit et Apostolus: Susurrones et detractores Deo esse odibiles . Hinc et psalmista ait: Detrahentem aduersus proximum suum occulte, hunc persequebar. Unde et alibi legitur: Qui detrahit alicui rei in futurum se obligat, et sicut mordet serpens in silentio, sic qui occulte detrahit fratri suo. Mors et uita in manibus lingue. Qui peruersi cordis est, non inuenit bonum, et qui uertit linguam incidit in malum. Et bene dicitur quod responsum obscurum in uacuum non ibit, quia iudicio Domini reseruabitur. Unde est illa Dominica sententia: Omne uerbum otiosum quod locuti fuerint homines, reddent rationem de eo in die iudicii. Ex uerbis enim tuis iustificaberis,  et ex uerbis tuis condemnaberis. De quo et subditur.

Os autem quod mentitur occidit animam. Occidit ergo os mendax animam ipsius mentientis, quia mucrone peccati illam transuerberat; unde summopere cauendum est omne mendacium, quamuis nonnunquam sit aliquod mendacii genus culpe leuioris, si quisquam prestando beneficium mentiatur. Quod pater Augustinus libro de Mendacio, manifeste exprimit, commemorans octo esse genera mendacii; quod qualiter disseruit, qui uoluerit ibi inuenire poterit. Qui autem aliquod genus mendacii, quod peccatum non sit putauerit, decipit seipsum turpiter cum honestum se esse deceptorem arbitratur aliorum.  Quapropter quando nobis de Scripturis sacris mentiendi ponuntur exempla, aut mendacia non sunt, sed putantur esse dum non intelliguntur; aut si mendacia sunt, imitanda non sunt, quia iusta esse non possunt, sed quod scriptum est: bene fecisse Deum obstetricibus Hebreorum et cum Raab Ierichuntina meretrice, non ideo factum est, quia mentite sunt, sed quia in homines Dei misericordes fuerunt. Non est itaque in eis remunerata fallacia, sed beneuolentia; benignitas mentis, non iniquitas mentientis. Sicut enim mirum absurdumque non esset, si alio prius tempore commissa ab eis mala opera, Deus propter posteriora opera bona uellet ignoscere, ita mirandum non est quod uno tempore in una causa Deus utrumque conspiciens idem  factum misericorditer, factumque fallaciter et bonum remunerauit, et propter hoc bonum illud malum ignouit.

Nolite zelare mortem in errore uite uestre, neque acquiratis perditionem in operibus manuum uestrarum. Quoniam Deus mortem non fecit, nec letatur in perditione uiuorum. Superius numerauit ea que noxia homini erant, hoc est, murmurationem, detractionem, et mendacium, a quibus se custodiri precepit. Nunc idem aliis uerbis replicat ut scilicet ea que morti obnoxia sunt ne faciamus, quoniam Deo interitus noster non placet, qui uult omnes homines saluos esse, et ad agnitionem ueritatis peruenire. Qui per prophetam ait: Quare moriemini domus Isrel? quia nolo mortem morientis dicit Dominus  Deus . Reuertimini et uiuite. Deus enim auctor salutis non perditionis nostre est, qui uidit cuncta que fecit, et erant ualde bona. Sed iuxta Apostolum, Stipendium peccati est mors, gratia autem Dei uita eterna .

Creauit enim ut essent omnia; et sanabiles fecit nationes orbis terrarum; et non est illis medicamentum exterminii, nec inferorum regnum in terra. Hac sententia sicut et in priore manifestatur quod Dominus est auctor bonorum operum non malorum, ideo iustus est iudex, qui uindicat prauos actus et peccata. Nec necessitate peccamus dum deliquimus, sed peruersa uoluntate que ex liberi arbitrii procedit qualitate. Nos Deum iustum et bonum sic humane substantie, et interiorum exteriorumque sensuum  nouimus creatorem, ut prorsus ab illo sit quidquid pertinet ad naturam, et prorsus ab illo non sit, quidquid contra naturam est. Peccatum autem contra naturam est, de quo mors et omnia que sunt mortis oriuntur. Quibus malis tunc se homo induit quando illum fide obedientiaque priuatum in suas promissiones diabolus a lege Dei traduxit, omnia sibi posteritatis eius germina per conditionem deputate stirpis obstrinxit. De quo adhuc subiungitur.

Iustitia enim perpetua est et immortalis. Iniustitia autem mortis est acquisitio. Impii autem manibus et uerbis accersierunt illam: et estimantes illam amicam, defluxerunt, et sponsiones posuerunt ad illam: quoniam  sunt morte digni, qui sunt ex parte ilaus. Iustitia ergo bene perpetua et immortalis esse dicitur: quia a perpetua morte se obsequentes liberat. Iniustitia autem mortis est acquisitio, quia inferni cruciatus peccatorum certa est remuneratio. Impii autem manibus et uerbis accersierunt iniustitiam, quia dictis et factis sequuntur illam, et errore decepti se impune peccare posse confidendo nullo modo ab eius consortio diuelli consentiunt, quia iam iusto iudicio Dei damnati euadere illam nequaquam contendunt. Unde est illud Euangelii: Qui autem non credit iam iudicatus est: quia non credidit in nomine unigeniti Filii Dei . Et iterum: Qui credit, inquit, in Filium Dei, habet uitam eternam. Qui autem incredulus est filio non uidebit uitam, sed ira Dei manet super  eum .



CAPUT Iu. Ubi impii, desperantes de salute sua, perituros se asserunt, et tantummodo in presenti seculo uicturos.

 Dixerunt enim impii apud se cogitantes non recte: Exiguum et cum tedio est tempus uite nostre, et non est refrigerium in fine hominis, et non est qui agnitus sit reuersus ab inferis: quia ex nichilo nati sumus, et post hoc erimus, tanquam si non fuerimus; quoniam fumus et flatus est in naribus nostris; et sermo scintille ad commouendum cor nostrum: quia exstinctus cinis erit corpus nostrum, et spiritus diffundentur tanquam mollis er, et transibit uita nostra tanquam uestigium nubis, et sicut nebula dissoluetur,  que fugata est a radiis solis, et a calore illius aggrauata; et nomen nostrum obliuionem accipiet per tempus, et nemo memoriam habebit operum nostrorum. Umbre enim transitus est tempus nostrum, et non est reuersio finis nostri, quoniam consignata est, et nemo reuertitur. uenite ergo, et Truamur bonis que sunt, et utamur creatura tanquam in iuuentute celeriter. uino pretioso et unguentis nos impleamus; et non pretereat nos flos temporis. Coronemus nos rosis, antequam marcescant: nullum pratum sit, quod non pertranseat luxuria nostra. Nemo uestrum exors sit luxurie nostre: ubique relinquamus signa letitie: quoniam hec est pars nostra, et hec est sors. Hec uox perditorum est, qui more brutorum animalium aspiciunt in presentia, nec cogitant de futuris,  neque post huius uite terminum spem habent ullam eterne quietis, de qualibus per psalmistam dicitur: Homo cum in honore esset non intellexit, comparatus est iumentis insipientibus, et similis factus est illis . Quorum uocem Isaias propheta increpat dicens: Dixistis enim: Percussimus fedus cum morte, et cum inferno faciemus pactum. Flagellum inundans cum transierit non ueniet super nos, quia ponimus mendacium spem nostram, et mendacio protecti sumus . Idcirco hec dicit Dominus: Ponam iudicium in pondere, et iustitiam in mensura; et subuertet grando spem mendacii, et protectionem aque inundantis, et delebitur fedus uestrum cum morte et pactum uestrum cum inferno  non stabit. Flagellum inundans cum transierit, eritis ei in conculcationem, quandocunque pertransierit tollet uos . Cui paria Amos propheta protulit dicens: ue qui opulenti estis, et separati in diem malum, et appropinquatis solio iniquitatis; qui dormitis in lectis eburneis, et lasciuitis in stratis uestris; qui comeditis agnum de grege, et uitulos de medio armenti; qui canitis ad uocem psalterii, sicut Dauid putauerunt se habere uasa cantici. Bibentes uinum in phialis, et optimo unguento delibuti. et nichil patiebantur super contritione Ioseph. Quapropter nunc migrabunt in capite transmigrantium, et auferetur factio lasciuientium . Et iterum: Pro eo quod diripiebatis pauperem, et predam electam tollebatis ab eo domos quadro lapide  edificabitis, et non inhabitabitis in eis; uineas amantissimas plantabitis, et non bibetis uinum earum: quia cognoui multa scelera uestra, et fortia peccata uestra. Sequuntur adhuc uoluptuosi atque heretici et addunt hec prioribus dictis suis.



CAPUT u. Consilium impiorum Iudeorum aduersus Christum, tractantium de morte eius, et causantium eum quod ipse improperaret eis peccata legis.

pprimamus pauperem iustum et non parcamus uidue, nec ueterani reuereamur canos multi temporis. Sit autem fortitudo nostra lex iustitie: quod enim infirmum est inutile inuenitur. Licet hec generaliter pertinere possint ad eos qui contemnentes Deum nulli parcunt sexui aut etati, sed per iniustitiam  atque auaritiam omnes opprimere uolunt, tamen altiore fine ad perfidos persecutores Christianorum, et hereticos redigi possunt, qui pauperem Ecclesie populum suis nequitiis atque persecutionibus grauant, et uiduam illam de qua scriptum est: uiduam eius benedicens benedicam, pauperes eius saturabo panibus: pessima uoluntate conterere cogitant, prophetasque et apostolos quos ueteranos hic nominat, in suis dictis reprehendere nitentes; nequaquam legis diuine sancita custodire, sed erroris sui deuia pergere moliuntur, nec ipsi capiti nostro parentes, sed in eum huiuscemodi impietatis uerba portendere presumunt.

Circumueniamus ergo iustum, quoniam inutilis est nobis, et contrarius est operibus nostris, et improperat  nobis peccata legis, et diffamat in nos peccata discipline nostre. Promittit se scientiam Dei habere, et filium Dei se nominat. Factus est nobis in traductionem cogitationum nostrarum. Grauis est nobis etiam ad uidendum, quoniam dissimilis est aliis uita illius, et immutate sunt uie eius. Tanquam nugaces estimati sumus ab illo, et abstinet se a uiis nostris tanquam ab immunditiis, et prefert nouissima iustorum, et gloriatur patrem se habere Deum. Circumuenire iustum perfidi Iudei tum disponebant, quando euangelicis dictis conuenti pristinas sordes uitiorum deserere et preceptorum Dei ueritatem sequi per Christum admonebantur, sed in eo unde causam salutis sperare debuerant, graue scandalum sumentes, quasi blasphemum  interficere cogitabant. Unde in Euangelio scriptum est: Sustulerunt lapides Iudei, ut lapidarent eum. Respondit eis iehsu: Multa opera bona ostendi uobis ex Patre meo, propter quod eorum lapidatis me? Responderunt ergo Iudei: De bono opere non lapidamus te, sed de blasphemia, et quia tu homo cum sis, facis teipsum Deum, etc. . Inuidia enim instigati non quid ipse ageret, sed quid ipsi agere noluerint pensantes, in lucis radiis obtenebrescebant; unde huiuscemodi uerba illis conueniebant, ut dicerent: Grauis est etiam nobis ad uidendum, quoniam dissimilis est aliis uita illius, et abstinet se a uiis nostris tanquam ab immunditiis. Et quia de futura uita non cogitabant, ideo preferri sue uoluptati nouissima iustorum, hoc est, spem  future uite dolebant; indeque prauis consiliis ad eius interfectionem tendebant, quod sequentia uerba demonstrant.

uideamus ergo si sermones illius ueri sint, et tentemus, que futura sint illi, sciemus que erunt nouissima illius. Si enim est uerus Filius Dei, suscipiet illum, et liberabit eum de manu contrariorum. Contumelia et tormento interrogemus eum, ut sciamus reuerentiam illius, et probemus patientiam ipsius. Morte turpissima condemnemus illum; erit enim ei respectus ex sermonibus illius. His concinna descripta sunt in Euangelio, ubi Pontifices et Pharisei consilium inierunt, quomodo Iesum morti traderent, et in cruce positum principes sacerdotum cum scribis et senioribus illudentes dicebant: Alios saluos fecit, seipsum  non potest saluum facere. Si rex Isrel est, descendat de cruce, et credimus ei. Confidit in Domino; liberet eum nunc si uult: Dixit enim quia Filius Dei sum . Mortem turpissimam crucem nominat, quia ipsa usque ad passionem Christi pena fuit reorum, que nunc est tropeum uictorie et gloria credentium. Quod enim dicit, erit ei respectus ex sermonibus illius, hoc respicit ad resurrectionem eius; quoniam hoc diffidentes Iudei probare uoluerunt utrum post mortem carnem suam resuscitare ualeret, quia recordati sunt eum dixisse: Soluite templum hoc, et in tribus diebus excitabo illud . Et alibi: Ecce, inquit, ascendimus Hierosolymam et consummabuntur omnia que scripta sunt per prophetas de filio hominis. Tradetur enim gentibus et illudetur,  et flagellabitur et conspuetur; et postquam flagellauerint occident eum, et die tertia resurget . Unde et in passione sua ad Pilatum dicebant: Domine, recordati sumus quia hic seductor dixit adhuc uiuens: Post tres dies resurgam. Iube ergo custodiri sepulcrum usque in tertium diem, ne forte ueniant discipuli eius, et furentur eum, et dicant plebi: Surrexit a mortuis; et erit nouissimus error peior priori .

Hec cogitauerunt, et errauerunt; excecauit enim eos malitia illorum, et nescierunt sacramenta Dei, neque mercedem sperauerunt iustitie nec iudicauerunt honorem animarum sanctarum. Sacramentum ergo consilii Dei inuidi et dolosi percipere non ualebant,  quoniam in maleuolam animam non introibit sapientia ; nec intelligere potuerunt quod mors Christi honor est et salus animarum sanctarum, quoniam per ipsam mercedem sperant iustitie, et introitum percipiunt regni celestis.

Quoniam Deus creauit hominem inexterminabilem, et ad imaginem similitudinis sue fecit illum. Inuidia autem diaboli mors introiuit in orbem terrarum: imitantur autem illum qui sunt ex parte illius. Hac sententia destruitur error Manicheorum, qui duas naturas et substantias introduxerunt, id est bonam et malam: quia creator noster non est auctor ruine nostre, et quantum ad nature pertinet ueritatem, immortales ab ipso conditi sumus. Per assensum autem serpentine suggestionis mortis sententie subiiciebamur;  attamen primam stolam immortalitatis, quam humanum genus ad imaginem Dei ab initio creatum, sed per inuidiam diaboli seductum in Adam perdidit, per Christi mortem iterum recepit: quoniam mors nostra in ipsius morte destructa est, et in resurrectione eius uita nostra reparata, quamuis ad illam sortem non pertineant illi qui diabolice inuidie magis imitatores esse eligunt quam humilitatis ac mansuetudinis Christi.



CAPUT uI. De sanctis martyribus, quod eorum gloria per tribulationem presentem erit eterna.

 Iustorum autem anime in manu Dei sunt, et non tanget illos tormentum mortis. In priore capitulo iniquorum sententia expressa est, quam  contra caput nostrum prauo sensu et nefariis sermonibus protulerunt. Nunc autem eorumdem error condemnatur, quem in interitu membrorum eius fieri estimauerunt, quando eos diuersis penis pro confessione nominis ipsius trucidauerunt. Sanctorum ergo martyrum anime in manu Dei sunt, hoc est, in protectione illius, nec eos tormentum perpetue mortis in aliquo ledere potest.

uisi sunt oculis insipientium mori; et estimata est afflictio exitus eorum, et quod a nobis est iter exterminii, illi autem sunt in pace. uere insipientes fuerunt, quando palmam martyrum afflictionem et exterminium esse estimauerunt, cum hec illis uictorie et perpetue quietis causa fuit, unde et sequitur:

Etsi coram hominibus tormenta passi sunt, spes  illorum immortalitate plena est. In paucis uexati, in multis bene disponentur: quoniam Deus tentauit eos, et inuenit illos dignos se. Tanquam aurum in fornace probauit illos, et quasi holocausti hostiam accepit illos, et in tempore erit respectus illorum. Mors temporalis et afflictio presentis uite prosperitatem sanctis Dei remunerationis peperit perpetue, quia spes illorum indefectiua et fides solida usque ad finem permansit. Deus enim uariis tentationibus castigauit illos, et per tolerantiam patientie probauit eos dignos esse eterna corona. Duo autem exempla que posuit, hoc est auri in fornaci probati, et holocaustorum in igne crematorum examinationem illorum probatissimam et puritatem perfectissimam ostendit,  quia sicut aurum non igne uritur, sed probatur, ita martyrium sancta substantia non ad defectum perducitur, sed ad immortalitatem et gloriam futuram preparatur; et sicut holocaustum quod totum per ignem offertur Deo est sacrificium acceptissimum, ita et passio martyrum per calorem fidei et feruorem caritatis in odorem suauitatis Domino oblata munus illi exstat gratissimum et donum pretiosissimum. Unde per Psalmistam dicitur: Pretiosa est in conspectu Domini mors sanctorum eius. Quod autem subditur: In tempore erit respectus illorum, significat quod non iuxta estimationem reproborum perpetua est mors sanctorum; sed magis in die iudicii Christo iudicante copiosissima est remuneratio illorum.

 Fulgebunt iusti et tanquam scintille in arundineto discurrent. Aliud exemplum ponens, subitam in extremo iudicio remunerationem sanctorum, et celerem demonstrat uindictam esse reproborum. Quando enim electorum, de corruptione in incorruptionem, de mortalitate in immortalitatem, de ignominia ad gloriam erit immutatio, tunc iam aduersarios suos iudicaturi consurgent, et sicut scintilla ignis subitam flammam in arundineto excitat, ita sententia iusti iudicii sanctorum ualidam in reprobos, et uelocem penarum immittit uindictam. Unde et sequitur.

Iudicabunt nationes, et dominabuntur populis, et regnabit Dominus illorum in perpetuum. Iudicabunt sancti nationes, sed per illos iudicat Deus, qui mentibus  eorum presidet. Dominabuntur populis, quia nulla eis repugnat aduersitas contrarietatis. Regnabit Dominus illorum in perpetuum, quia Christi regnum sine ullo termino erit permansurum. De quo angelus ad Mariam ait: Dabit illi Dominus Deus sedem Dauid patris eius, et regnabit in domo Iacob in eternum et regni eius non erit finis . Unde et per Isaiam dicitur: Multiplicabitur eius imperium, et pacis non erit finis . Regnabunt et sancti cum rege suo, id est, membra cum capite suo, quod ad Danielem in uisione prophetica angeli uerba protestantur, ita dicentis: Regnum autem et potestas et magnitudo regni, que est super omne celum, dabitur populo sanctorum Altissimi, cuius regnum sempiternum est, et omnes reges seruient ei, et obedient ei  .

Qui confidunt in illo intelligent ueritatem et fideles in dilectione acquiescent illi, quoniam donum et pax est electis illius. Manifestum est quod qui perfecte confidit in Domino in presenti uita iuxta distributionem Spiritus sancti, secundum modum sibi conuenientem hic intellectum percipit ueritatis; quia nunc uidemus per speculum et in enigmate, tunc autem facie ad faciem; nunc cognoscimus ex parte, tunc autem cognoscemus sicut et cogniti sumus. Nunc autem manent fides, spes, caritas, tria hec: maior autem horum est caritas. Quia ceteris descendentibus illa solum permanet, unde dicit:

Fideles in dilectione acquiescent illi, quoniam electi  Dei post finem mundi bono quod ante fide et spe ambiebant presentialiter delectantes nullo modo ab eius societate possunt diuelli, cum dono eterne satietatis remunerati pace fruentur perpetua.



CAPUT uII. Quod impii secundum que gesserunt recipient condignas penas, quia a Domino recesserunt.

Impii autem secundum que cogitauerunt, correptionem habebunt, quia neglexerunt iustitiam et a Domino recesserunt. Sententia uniuersalis iudicii completa, quando sancti coniuncti regi suo celestis patrie gaudentes intrabunt regnum, tunc impii et peccatores qui de salute sua negligentes fuerunt, secundum cordis sui et actuum iniquitatem cum diabolo in inferni  demergentur abyssum, ubi sine fine cruciabuntur, quia uermis eorum non moritur, et ignis non exstinguetur.

Sapientiam enim et disciplinam qui abiecit infelix est; et uacua est spes illorum, et labores sine fructu, et inhabitabilia opera illorum sunt. Nunc ostendit quid sit hoc, quod superius dixerat a Domino recessisse, hoc est, sapientiam et disciplinam abiicere, quorum uacua est spes, et labores sine fructu, quia in uanum sperant se temporalibus perpetualiter uti posse, uel peccata faciendo impunitos posse euadere, horum et labores sunt sine fructu future mercedis, et opera illorum inhabitabilia: quoniam operarium ipsorum celestis habitationis non possunt facere participem. Cui cum iniquorum omnium capite improperando  scelera sua Psalmista predixit dicens: Propterea destruet te Deus, in fine euellet te, et emigrabit te de tabernaculo tuo et radicem tuam de terra uiuentium . Possunt et heretici in hac sententia non inconuenienter accipi, qui sapientiam diuinam et regulam recte fidei abiicientes, labores doctrine sue atque errorum sectas in uacuum et sine fructu uite eterne expendunt, quorum intentio stulta et nequissima sunt opera. Unde subiungitur:

Mulieres eorum insensate sunt, et nequissimi filii eorum. Mulieres uel libidines carnales, uel interpretationes sensus nefandi appellat: ex quibus nequissimi filii, hoc est, actus nefarii seu dogmata peruersa procedunt, qui non regni celestis premio, sed tormento inferni sunt obnoxii. De quo adhuc subditur:

 Maledicta creatura illorum, hoc est, factura eorum. Non enim sapientia diuina creaturis Dei, quos conditor ipsorum benedicendo in initio creauit, maledictionis notam ingerit, sed operationem reproborum maledictione eterna digna esse ostendit.

Quoniam felix est sterilis; et incoinquinata, que nesciuit thorum in delicto, habebit fructum in respectione animarum sanctarum. Laudat sterilem, hoc est, castam et continentem animam, que non polluta est sordibus herecticorum, neque immunditiis idololatrie contaminata; hec enim habebit fructum in respectione animarum sanctarum, utique in die iudicii, quando sancti rapiuntur ad contemplandam  gloriam Dei, tunc et ipsa laboris sui premium in celesti beatitudine percipiet.

Et spado qui non operatus est per manus suas iniquitatem, nec cogitauit aduersus Deum nequissima; dabitur enim illi fidei donum electum, et sors in templo Domini acceptissima. Potest iuxta tropologie regulam in nomine istius beata sterilis, seu spadonis uirginum intelligi, de quo in Isaia ita scriptum est: Non dicat eunuchus: Ecce ego lignum aridum, quia hec dicit Dominus eunuchis: Qui custodierunt sabbata mea, et elegerunt que uolui, et tenuerunt fedus meum, dabo eis in domo mea et in muris meis locum, et nomen melius a filiis et filiabus, nomen sempiternum dabo eis quod non peribit . Hec sterilis uirginitate fecunda est. Hic eunuchus regno celorum  uim facit, et uiolenter diripit illud. Iste custos est sabbatorum, et nunquam faciet opera nuptiarum. Iste elegit que Dominus uoluit ut plus offerat quam preceptum est, ut non indulgentiam apostoli eius sed uoluntatem consideret. Iste tenet fedus Domini sempiternum ut non ad tempus uacet orationi, et iterum ad ipsum reuertatur, sed accepturum se nouerit esse in domo Domini, que est Ecclesia eius, locum optimum: multe enim mansiones sunt apud Patrem. Et qui eunuchus fuerit et fecerit uniuersa que scripta sunt, habebit in muris eius locum optimum ut scilicet turris Domini efficiatur, et in sacerdotali consistat gradu, ut pro carnis filiis multos habeat filios spiritales. Talem fuisse eunuchum, quem iehsu amauit plurimum, euangelistam Ioannem, ecclesiastice  tradunt historie; qui recubuit super pectus Iesu; qui Petro tardius ambulante eleuatus uirginitatis alis cucurrit ad Dominum. Facessat ergo omnis cauillatio Iudeorum, et risui prebere se cesset operiens semiuiris regna celorum cum pudicitia, non in debilitate corporis sibi sed in animi uoluntate, nec desidia boni premii habebit meritum, sed pia certatio. Unde et sequitur:

Bonorum enim laborum gloriosus est fructus, et que non concidat radix sapientie. Gloriosus nimirum bonorum laborum est fructus; quia eternum gaudium et requies certa illos sequitur, nec ea germina doctrinarum seu actionum que ex radice uere processerunt sapientie, nunquam habent casum, sed perpetue salutis afferent fructum. At contra dogmata  hereticorum et discipuli ac sequentes nequitie illorum exterminabuntur; nec habebunt spem salutis, sed acerba morte damnati in obliuionem tradentur perpetuam. De quo et subditur:



CAPUT uIII. Quod filii adulterorum, id est hereticorum, in consummatione erunt, et castorum generatio permanet in perpetua claritate.

Filii autem adulterorum in consummationem erunt, et ab iniquo thoro semen exterminabitur. Et siquidem longe uixerint, in nichilum computabuntur, et sine honore erit nouissima senectus illorum. Et si celerius defuncti fuerint non habebunt spem, nec in die agnitionis allocutionem. Nationes enim inique dire sunt  consummationis. Adulteri quidem heretici sunt, qui adulterantes uerbum Dei in aliorum sensum illud transferre conantur. Horum filii, hoc est discipuli, in consummatione erunt, quia ad eternam perditionem tendunt. Hi ab iniquo thoro polluto conscientie uirulento erumpente nutrimine educati, licet longeui sint super terram, tamen nichil eis hoc proderit, quando ad combustionem futuri sunt ignis eterni. Quorum nouissima senectus sine honore erit, quia memoria illorum in eternum benedictione carebit, nec in die agnitionis, hora uidelicet uniuersalis iudicii, quando electi a iudice suo agniti ad possessionem regni celestis erunt inuitati, ipsi nulla spe restaurationis sue consolabuntur, sed in eternum cruciandi a conspectu humani regis expellentur.

 O quam pulchra est casta generatio cum claritate! Immortalis est enim memoria illius; quoniam et apud Deum nota est et apud homines. Cum presens est, imitantur illam; et desiderant eam cum se eduxerit, et in perpetuum coronata triumphat incoinquinatorum certaminum premium uincens. Sicut superius uituperauit heresiarchas, eorumque sequaces schismaticos, ita nunc laudat catholicos illorumque discipulos, quorum fides est pura, et simplex doctrina atque eterna; per hoc memoria digna, quoniam ipsorum generatio apud Dominum probata est, et apud homines uenerabiliter accepta. Hec in presenti uita per sacra exempla bonorum operum fructum gignit, et ad regnum celeste translata  dignam sui recordationem posteris relinquit, nec ullus erit dolor de peracto certamine, quando persecutionum magnitudinem premium uincet.

Multigena enim impiorum multitudo non erit utilis, et spuria uitulamina non dabunt radices altas, nec stabile firmamentum collocabunt. Alternando enim loquitur de catholicis et hereticis ut istorum laudabilem ostendat sapientiam, et illorum uituperabilem demonstret uersutiam. Multigena quippe et multiplex hereticorum doctrina non erit utilis, sed nociua; nec superflua illorum argumenta, que signant spuria uitulamina, habent radicem ueritatis, ideo stabilimentum non habent fortitudinis, sed a uento persecutionum siue examine districti iudicii  attacti, cito a sua firmitate decidunt; unde et sequitur:

Et si in ramis in tempore germinauerint, infirmiter posita, a uento commouebuntur, et a nimietate uentorum eradicabuntur. Confringentur enim rami inconsummati, et fructus illorum inutiles, et acerbi ad manducandum, et ad nichilum apti. Ramos nominat sententias scripturarum peruersarum, et fructus, sensus ipsarum sententiarum; per uentos quoque, aut persecutionum molestias aut discussiones iudicii designat: quia sicut rami fragiles a uento, ita eorum sententie imperfecte ab aduersitate qualibet, seu discussione pulsate facile rumpuntur, fructusque eorum sunt inutiles et acerbi, quia sensus dictionum  eorum sunt praui atque uenenosi, et ideo ad nullam utilitatem apti.

Ex iniquis enim omnes filii qui nascuntur, testes sunt nequitie aduersus parentes interrogatione sua. Filios iniquorum autem discipulos appellat aut opera, quia sicut alumni hereticorum in die iudicii augmenta sunt dolorum his qui se prauis dogmatibus seduxerunt, ita praua opera in tempore nouissimi examinis probamentum sunt nequitie illorum, unde merito damnentur.



CAPUT IX. Quod iustorum anime post mortem erunt in refrigerio, nec sit transitus eorum lugendus.

Iustus autem si morte preoccupatus fuerit, in refrigerio erit. Cum antea dixisset de malorum interitu,  nunc de bonorum requie subsequenter enarrat, quia post finem presentis uite que bonis et malis communis est, iusti tunc incipient melius uiuere, quando ab iniquis uidentur funditus interire, quoniam externa requies tunc illis dabitur, quando istis pena succedit perpetua.

Senectus enim uenerabilis est non diuturna, neque numero annorum computata. Cani sunt autem sensus hominum, et etas senectutis uita immaculata. Ostendit quid in senectute querendum sit, quia non etas corporis, sed maturitas mentis et morum probitas in ea laudatur: unde in Numerorum libro Moysi Dominus iussit septuaginta eligere presbyteros, quos ipse nosset esse presbyteros ut constitueret eos magistros populi ac iudices. Et Paulus ad Timotheum  scribens ait: Nemo adolescentiam tuam contemnat; sed exemplum esto fidelium in uerbo, in conuersatione, in caritate, in fide, in castitate.

Placens Deo factus est dilectus, et uiuens inter peccatores translatus est. Raptus est ne malitia mutaret intellectum eius, aut ne fictio deciperet animam illius. Non ideo tollit Deus hominem quem diligit de hoc mundo, quod non possit eum inter peccatores uiuentem immunem seruare a peccato, qui discipulos suos quasi agnos inter lupos mittens patri commendauit dicens: Non rogo ut tollas eos de mundo, sed ut serues a malo ; sed ut rationem iudicii sui obseruet, ut quos presciuit et predestinauit conformes fieri imaginis filii sui, hos conuocet, iustificet, magnificet, ac glorificet; ceteros autem  pro iniquitate sua iusto iudicio damnet. De quo Petrus apostolus ait: Nouit Deus pios de tentatione eripere, iniquos uero in die iudicii cruciandos reseruare .

Fascinatio enim nugacitatis obscurat bona, et inonstantia concupiscentie transuertit sensum sine malitia. Hac sententia licet generaliter lasciuia denotetur reproborum, manifestius tamen in ea redarguitur astutia hereticorum, que prauis doctrinis et cupiditate nociua sensum hominis auertit a tramite ueritatis; fascinat enim, hoc est grauat, qui adulando impedit, uel laudando decipit. Legimus in Apostolo: Currebatis bene, quis uos fascinauit?  Et in Prouerbiis: Donum inuidi cruciat oculos.  Qui apud nos inuidus, apud Grecos significantius ponitur fascinator in quibus exemplis docemur, quod uel inuidus aliena felicitate crucietur, uel is in quo bona sunt aliqua, alio fascinante uel inuidente noceatur. Inuidia enim hereticorum que nugas meras, non firmamentum ueritatis preferre solet, obscurat sepe in simplicibus bona mortalitatis, quare est illud: Corrumpunt mores bonos colloquia mala . Unde Sapientia uetat cum huiusmodi habere consortium, dicens in Prouerbiis: Ne comedas cum homine inuido, nec desideres cibos eius, quoniam similitudinem arioli et coniectoris estimat quod ignorat. Comede et bibe, dicet tibi, et mens eius non est tecum. Cibos quos comederas euomas., et perdes pulchros sermones tuos .

 Consummatus in breui, expleuit tempora multa. Placita enim erat Deo anima illius: propter hoc properauit educere illum de medio iniquitatum. Sicut in priore commate hereticorum denudauit perfidiam, sic et nunc in sequenti martyrum exprimit gloriam, qui licet in breui per tormenta persecutorum laudabilem expenderunt uitam, tamen ipsa mors pro annosa etate eis deputatur, quia eternam illis peperit uitam. Creator quippe eorum diligens eos a malorum societate sequestrauit, et a presentis uite calumnia eduxit, quatenus in regno celesti absconderet eos in abdito uultus sui, a conturbatione hominum, et protegeret in tabernaculo suo a contradictione linguarum.

Populi autem uidentes et non intelligentes, nec ponentes  in precordiis talia, quoniam gratia Dei et misericordia est in sanctos illius. Nequaquam ergo persecutores martyrum potuerunt agnoscere futuram gloriam, que illis successit, sed putauerunt eos cum penis corporum simul deficere, nec eterne uite beatitudinem post mortem posse suscipere: sed diuerse utriusque partibus omnia eueniunt, quia sicut bonos post mortem sequetur uita ac uictoria, sic et malos post uitam temporalem sequetur mors et damnatio perpetua.

Condemnat autem iustus mortuus uiuos impios, et iuuentus celerius consummata longam uitam iniusti. Liquet profecto quod martyres Christi post mortem persecutorum suorum iudices futuri erunt, sicut in  Apocalypsi in damnatione Babylonis uox diuina ostendit dicens: Exite de illa populus meus, ut nec participes sitis delictorum eius, et de plagis eius non accipiatis, quoniam peruenerunt peccata eius usque ad celum, et recordatus est Dominus iniquitatum eius. Reddite illi sicut ipsa reddidit, et duplicate duplicia secundum opera eius. In poculo quo miscuit, miscete illi duplum; quantum glorificauit se, et in deliciis fuit, tantum illi date tormentorum et luctuum, quia in corde suo dicit: Sedeo regina, et uidua non sum, et luctum non uidebo. Ideo in una die uenient plage eius, mors et luctus et fames, et igne comburetur .

uidebunt enim finem sapientis, et non intelligent quid cogitauerit de illo Deus, et quare munierit illum  Deus; uidebunt enim et contemnent: illos autem Dominus irridebit, et erunt post hec decedentes sine honore, et in contumelia inter mortuos in perpetuum. Aestimabant enim persecutores Ecclesie Christi, ut diximus, martyrum finem esse interitum, ideo contempserunt eorum fidei stabilimentum. Sed Dominus eos irridebit, quando hoc quod illi sperabant sibi prodesse, ostendet eis omnino nocuisse; quia cum falsa numina deorum suorum contra Christicolas defendere uolebant, semetipsos in damnationem perpetuam tradebant.

Quoniam disrumpet illos inflatos sine uoce, et commouebit illos a fundamentis, et usque ad supremum desolabuntur; et erunt gementes et memoria illorum peribit. Disrumpet enim illos Dominus superbia inflatos, sine  uoce excusationis, ita ut sint tunc per omnia inexcusabiles, quia cum cognouissent Deum, non sicut Deum glorificauerunt, aut gratias egerunt; sed euanuerunt in cogitationibus suis, et obscuratum est insipiens cor eorum; dicentes enim se esse sapientes, stulti facti sunt; et mutauerunt gloriam incorruptibilis Dei in similitudinem imaginis corruptibilis hominis, et uolucrum et serpentium et quadrupedum. Propterea tradidit illos Deus in passiones ignominie, et in reprobum sensum, ut facerent ea que non conueniunt, repletos omni iniquitate, malitia, fornicatione, auaritia, nequitia, plenos inuidia, homicidio, contentione, dolo, malignitate, susurrones, detractores, Deo odibiles, contumeliosos, superbos, elatos, inuentores malorum, parentibus non obedientes, insipientes, incompositos, sine  affectione, absque federe, sine misericordia; qui cum cognouissent iustitiam Dei, non intellexerunt, quoniam qui talia agunt digni sunt morte ; et commouebit eos a fundamentis, quia funditus euertet statum uite eorum, et usque ad supremum desolabuntur; quia nunquam post hec aliqua consolatione releuabuntur, sed erunt gementes in penis, et memoria illorum peribit in eternum.

uenient in cogitatione peccatorum suorum timidi, et traducent illos ex aduerso iniquitates illorum. In iudicium ergo uenient impii conscientia peccatorum suorum timidi, quia cogitatus eorum accusant eos pro malis que ante gesserunt, nec datur ullus defensioni locus, ubi nullus est in conscientia bonorum operum fructus.



CAPUT X. Quod in aduentu Domini stabunt iusti in magna constantia aduersus persecutores suos, et quod ipsi persecutores tandem seram penitentiam gerent in inferno de errore suo atque peccatis.

 Tunc stabunt iusti in magna constantia aduersus eos qui se angustiauerunt, et qui abstulerunt labores eorum. uidentes turbabuntur timore horribili, et mirabuntur in subitatione insperata salutis dicentes intra se, penitentiam agentes, et pre angustia spiritus gementes: Hi sunt quos habuimus aliquando in derisum, et in similitudinem improperii. Nos insensati uitam illorum estimabamus insaniam, et finem illorum sine honore. Quomodo ergo computati  sunt inter filios Dei, et inter sanctos Dei sors illorum est? Tunc utique stabunt iusti in magna constantia aduersus persecutores suos, qui eos penis indebitis hic affecerunt, et labores illorum quasi stultos uituperauerunt; quoniam claritate superna releuati iudices erunt secundum ueritatem, qui ante se iniuste damnauerunt. Unde illi cum se subitanea commutatione uiderint de gloria ad ignobilitatem perductos et e contrario aduersarios suos de afflictione temporali ad honorem supernum translatos, sera penitentia atque infructuosa tunc conquirunt, quod antea, dum licuit si uellent fructuose agere possent.

Ergo errauimus a uia ueritatis, et iustitie lumen non luxit nobis, et sol intelligentie non est ortus nobis. uia ueritatis Euangelium Christi est, et lex  diuina, de qua errauerunt impii, quoniam illi credere et obedire noluerunt. Quibus et iustitie lumen non luxit, et sol intelligentie non est ortus, quia cum eis Christus non est lux uera, que illuminat omnem hominem uenientem in hunc mundum , et sol iustitie qui oritur timentibus eum. In cuius etiam penis uera est sanitas, quoniam in protectione eius uite perpetue constat largitas, ipse perfidis gentilium philosophis, nec non et hereticis non luxit, quoniam tramitem ueritatis spernendo uanas traditiones et sectas nefandas sequi maluerunt, propterea subsequentes dicunt:

Lassati sumus in uia iniquitatis et perditionis, et ambulauimus uias difficiles, uiam autem Domini ignorauimus. Lassati sunt philosophi in uia iniquitatis et  perditionis, quia cum ratiocinando mundi machinam diuino honore sublimare uoluerunt, et creature potius seruire quam creatori elegerunt: in ipsa exquisitione sua defecerunt, et non salutem sed perditionem inuenerunt. Similiter et heretici superbiendo uias difficiles ambulantes sectas composuere nefandas, nec uiam Domini, que est ueritas et uita, agnouerunt; ideo semetipsos in perditionem perpetuam tradiderunt, nec eis studium presentis uite quidquam utilitatis contulit, quibus post mortem non premium sed pena successit; unde dolentes dicunt:

Quid nobis profuit superbia? aut diuitiarum iactantia quid contulit nobis? Transierunt omnia illa tanquam umbra, et tanquam nuntius percurrens, et  tanquam nauis que pertransiit fluctuantem aquam: cuius, cum preterierit, non est uestigium inuenire, neque semitam carine illius in fluctibus; aut tanquam auis que transuolat in ere, cuius nullum inuenitur argumentum itineris, sed tantum sonitus alarum uerberans leuem uentum, et scindens per uim itineris erem: commotis alis transuolauit et post hoc nullum signum inuenitur itineris illius; aut tanquam sagitta emissa in locum destinatum: diuisus er continuo in se reclusus est, ut ignoretur transitus illius: sic et nos nati continuo desiuimus esse, et uirtutis quidem nullum signum ualuimus ostendere: in malignitate autem nostra consumpti sumus. Per quinque species similitudinum, quas proferendo iniquorum infructuosa penitentia labores suos defluere  conqueritur, fugacis uite ac terrenarum rerum defectus nobis demonstratur. Sicut enim umbra firmitatem sui status nullam habet, nec nuntius discurrens moras sustinere patitur, et sicut auis in celo, uel nauis in mari, uel sagitta in ere incerto tramite pergunt, sic transitorie uite instabilis et incertus semper est cursus, nec aliquid ex eo fixum manebit, nisi quod pro adeptu uite eterne pio labore expenditur, iuxta allegoriam autem umbra obliuionem mentis aut mortem carnis, quibus humana uita obnoxia est, possumus accipere. In nuntio percurrente propassiones anime siue egritudines corporis, que indicant ac preconantur occasum corruptibilis uite. Per auem autem extollentiam iactantie mundane, siue heresis. Per nauem  uero leuitatem humane mentis, que per amaras seculi huius undas immundorum spirituum flatibus agitatur. Per sagittam dolos atque insidias iniquorum. Hec enim omnia in presentis uite erumna uersantur, sed post peractum finem infructuosam penitentiam possessoribus suis apud inferos relinquunt, pro quibus semper gement et nulla consolatione subleuabuntur, propterea subsequitur Scriptura dicens:

Talia dixerunt in inferno hi qui peccauerunt: quoniam spes impii tanquam lanugo est que a uento tollitur, et tanquam spuma gracilis que a procella dispergitur, et tanquam fumus qui a uento diffusus est, et tanquam memoria hospitis unius diei pretereuntis. Adhuc quatuor species alias introduxit ad demonstrandam  infirmitatem spei iniquorum, qua uel presentia stabilia atque mansura esse putauerunt, uel se in peccatis uiuentes impune euadere posse estimauerunt. Lanugo enim que ex herbarum flore marcescente oritur, fragilitatem carnis exprimit, que a uento egritudinum uel molestia corporis tollitur, nec diuturna manere permittitur, quia omnis caro fenum, et omnis gloria eius tanquam flos feni. Exaruit fenum et flos eius decidit; uerbum autem Domini manet in eternum . Spuma autem que ex aquis edita aquis supernatat, appetitus humani fauoris et iactantia uulgaris intelligi potest: que a procella tentationum uel discussione futuri iudicii dispergitur, quia quam uana fuerint eorum attactu probatur, sic et fumus uanitatem caduce uite demonstrat;  quoniam sicut fumus uento diffunditur, sic humana uita temporum mutatione dissoluitur. Unde et per similitudinem transeunti hospiti comparatur; quia omnes hic hospites et peregrini sumus, de quo Ecclesiastes ait: Generatio preterit, et generatio aduenit, terra autem in seculum stat, ideo omnia uanitas . Quid enim uanius hac uanitate, quam terram manere que hominum causa facta est et ipsum hominem terre dominum in puluerem repente dissolui: unde sequitur: Oritur sol et occidit, et ad locum suum reuertitur . Nam ipse sol, qui in lucem mortalibus datus est interitum mundi ortu suo quotidie indicat, et occasu; et hoc totum idcirco ut doceat mutationibus temporum  et ortu occasuque siderum humanam etatem tabi et interire dum nescit. Quapropter merito impii in inferno positi dolent quod spem suam in illo posuerunt ubi stabilitas nulla est, et ab eo sensum auerterunt, qui ante omnia et post omnia nunc et semper idem manet.



CAPUT XI. De sanctis martyribus, quod in perpetuum uiuant, et quod Dominus uindicet eos de aduersariis suis.

Iusti autem in perpetuum uiuent, et apud Dominum est merces eorum, et cogitatio illorum apud Altissimum. Ideo accipient regnum decoris, et diadema speciei de manu Domini: quoniam dextera sua teget eos, et brachio sancto suo defendet illos. Cum autem peccatorum  penas et seram penitentiam describeret in inferno, consequenter iustorum gloriam et premium apud Dominum enarrauit in celo, qui in supernum regnum recepti uita beata in contemplatione Dei fruuntur; et hoc ideo quoniam totam spem suam et mentis intentionem in bonitatem posuerunt Conditoris sui, cuius etiam manu coronati, et dextera fortitudinis sunt protecti. Manus enim Dei et dextra ac brachium propter effectiuam potentiam unigenitus Filius Dei nominatur: per quem omnia facta sunt, in quo habemus redemptionem per sanguinem eius, remissionem peccatorum, quem Pater suscitauit a mortuis, et constituit ad dexteram suam in celestibus super omnem principatum et potestatem, et uirtutem, et dominationem, et omne nomen quod nominatur, non solum  in hoc seculo, sed etiam in futuro, et omnia subiecit sub pedibus eius et ipsum dedit caput super omnia Ecclesie, que est corpus et plenitudo eius, qui omnia in omnibus implet.

Accipiet armaturam zelus illius, et armabit creaturam ad ultionem inimicorum. Induet pro thorace iustitiam, et accipiet pro galea iudicium certum. Sumet scutum inexpugnabile equitatem: acuet autem diram iram in lanceam, et pugnabit cum illo orbis terrarum contra insensatos. Iuxta historiam ergo Creator omnium, cuius arma sunt ueritas, iustitia et iudicium, per creaturam sibi subiectam corripit ac uerberat delinquentes. Secundum allegoriam autem idem Dominus armat creaturam ad ultionem inimicorum, quando per Euangelii predicatores perfidiam Iudeorum,  stultitiam gentilium atque dolum hereticorum, de peccato et de iustitia, et de iudicio redarguit, ac telis uerborum pectora eorum pungit, quatenus timore salubri exterriti omnipotentis Dei manui cedant, et discant ei subiecti esse, cuius admonitioni nulla ratione debent rebellare, quia nec potentie ullo modo ualent resistere. Quod autem dicit orbem terrarum cum illo pugnare contra insensatos, ostendit totam Ecclesiam Christi simul cum rege suo, membra uidelicet cum capite, contra iniquorum errores atque malitiam, per arma ueritatis et iustitie pugnare. Que et Dominica auctoritate super petram solidissimam fundata est, nullo modo ueretur ruinam: Quia porte inferi non preualebunt aduersus  eam ; sed fixa et inconcussa per omnia manet secula.

Ibunt directe emissiones fulgurum, et tanquam a bene curuato arcu nubium exterminabuntur, et ad certum locum insilient. Emissiones fulgurum sunt tonitrua predicationum, siue coruscationes miraculorum, que directe ibunt: quia iuxta dispensationem auctoris sui ad utilitatem electorum, siue ad damnationem reproborum fiunt. Tanquam a bene curuato arcu nubium exterminabuntur, quando auctoritate diuinarum Scripturarum per piam intentionem sanctorum doctorum ad terrendum aduersarios proferuntur; et ad certum locum insilient, quia contra eos quos necesse est recto tramite procedent, nec ualet esse confusum, quod diuina sapientia constat esse  ordinatum

Et a petrosa ira plene mittentur grandines: quia pro meritorum equalitate dure emittuntur increpationes.

Et canescet in illos aqua maris, et flumina concurrent duriter. Aquas maris perturbationes appellat seculi, flumina persecutionum commotiones; quia plerumque corda prauorum que documenta predicationum non emolliunt, flagella diuersarum correptionum per timorem frangunt.

Et contra illos stabit spiritus uirtutis, et tanquam turbo uenti diuidet illos; et ad extremum deducet omnem terram iniquitas illorum, et malignitas euertet sedes potentium. Spiritus uirtutis uindicta est ultimi examinis, que diuidet impios, et ad extremum perducet  omnem terram iniquitatis eorum, cum simul et substantiam terrenam et opera carnalia per sententiam suam iustus iudex pene gehenne et eterne desolationi deputabit. Malignitas enim euertet sedes potentium, quia malitia reproborum causa est damnationis eorum.

 Melior est sapientia quam uires, et uir prudens quam fortis. Sapientia ergo ubi inhabitat bene semper gubernat animum. uires enim corporis plerumque insipientes in peccatorum mittunt precipitium: unde et prudens preponitur forti, quia prudentia dirigit gressus hominis; uis autem carnalis licet aliquando, cum per potentiam aliquem superauerit, fortitudinem simulet, tamen sine prudentie regimine infirma esse apparebit, quando stulto labore  consummatur. Unde in psalmo scriptum est: Non in uiribus equi uoluntatem habebit: neque in tibiis uiri beneplacitum est ei. Beneplacitum est Domino super timentes eum, et in eos qui sperant in misericordia eius .



CAPUT XII. Sapientia increpat iudices terre, qui acceperunt potestatem a Domino, quod non custodirent legem iustitie, predicens eis penas quas passuri erunt.

Audite ergo, reges, et intelligite; discite, iudices finium terre. Prebete aures, uos qui continetis multitudines, et placetis uobis in turbis nationum: quoniam data est a Domino uobis potestas, et uirtus ab Altissimo, qui interrogabit opera uestra et cogitationes scrutabitur;  quoniam cum essetis ministri regni illius, non recte iudicastis nec custodistis legem iustitie, neque secundum uoluntatem Dei ambulastis, horrende et cito apparebit uobis: quoniam iudicium durissimum his qui presunt, fiet. Admonet rectores Ecclesie ut iustitiam mandatorum Dei seruent, et ueritatem diuinorum testimoniorum discere et intelligere festinent: quoniam sicut ipsi data potestate a Domino constituti sunt magistri ac iudices fratrum suorum ut iudicent illos secundum rationem equitatis, et doceant eos regulam fidei cum bonis operibus seruare, ita et ipsi iudicium diuinum exspectant, quod non fallit nec falli potest, qui non solum opera sed et cogitationes illorum et uoluntates diiudicat, et eos qui non secundum uoluntatem Dei ac legem preceptorum uiuebant,  nec etiam alios docebant uel iudicabant districto examine iudicaturus est.

Exiguo enim conceditur misericordia; potentes autem potenter tormenta patientur. Hoc eis qui per ignorantiam uel per fragilitatem uel etiam necessitatem aliqua crimina perpetrauerunt, et tamen per humilitatem et penitentiam ipsa peccata delere non cessauerunt a piissimo iudice gratia impenditur remissionis. His autem qui, per contumaciam et per contemptum mandatorum Dei, multa ac grauia commiserunt facinora, et de his penitentiam agere neglexerunt, grauiora in inferno deputat tormenta: sicut enim potentiores fuerunt in impietatis actione, ita ualidiores tolerant penas in igne gehenne.

Non enim subtrahet personam cuiusquam Dominus,  nec uerebitur magnitudinem cuiusquam Deus: quoniam pusillum et magnum ipse fecit, et equaliter cura est illi de omnibus; fortioribus autem fortior instat cruciatio.---Non enim est personarum acceptor Deus, ut Petrus apostolus testatur; sed in omni gente, qui timet Deum et operatur iustitiam acceptus est illi . illis autem qui sunt magistri mendaces, et introducunt sectas perditionis, et eum qui emit eos Dominum negant, superducentes sibi celerem perditionem , caligo tenebrarum reseruatur. Quia si Deus angelis peccantibus non pepercit, sed rudentibus inferni detractos in tartarum tradidit in iudicium cruciandos reseruari, et originali mundo non pepercit, sed octauum Ne iustitie preconem custodiuit, diluuium mundo impiorum inducens; et ciuitates Sodomorum  et Gomorrheorum in cinerem redigens euersione damnauit, exemplum eorum qui impie acturi sunt ponens; et iustum Loth oppressum a nefandorum iniusta conuersatione eripuit; aspectu enim et auditu iustus erat, habitans apud eos qui de die in diem animam iustam iniquis operibus cruciabant: ita et nunc eos qui post carnem alteram in concupiscentia et immunditia ambulant audaces, sibi placentes, et sectas non metuunt facere blasphemantes, in corruptione sua peribunt, percipientes mercedem iniustitie sue. Nullius enim Deus ueretur magnitudinem, quia ipse est super omnes et magnitudinis eius non est finis. Nullius personam recipit, quia unumquemque iuxta uias suas iudicabit. Aequaliter cura est illi de omnibus,  quia omnium ipse creator est, et operis sui condignam curam gerit atque opem qua subsistere ualeat impendit. Postquam ergo sapientia ad potentes sermonem habuit, et eorum duritiam cordis sermonibus increpauit, ad ipsos rectores modo sermonem exhortationis conuertit, et mirabiliter laudem ipsius sapientie explicat dicens:

Ad uos ergo, reges, sunt hi sermones mei, ut discatis sapientiam et non excedatis. Qui enim custodierint iustitiam eius, iuste iustificabuntur; et qui didicerunt iustitiam, inuenient quid respondeant. Admonet ecclesiasticos rectores, imo omnes generaliter quibus regimen commendatum est suarum animarum, ut discant diuinam sapientiam, quatenus non excedant in preuaricationem preceptorum Dei. Qui enim custodierint  iusta iuste iustificabuntur, hoc est, qui iustitiam sequuntur, a iusto iudice iustitie sue premium accipient; et qui didicerint iusta, utique in recte credendo et bene operando, illis tribuetur quid respondeant quando discussio erit singulorum, quia bonum presentis uite meritum perennis glorie beatum expetit premium.



CAPUT XIII. Sapientia hortatur rectores Ecclesie ut audiant et concupiscant sermones suos, quoniam ipsa se gratis prebet illis, conferens simul integritatem corporis et castitatem anime

Concupiscite ergo sermones meos, et diligite illos, et habebitis disciplinam. uerum est quod qui diligit sapientiam  et assiduus est illius in meditatione, conseruet disciplinam in moribus, nec aliter potest amator probari sapientie nisi conseruator sit discipline. Unde ipsa ueritas ait: Si diligitis me, mandata mea seruate . Et iterum: Si quis diligit me sermonem meum seruabit . Hinc et Iacobus ait: Estote ergo factores uerbi et non auditores tantum fallentes uosmetipsos, quia non auditores legis iustificabuntur apud Dominum, sed factores legis .

Clara est, et que nunquam marcescit sapientia; et facile uidetur ab his qui diligunt eam, et inuenitur ab his qui querunt illam. Decor sapientie immarcescibilis est, et his solis patet qui eam in ueritate diligunt, et studiose requirunt. Qui autem eam ficte  querunt nullo modo ad eam pertingent, quia, sicut superius dictum est, Spiritus sanctus discipline effugiet fictum, et in maleuolam animam non introibit sapientia. Unde in Prouerbiis sapientia dicit: Ego diligentes me diligo, et qui mane uigilant ad me inuenient me . Et iterum: Beatus homo qui audit me, qui uigilat ad fores meas quotidie, et obseruat ad postes ostii mei. Qui me inuenerit inueniet uitam, et hauriet salutem a Domino. Qui autem in me peccauerit ledet animam suam. Omnes qui oderunt me, diligunt mortem 

Preoccupat qui se concupiscunt, ut illis per se prior ostendat. Qui diluculo uigilauerit ad illam non laborabit: assidentem enim illam foribus suis inueniet.  Sapientia hec Christus est Filius Dei, de quo Apostolus ait: Christum dico Dei uirtutem et Dei sapientiam, in quo omnis plenitudo diuinitatis habitat corporaliter . Hic ergo sua gratia omnes preoccupat, quicunque ad eius amorem anhelant, quia ipse est uia, ueritas, et uita, per ipsum itur, ad ipsum tenditur, ad ipsum peruenitur. Ille autem qui ab origine illucescentis in se fidei corde deuote uigilauerit, non uacuo labore consumitur, sed pro boni operis studio ab ipso coronatur. Assidentem enim illam foribus suis inueniet, quia eius adiutorium semper paratum habebit. Unde in Apocalypsi ipse dicit: Ecce ego sto ad ostium et pulso; si quis autem mihi aperuerit, introibo ad eum, et cenabo cum eo et ipse mecum .

 Cogitare ergo de illa, sensus consummatus est; et qui uigilauerit propter illam cito erit securus quoniam dignos se ipsa circuit querens, et in uiis suis ostendit se illis hilariter, et in omni prouidentia occurret illis. Cogitatio pure mentis desiderium est diuine contemplationis; quomodo ergo ille sensu non erit consummatus, qui ad amorem summi boni semper est intentus, et beatus ille erit, qui peruigili intentione summam Sapientiam querit, cuius uera adoptio uere sinceritatis est perceptio? Sed nemo repente fit summus; quin potius per uirtutum profectum ad summitatem debet esse ascensus. In presenti ergo uita studium impendendum est discende sapientie, et in moribus, secundum eius discipline normam uiuendum. Cum autem illa eum imbuerit et perfecte possederit  eterne beatitudinis participem esse faciet: unde et sequitur:

Initium enim illius uerissima est discipline concupiscentia. Cura ergo discipline, dilectio est; et dilectio, custodia legum illius est; custoditio autem legum consummatio incorruptionis est; incorruptio autem facit esse proximum Deo. Concupiscentia itaque sapientie deducit ad regnum perpetuum. Huius commodi autem profectuum gradus Petrus apostolus in sua Epistola ostendit dicens: uos autem, fratres, curam omnem subinferentes ministrate in fide uestra uirtutem, in uirtute autem scientiam, in scientia autem abstinentiam, in abstinentia autem patientiam, in patientia autem pietatem, in pietate autem amorem fraternitatis, in amore autem fraternitatis caritatem. Hec  autem omnia si uobiscum adsint et superent, non uacuos nec sine fructu uos constituent, in Domini nostri Iesu Christi cognitione . Qui enim propter sapientie amorem disciplinabiliter in hoc mundo uiuit custodiens mandata Dei, hic per sacrarum uirtutum profectum, ad incorruptionem immortalitatis et perpetuam uitam perueniet, que est utique in cognitione diuinitatis Domini nostri Iesu Christi. Unde ipse in Euangelio ad Patrem ait: Hec est autem uita eterna ut cognoscant te unum uerum Deum, et, quem misisti, Iesum Christum . Cum autem cognouerit ueraciter Deum, tunc in contemplatione ipsius, beatitudine perfruetur sempiterna, et cum rege suo simul ipse regnans, in luce permanet perpetua.



LIBER SECUNDUS.



CAPUT PRIMUM. Laudat uir sapiens diuinam sapientiam, predicans uirtutem eius.

Si ergo delectamini sedibus et stemmatibus, reges populi, diligite sapientiam, ut in perpetuum regnetis. Necessario admonet reges terre diligere sapientiam, quia sine sapientia impossibile est rite quemquam regnare posse. Unde est istud Platonicum: Tunc bene regitur respublica quando regnant philosophi, et philosophantur imperatores. Sine sapientia enim regnum tenere uelle, magis est tyrannice truculentie quam regalis temperantie. Quapropter rectores considerent Ecclesie, quam bene conueniat, ut ipsi in meditatione assidui sint legis diuine. Qui enim sacrarum Scripturarum in discendo, docendo atque operando  sequitur normam, sine dubio celestis regni percipiet letitiam.

Quid est autem sapientia, et quemadmodum facta sit referam, et non abscondam a uobis sacramenta Dei, sed ab initio natiuitatis inuestigabo et ponam in lucem scientiam illius, et non preteribo ueritatem neque cum inuidia tabescente iter habebo, quoniam ista non erit particeps sapientie. Perspicuum est quod inuidie pestis consors non est sapientie, quia per inuidiam diaboli mors introiuit in totum orbem terrarum, et per  sapientiam Dei de mortis laqueo ereptum est genus humanum; unde et sequitur:

Multitudo autem sapientium sanitas est orbis terrarum; et rex sapiens populi stabilimentum est. Multitudo autem sapientium cetus est sanctorum predicatorum, quorum doctrina sanitas est orbis terrarum, quia per ipsam ad fidem Christi conuersa est turba innumerabilis diuersarum nationum. Cuius scilicet turbe rex sapiens est, imo ipsa Dei sapientia et uirtus iehsu Christus Deus et Dominus noster, qui electorum suorum stabilimentum fit, quoniam, Psalmista testante, Dominus fortitudo plebis sue, et protector salutarium Christi sui est ; de quo idem Propheta ait: Dominus petra mea et robur meum, et saluator meus, Deus meus fortis, sperabo  in eum .



CAPUT II. Idem uir exponit originem humane nature.

Ergo accipite disciplinam per sermones meos et proderit uobis.  Sum quidem et ego mortalis homo, similis omnibus, et ex genere terreni illius, qui prior factus est, et in uentre matris figuratus sum caro, decem mensium tempore coagulatus sum in sanguine, ex semine hominis, et delectamento somni conueniente. Et ego natus accepi communem erem, et in similiter  factam decidi terram, et primam uocem similem omnibus emisi plorans. In inuolumentis nutritus sum, et curis magnis. Nemo enim ex regibus aliud habuit natiuitatis initium. Unus ergo introitus est omnibus ad uitam, et similis exitus. Ostensura ergo sapientia uirtutem suam per uas sibi aptum, primo ipsum predicatorem suum humiliter conditionis humane facit enarrare originem, ut unusquisque sciat quid ex carnis origine, et quid ex dono habeat diuino. Quod enim dicit decem mensium tempore se coagulatum sanguine, et semine hominis, et delectamento somnii conueniente, demonstrat utriusque sexus differentiam. Nam, ut physici aiunt, semen hominis est candidum, et semen mulieris sanguinolentum. Eorum commistio certis spatiis temporum corpus infantis  facit formari, donec animatum ad tempus partus decimo mense perueniat, quamuis non omnes ad decimum mensem pertingant, cum alii septimo, alii octauo, alii nono nascantur; sed hunc partum qui in decimo mense gignitur perfectiorem magisque uitalem esse et salubrem asserunt, quam illum qui in octauo uel nono mense prouenerit. Nam hoc dicit initium natiuitatis omnibus hominibus commune esse, tam nobilibus quam ignobilibus, unumque introitum omnium ad uitam, et similem exitum omnium fore ostendit: quia omnis homo terrenus ex uiri et mulieris semine ortus temporalis uite sortitur exordium, et per mortis obitum transit de hoc mundo. Ceterum autem celestis Adam, qui sine uirili semine ex matre uirgine editus est, proprium  sue natiuitatis habet modum, qui et mortis sue potestatiue dominatione ordinauit occubitum. uerumtamen decimo mense post conceptionis eius tempus natiuitatis ipsius a Christianis celebratur solemnitas, quando ab octauo Kalendarum Aprilium quo conceptus creditur usque ad octauum Kalendarum Ianuarii ubi natus traditur, ducenti septuaginta sex dies annumerantur, qui numerus dierum copulet nouem menses et sex dies, et ita illa sententia Euangelica qua idem Saluator quadraginta sex annis templum corporis sui edificatum a Iudeis predixit dissoluendum, per senarii numeri multiplicationem perfectionem incarnationis eius ostendit: quia ducenti et septuaginta et sex quadragies sexies senarium habent. Unde euidenter claret quod sicut perfectus  Deus, ita et perfectus est homo iehsu Christus Dominus noster.



CAPUT III. De eo quod confitetur se spiritum sapientie accepisse, in quo plura donorum eius carismata enarrat.

Propter hoc optaui, et datus est mihi sensus; et inuocaui, et uenit in me spiritus sapientie; et preposui illam regnis et sedibus, et diuitias nichil esse duxi in comparatione illius, nec comparaui illi lapidem pretiosum: quoniam omne aurum in comparatione illius arena est exigua, et tanquam lutum estimabitur argentum in conspectu illius. Amator sapientie dixit se optasse et inuocasse atque expetiuisse sapientiam, et ob hoc per gratiam Spiritus sancti se illam adipisci,  quia ut apostolus Iacobus ait: Qui hac indiget, postulet a Deo, qui dat omnibus affluenter, et non improperat ; que merito preponitur regnis et sedibus et diuitiis uniuersis, quoniam omnia pretiosa mundi in comparatione illius uilescunt. Unde ipsa in Prouerbiis ait: Mecum sunt diuitie ac gloria, opes superne et iustitia: melior est fructus meus auro et pretioso lapide, et gemma mea argento electo . Hinc et ipsa ueritas in Euangelio regnum celorum assimilat negotiatori querenti bonas margaritas; qui inuenta una pretiosa margarita abiit et uendidit omnia que habuit, et emit eam ; quia qui celestem sapientiam ueraciter inuenit, hoc est, uerbum Dei in excelsis, omnia emolumenta presentis uite, omnem philosophiam humanam, omnemque  oratorum eloquentiam despicit, et soli theorie diuine uacare gaudebit. Unde et sequitur:

Super salutem et speciem dilexi illam, et proposui pro luce habere illam: quoniam inexstinguibile est lumen illius. uenerunt autem mihi omnia bona pariter cum illa, et innumerabilis honestas per manus illius. Salus anime, que est in possessione diuine sapientie, cum operibus iustitie, omnino preponenda est omni sanitati corporis, omnique speciei corporalium rerum, quoniam, sicut in posterioribus declarabitur, speciosior est ipsa sapientia sole, et super omnem dispositionem stellarum, luci comparata inuenitur purior, cum illis succedat nox ac tenebre, huius autem lumen inexstinguibile est. Quod autem sequitur uenisse sibi omnia bona pariter cum illa, expertus  est ipse Salomon, qui solam petens a Deo sapientiam, regni sublimitatem, diuitias, ac gloriam simul cum illa promeruit. Mystice autem quicunque ueraciter Christi perceperit notitiam, omnium uirtutum se letatur pariter habere gratiam, et in futuro cum ipso uitam possidebit eternam.

Et letatus sum in omnibus, quoniam antecedebat me ista sapientia, et ignorabam quoniam horum omnium mater est. Bene letatur in omnibus, quem in cunctis consiliis suis et actibus precedens regit sapientia; sed hoc mirum est, quomodo se dicit ignorasse horum omnium eam esse matrem, cum antea dixit preoccupasse illam eos qui se concupiscunt, et illis se priorem ostendere, nisi forte in processu ipsius meditationis intelligens se tantum profecisse,  ut priorem scientiam posteriori cequando, cum hanc excellere uiderit illam, in comparatione istius quasi ignorantiam esse deputauerit: quale est illud in Euangelio: quia Ioannes Baptista Dominum futurum preconando et digito presentem demonstrando, postquam eum baptizauit, dixit se eum antea nesciisse, sed Spiritu sancto super eum ueniente sibi demonstratum esse, ita inquiens: Et ego nesciebam eum, sed qui misit me baptizare in aqua, ille mihi dixit: Super quem uideris descendentem et manentem super eum sicut columba, hic est qui baptizat in Spiritu sancto: et ego uidi, et testimonium perhibui quia hic est Filius Dei . Sic et in luminaribus mundi cetera sidera licet per se clara sint, in comparatione  tamen solis minime clara esse deprehenduntur. Unde et ipse sol, eo quod solus diurno lumine inter cetera astra luceat, nominatur.

Quam sine fictione didici, et sine inuidia communico, et honestatem illius non abscondo. Superius dixerat quod Spiritus sanctus dator diuine sapientie effugeret fictum discipline, et in maleuolam animam non introiret sapientia, nunc autem uerus possessor sapientie hanc dicit se sine fictione didicisse, ideoque ueraciter potuit ad eius notitiam peruenire, et sine inuidia eam communicasse, atque honestatem illius non abscondisse, quia inuidia cum uera sapientia nullo modo potest conuenire, quam constat largitatis et misericordie amatricem esse. Que enim societas est luci ad tenebras? aut que communicatio  Christi ad Belial?  Unde Iacobus apostolus dicit: Quis sapiens et disciplinatus inter uos? ostendat et bona conuersatione operam suam in mansuetudine sapientie. Quod si zelum amarum habetis, et contentiones sunt in cordibus uestris, nolite gloriari, et mendaces esse aduersus ueritatem: non est enim ista sapientia desursum descendens, sed terrena, animalis, diabolica. Ubi enim zelus et contentio, ibi erit inconstantia, et omne opus prauum. Que autem desursum est, primum quidem pudica est, deinde pacifica, modesta, suadibilis, bonis consentiens, plena misericordia et fructibus bonis, iudicans sine simulatione . Unde apte subiungitur:

Infinitus enim thesaurus est hominibus: quo qui usi sunt, participes facti sunt amicitie Dei, propter  discipline dona commendati. Infinitum ideo thesaurum dicit esse sapientie, quia quanto quis studiosius eam discit, tanto profundiorem esse cognoscit; et quanto magis in ea meditando profecerit, tanto ipsam altius petere intelliget; ideoque ipsius meditatores amicitie Dei participes facti sunt, quia preceptorum et uoluntatis Dei ueri fiunt agnitores: de quo ipsa ueritas ad discipulos in Euangelio ait: Iam non dicam uos seruos, quia seruus nescit quid faciat Dominus eius. uos autem dixi amicos: quia orinia quecunque audiui a Patre meo nota feci uobis .

Mihi autem dedit Deus dicere ex sententia et presumere digna horum que mihi dantur: quoniam ipse sapientie dux est, et sapientium emendator; in manu enim illius et nos, et sermones nostri, et omnis sapientia,  et operum scientia ac disciplina. Sapientie dux Deus est, quoniam omnipotens Pater incarnationis unigeniti Filii sui auctor est, quem misit in mundum, ut illuminationem ueritatis perciperet genus humanum, cui dedit omnem potestatem in celo et in terra, quoniam ex ipso, et per ipsum, et in ipso sunt omnia, ipseque fecit nos et non ipsi nos. Nos autem populus eius, et oues pascue eius . Cuius donum est quidquid recte sentimus, quidquid recte proferimus, et quidquid in bonis actibus elaboramus

Ipse enim dedit mihi horum que sunt scientiam ueram, ut sciam dispositionem orbis terrarum, et uirtutes elementorum, initium et consummationem et medietatem  temporum, uicissitudinum permutationes, et commutationes temporum, anni cursus, et stellarum dispositiones, naturas animalium, et iras bestiarum, uim uentorum, et cogitationes hominum, differentias uirgultorum, et uirtutes radicum, et quecunque sunt absconsa et improuisa didici: omnium enim artifex docuit me sapientia. Qualiter autem Salomon diuino munere excelleret in sapientia, ostendit Scriptura dicens: Dedit quoque Deus sapientiam Salomoni et prudentiam multam nimis, et latitudinem cordis, quasi arenam que est in littore maris, et precedebat sapientia Salomonis sapientiam omnium Orientalium atque Aegyptiorum, et erat sapientior cunctis hominibus: sapientior Aethan, Ezrelita, et Eman, et Chalchol, et Dorda, filiis Mahol; et erat nominatus in uniuersis  gentibus per circuitum. Locutus est quoque Salomon tria millia parabolas, et fuerunt carmina eius quinque et mille, et disputauit super lignis a cedro que est in Libano usque ad hyssopum qui egreditur de pariete; et disseruit de iumentis et de uolucribus, et reptilibus et piscibus; et ueniebant de cunctis populis ad audiendam sapientiam Salomonis, et ab uniuersis regibus terre, qui audiebant sapientiam eius . Ceterum pacificus noster, qui est Dei uirtus et Dei sapientia, coram cuius oculis omnia nuda et aperta sunt, non solum ipse omnia nouit que sunt, et que fuerunt, atque futura sunt, uerum etiam propriis discipulis, hoc est membris nimirum suis, dat intelligentiam mysteriorum suorum, ita ut non solum rerum uisibilium imo et inuisibilium scientiam habeant, et  quid historia doceat, aut quid allegoria ostendat, quidue tropologia commendet, et quid anagoge de supernis intimet perfecte intelligant, unde bene in Euangelio legitur: Ipse est lux mundi, que illuminat omnem hominem uenientem in hunc mundum , quem qui sequitur non ambulat in tenebris, sed habebit lumen uite.

Est enim in illa spiritus intelligentie, sanctus, unicus, multiplex, subtilis, mobilis, disertus, incoinquinatus, certus, suauis, amans bonum actum, qui nullum uetat benefacere, humanus, benignus, stabilis, certus, securus, omnem habens uirtutem, omnia prospiciens, et qui capiat omnes spiritus intelligiles, mundos, subtiles. Isaias Propheta carismata diuina enumerans,  que septemplici spiritu in flore radicis Iesse requiescere predixerat, ostendit omnium donorum Spiritus sancti integritatem in humanitate existere Saluatoris, in quo sunt omnes thesauri sapientie et scientie absconditi, et plenitudo diuinitatis habitat corporaliter; nec ei Pater ad mensuram dat Spiritum, unde fiducialiter dicit: Omnia que habet Pater mea sunt; et nemo nouit Filium nisi Pater; neque Patrem quis nouit, nisi Filius, et cui uoluerit Filius reuelare . Hic ergo cum scriptor historie uirtutem ipsius sapientie enarrare uellet, ait quod in ipsa sit Spiritus intellectus, eo quod agnitio ueritatis per ipsam confertur. Sanctus, eo quod sanctificat omnia. Unicus, quia unitatem et concordiam in electis facit. Multiplex, quia scientia et uirtutum  uarietatem tribuit. Subtilis ac mobilis, quoniam uiuus est sermo Dei et efficax, et penetrabilior omni gladio ancipite, et pertingens usque ad diuisionem anime, et spiritus compagum quoque et medullarum, et discretor cogitationum. Disertus, quia aperit os malorum, et disertas linguas facit infantium. Incoinquinatus, quia nullius peccati macula sibi coheret. Certus, quia neminem fallit nec falli potest. Suauis, quia mitis et misericors est omnibus inuocantibus se. Amans bonum actum, et neminem uetat benefacere, quia nec gaudet super iniquitatem, congaudet autem ueritati. Humanus et benignus, quia misericors est, suauis et pius, stabilis, certus, securus, qui in Euangelio ait: Ego sum uia, ueritas, et uita . Et stabilis dicitur, quia per naturam omnia continet.  Mobilis autem dicitur, quia ubique etiam nescientibus occurrit. Tenens ergo omnia stabilis presentem se omnibus exhibens mobilis appellatur. Sed in his uerbis nostris magna questio oritur, cur iste Spiritus, qui implet omnia simul, mobilis et stabilis dicatur; sed si ad usum humane consuetudinis recurrimus, sensum citius loquentis inuenimus. Homo quippe qui in ea regione in qua est ubique discurrit, procul dubio ubique obuiam uenit, et repente ubi non creditur inuenitur. Omnipotens ergo Spiritus ut ubique presens significaretur, simul et mobilis omnem habens uirtutem, omnia prospiciens, quia dat uirtutem lasso et lumen ceco, quoniam ipse solus dabit uirtutem et fortitudinem plebis sue. Ipse capit omnes spiritus intelligibiles, mundos et  subtiles, quia in eius manu sunt omnes fines terre, et altitudines montium ipse conspicit . In cuius nomine omne genu flectatur celestium, terrestrium et infernorum, et omnis lingua confiteatur quia Dominus noster iehsu Christus in gloria est Dei Patris .



CAPUT Iu. Quod sapientia, que est Filius Dei, attingit ubique, quia semper cum Patre est, et permanens in se innouat omnia.

Omnibus enim mobilibus mobilior est sapientia: attingit autem ubique propter suam munditiam. Quid potest mobilius et subtilius esse sapientia, que omnia creauit, omnia regit, omnia ordinat, omnia gubernat? in ipsa enim uiuimus, mouemur et sumus. Attingit  autem ubique propter munditiam suam, quia lux est, et tenebre non sunt in ea ulle.

uapor est enim uirtutis Dei, et emanatio quedam est claritatis omnipotentis Dei sincera, et ideo nichil inquinatum in illam incurrit. Manifestum est quod unigenitus Dei Filius, ex Dei Patris substantia natus, cequalis ac ceternus, ac consubstantialis est Patri, et ideo nichil inquinatum in eo inuenitur, quia summo bono nichil appropinquat mali, sed simplex bonum semper idem manet.

Candor est enim lucis eterne, et speculum sine macula Dei maiestatis, et imago bonitatis illius. De eodem Filio dicit Apostolus: Qui cum sit splendor glorie, et figura expressa substantie eius, regens omnia uerbo  uirtutis sue . Pater enim ipsam sapientiam dicit ut uerbum eius sit, non quomodo profertur ex ore uerbum sonans, aut ante pronuntiationem cogitatur: spatiis enim temporum hoc completur, illud autem eternum est, et illuminando dicit nobis et de se et de Patre, quod dicendum est hominibus, ideoque ait: Nemo nouit Filium nisi Pater, et nemo nouit Patrem nisi Filius, et cui uoluerit Filius reuelare . Quia per Filium reuelat Pater, id est, per uerbum suum. Si enim hoc uerbum quod proferimus temporale et transitorium est, et seipsum ostendit, et illud de quo loquimur; quanto magis uerbum Dei per quod facta sunt omnia, quod ita ostendit Patrem sicuti est Pater, quia et ipsum ita est, et hoc est quod Pater, secundum quod sapientia  est et essentia. Nam secundum uerbum non hoc est quod Pater, quia uerbum non est Pater; et uerbum relatiue dicitur, sicut Filius, quod utique non Pater; et ideo Christus uirtus et sapientia Dei, quia de Patre uirtute et sapientia, etiam ipse uirtus et sapientia est, sicut lumen Dei et de Patre lumine, et fons uite apud Deum Patrem utique fontem uite: Quoniam apud te, inquit, fons uite. In lumine tuo uidebimus lumen ; quia sicut Pater habet uitam in semetipso, sic dedit Filio habere uitam in semetipso . Et Et erat lumen uerum quod illuminat omnem hominem uenientem in hunc mundum; et lumen hoc uerbum erat apud Deum, sed et Deus erat uerbum. Deus autem lumen est, et tenebre in illo non sunt ulle. Lumen uero non corporale sed  spirituale; neque ita spiritale ut luminatione factum sit, quemadmodum dictum est apostolis: uos estis lumen mundi: sed lumen quod illuminat omnem hominem, ea ipsa et summa sapientia Deus, unde nunc agimus. Sapientia ergo Filius, de sapientia Patre: sicut lumen de lumine, et Deus de Deo, ut et singulus Pater lumen, et singulus Filius lumen, et singulus Pater Deus, et singulus Filius Deus. Ergo et singulus Pater sapientia, et singulus Filius sapientia, et sic utrumque simul unum lumen, et unus Deus, sic utrumque una sapientia, sed Filius factus est nobis sapientia a Deo, et iustitia et sanctificatio, quia temporaliter nos ad illum conuertimur, idque ex aliquo tempore, ut cum illo maneamus in eternum, et ipse ex quodam tempore uerbum caro  factum est, et habitauit in nobis.

Et cum sit una, omnia potest, et permanens in se omnia innouat; et per nationes in animas sanctas se transfert, amicos Dei et prophetas constituit. Propterea cum pronuntiatur in Scripturis aut narratur aliquid de sapientia, siue dicente ipsa, siue cum de illa dicitur, Filius nobis potissimum insinuatur, cuius imaginis exemplo et nos non discedamus a Deo, quia et nos imago Dei sumus, non quidem equalis, facta quippe a Patre per Filium, non nata de Patre, sicut illa, et nos quia illuminamur lumine, illa uero quia lumen illuminans, et ideo illa sine exemplo nobis exemplum est. Neque enim imitatur quemquam precedentem ad Patrem, a quo nunquam est separabilis,  quia idipsum est quod ille de quo est; nos autem imitantes imitamur manentem, et sequimur stantem, et in ipso ambulantes tendimus ad ipsum: quia factus est nobis uia temporalis per humilitatem, qui mansio nobis eterna per diuinitatem; quoniam quippe spiritibus mundis intellectualibus qui superbia non lapsi sunt, in forma Dei et Deo equalis, et Deus prebet exemplum, ut se idem exemplum redeundi etiam lapso preberet homini, qui propter immunditiam peccatorum penamque mortalitatis Deum uidere non poterat, semetipsum exinaniuit, non mutando diuinitatem suam, sed nostram mutabilitatem assumendo, et formam serui accipiens uenit ad nos in hunc mundum, qui in hoc mundo erat, quia mundus per ipsum factus est, ut exemplum  sursum uidentibus Deum, exemplum deorsum mirantibus hominem, exemplum sanis ad permanendum, exemplum infirmis ad conualescendum, exemplum morituris ad non timendum, exemplum mortuis ad resurgendum. In omnibus ipse primatum tenens, quia enim homo ad beatitudinem sequi non debebat nisi Deum, et sentire non poterat Deum sequendo, Deum hominem factum sequeretur, simul et quem sentire poterat, et quem sequi debebat. Omnipotens quidem Pater omnipotentem sapientiam de se genuit, que permanens omnia in se innouat, quia ipsa immutabilis omnia mutabilia suo nutu regit ac ordinat, que in electorum animas se transferens sua gratia efficit amicos Dei, et prophetas constituit. Omnia enim per ipsum facta sunt, et sine ipso factum  est nichil . Unde dicitur: Omnia in sapientia fecisti, quia per Filium suum, hoc est, uerbum ac sapientiam suam, omnia Deus fecit.

Neminem enim diligit Deus, nisi eum qui cum sapientia inhabitat. Si Deus neminem diligit nisi eum qui cum sapientia inhabitat, profecto omnes stultitie sectatores odit. Unde et in hac sententia declaratur, quod omnis qui odit disciplinam gratie Dei particeps esse non possit, quia longe est Dominus ab impiis, et qui increpationes odit, morietur . Cor ergo sapientis querit doctrinam, et mens iusti meditabitur obedientiam. Qui autem confidit in corde suo, stultus est; et qui graditur sapienter iste saluabitur .

Est enim hec speciosior sole et super omnem stellarum  dispositionem, luci comparata inuenitur purior. Speciosiorem iuxta historiam dicit esse sapientiam sole et omnium siderum claritate: quia corporalis lux, que uice noctium intercedente uariata aliquando apparet, aliquando uero latet, ad spiritalem et perpetuam lucem sapientie comparata, uix paruum quasi cuiusdam scintille habere uidetur fulgorem: quia omnis res transitoria permansure assimilata, quasi iam non esse uidetur cum eternitate absumitur. Sic et mystice claritas sapientie Dei, que est Christus, ad splendorem quorumlibet sanctorum, quos hic nomine solis et stellarum nuncupat, assimilata longe transcendit, quia isti mutabiles sunt, illa autem semper idem manet. Quod Psalmista intuens  ad ipsum Dominum ait: Initio, Domine, tu terram fundasti, et opera manuum tuarum sunt celi. Ipsi peribunt, tu autem permanes, et omnes sicut uestimentum ueterascent, et uelut amictum mutabis eos, et mutabuntur: tu autem idem ipse es et anni tui non deficient . De quo et adhuc subditur:

Illi enim succedit nox, sapientiam autem non uincit malitia. Quoniam nullus electorum in hac uita immunis est a peccato; ad Christum ergo nulla appropinquat malitia. De quo scriptum est: Beatus iustus in Domino qui inuentus est sine macula . Et iterum: Qui peccatum non fecit, nec inuentus est dolus in ore eius . Ad quem princeps mundi ueniens in eo non inuenit quidquam. uerumtamen languores nostros ipse portauit, et  egrotationes pertulit, quia peccata nostra ipse pertulit in corpore suo super lignum, ut peccatis mortui iustitie uiueremus, cuius liuore sanati sumus 



CAPUT u. Quod eadem Sapientia attingit a fine usque ad finem fortiter, et disponit omnia suauiter; que quatuor principales uirtutes docet, hoc est, sobrietatem et sapientiam, iustitiam et uirtutem et participes sui efficit esse gloriosos.

 Attingit ergo a fine usque ad finem fortiter, et disponit omnia suauiter. Unigenitus ergo Filius Dei ceternus et cequalis per omnia Patri et Spiritui sancto. A fine usque ad finem, hoc est, ab eterno usque in eternum, attingit fortiter, quia uirtus est Dei; et disponit omnia suauiter, quia  idem ipsius est sapientia, qui in Apocalypsi Ioannis ita ait: Ego sum Alpha et Omega, initium et finis, dicit Dominus Deus . Initium, quem nullus precedit. Finis, cui nullus in regno succedit, qui est, qui erat, et uenturus est omnipotens. Qui alibi per Prophetam ait: Ante me non est formatus Deus, et post me non erit . Aliter, sapientia attingit a fine usque ad finem fortiter cum ab initio creationis mundi, usque ad aduentum Domini, mirifica Dei opera atque sincera diuine legis testimonia per uetus Testamentum fortiter asserit, et ab incarnatione uerbi usque ad finem mundi dulcedinem diuinorum mandatorum per Euangelium suauiter exponit. Unus ergo atque idem conditor est utriusque Testamenti, mediator uidelicet Dei et hominum, qui  in lege sui timorem, et in Euangelio sui amorem electis suis commendauit. Unde eleganter sapientia a fine usque ad finem fortiter pertingere dicitur: quia ubique consummate et perfecte esse uirtutis predicatur; finem enim pro perfectione sepius in Scripturis positum inuenimus, ut est illud Apostoli: Finis precepti est caritas, ex corde puro et conscientia pura, et fide non ficta . Et rursum: Finis legis est Christus ad iustitiam omni credenti . Hinc et in Euangelio ipsa ueritas cum duo precepta caritatis consummationem Legis et Prophetarum ostendere uellet, legisperito respondit dicens: In his duobus mandatis uniuersa Lex pendet et Prophete , hoc est, uniuersa doctrina  Legis et Prophetarum in his impletur, et in his consummatur.

Hanc amaui, hanc exquisiui a iuuentute mea. Amator sapientie quesiisse se dicit ipsam sapientiam a iuuentute sua, hoc est, a cunabulis uite humane, et ideo eam ueraciter inuenit, quia studiosus inquisitor eius fuit, iuxta illam promissionem, quam ipsa alibi dilectoribus suis repromisit dicens: Beatus homo qui audit me, et qui uigilat ad fores meas quotidie, et obseruat ad postes ostii mei . Qui me inuenerit inueniet uitam, et hauriet salutem a Domino . Et item: Ego, inquit, diligentes me diligo, et qui mane uigilant ad me inuenient me .

Et quesiui mihi sponsam assumere, et amator factus  sum forme illius. Quesiui, inquit, sponsam mihi assumere, hoc est, perpetuo eam federe mihi copulare, A cuius societate scio nequaquam me separari cuiusque formam elegi maxime desiderare; forma enim sapientie ueritas est, quam omnes ueraciter religiosi precipue appetunt agnoscere: quia ea sola est, qua omnes electi Dei sperant in eterna quiete se beatificari. Unde ipsa ueritas in Euangelio ad Patrem ait: Hec est uita eterna, ut cognoscant te uerum Deum, et quem misisti Iesum Christum . De quo et subiungitur.

Generositatem glorificat contubernium habens Dei. Generositas ergo atque nobilitas est unigeniti Filii, eternum et omnipotentem habere Patrem, cum quo ipse cequalis et ceternus ab initio manet: quia in  principio erat uerbum, et uerbum erat apud Deum, et Deus erat uerbum. Et uerbum caro factum est, et habitauit in nobis, et uidimus gloriam eius, gloriam quasi unigeniti a Patre, plenum gratie et ueritatis .

Sed et omnium Dominus dilexit illam. Quia Pater diligit Filium, et omnia dedit in manu eius: Doctrix est enim discipline Dei, et electrix operum illius. Quod Ioannes in Euangelio manifeste comprobat, dicens: Qui post me uenturus est, ante me factus est: quia prior me erat, et de plenitudine eius nos omnes accepimus, et gratiam pro gratia: quia lex per Moysen data est, gratia et ueritas per Iesum Christum facta est. Deum nemo uidit unquam. Unigenitus filius qui est in sinu Patris, ipse enarrauit.

 Et si diuitie appetuntur in uita, quid sapientia locupletius que omnia operatur. Sapientia ergo Dei et uirtus Dominus Christus per quem omnia facta sunt, et qui simul cum Patre uniuersa proprio nutu disponit atque regit, iuxta illud Euangelii: Pater, inquit, meus usque modo operatur, et ego operor . Ipse omnium uirtutum diuitias in se continet, et amatoribus suis secundum uoluntatem suam distribuit, quod et in Nouo, et in ueteri Testamento pari modo declaratur. Unde sicut in Prouerbiis ipsa sapientia loquitur dicens: Mecum sunt diuitie et gloria, opes superne et iustitia. Melior est fructus meus auro et pretioso lapide, et genimina mea argento electo. In iis iustitie ambulo, in medio semitarum iudicii, ut  ditem diligentes me, et thesauros eorum repleam . Ita et in Euangelio cadem clamat et dicit: Ego sum lux mundi. Qui sequitur me non ambulat in tenebris, sed habebit lumen uite . uenite ad me, omnes qui laboratis et onerati estis, et ego reficiam uos. Tollite iugum meum super uos, et discite a me quia mitis sum et humilis corde, et inuenietis requiem animabus uestris. Iugum enim meum suaue est, et onus meum leue . Et alibi: Omnis, inquit, qui reliquerit domum uel fratres, aut sorores, aut patrem, aut matrem, aut uxorem, aut filios, aut agros propter nomen meum, centuplum accipiet, et uitam eternam possidebit . Potest et hec sententia ad meditatores diuine legis, qui in ea die ac nocte rite meditantur, et  in contemplatione assidui sunt diuina specialiter pertinere, quia quisquis eam intento corde et bona uoluntate exquisierit, inenarrabili dulcedine sua ueritatis interne replebitur, et bonorum omnium largitate profruetur. Unde et adhuc subiungitur:

Si autem sensus operatur, quis horum que sunt magis quam illa est artifex? Si ergo sapientia sani sensus et profunde intelligentie est creatrix, quomodo omnium bonorum operum; sacrarum uirtutum, que salutem stabilem suis amatoribus exhibent, ipsa non est effectrix?

Et si iustitiam quis diligit, labores huius magnas habent uirtutes. Nemo peruenire poterit ad iustitie palmam, nisi sequatur sapientie normam, quia ipsa seruat equitatis regulam, et per uiam ueritatis ducit  ad perpetuam uitam. Huius enim labores magnas habent uirtutes, quia nichil iners, nichil dissidiosum eius inest operibus, sed quecunque sunt uera, quecunque pudica, quecunque iusta, quecunque sancta, quecunque amabilia, quecunque bone fame, hec agit: et amatoribus suis facienda committit, ut ipsius boni usu uitam conquirant sempiternam; fructus enim lucis est in omni bonitate, et iustitia, et ueritate.

Sobrietatem enim et sapientiam docet, et iustitiam et uirtutem, quibus utilius nichil est in uita hominibus. Principales quatuor esse uirtutes non solum philosophi sentiunt, sed etiam nostri consentiunt, quas hic sobrietatem, sapientiam, iustitiam et uirtutem nuncupant. Alibi autem ipse uersis nominibus, prudentia,  iustitia, fortitudo, temperantia appellantur. Sed que quatuor, uel opera sint singularum, hoc Domino illuminante debemus breuiter demonstrare. Quaternarium numerum perfectioni sacratum pene nullus ignorat, siquidem totus orbis oriente, occidente, aquilone et meridie quatuor terminari partibus siue angulis inuenitur; et ipse Adam humani generis pater, uel generale nomen quod dicitur homo, quatuor litteris explicatur. Corpus quoque quatuor elementis exstructum quaternarii numeri in se continet sacramentum. Ipsius etiam anime quatuor esse affectiones quibus uel ad bona utimur, uel ad mala; et antiqui subtiliter inuenerunt, et eorum inuenta probantes posteri susceperunt. Sed et quatuor flumina  que de paradisi fonte procedunt, uel quatuor Euangelia diuini cursus rote, quatuor et animalia, ale eorum quatuor ac facies, dignitatem huius numeri abunde commendant: et ideo uirtutes iste que tantum continent perfectionis in numero sollicite considerare debemus, quantum sanctitatem conferant animo Christiano, et quam nichil perfectionis sit usquam quod in istis uirtutibus non sit. Nam si temperantia facit temperantem, prudentia prudentem, iustitia iustum, fortitudo fortem, eo qui temperanter, et iuste, prudenter agit ac fortiter, nescio quid possit esse perfectius. Itaque difficile quidem nobis est nomina uirtutum, que ex illis quatuor quas principales diximus oriuntur ostendere; sed cum proprietates et actus earum ceperint aperire, effectibus  singularum uirtutes ex quibus existant forsitan apparebit. uerumtamen hoc in primis nosse et tenere debemus, quod iste uirtutes quatuor uel omnes que de illis existunt dona sint Dei, et quod nullus eas habeat, habuit aut habebit, nisi cui Deus qui est uirtutum omnium proprietas et origo contulerit, quoniam quicunque quocunque tempore in quacunque gente in Deum credentes, et fide uixerunt, illius dono temperantes et prudentes, iusti uel fortes fieri utique potuerunt. Qui autem nescientes Deum uel etiam blasphemantes sine fide uixerunt, nichil illarum uirtutum a Deo accipere uel habere potuisse credendi sunt. Omnes enim declinauerunt, simul inutiles facti sunt; non est qui faciat bonum, non est usque ad unum . Et licet quamdam pietatis speciem  habere uiderentur, uirtutem tamen eius penitus ignorauerunt, quia subdi creatori suo noluerunt. Unde uaria scrutantes et per diuersa querendo ac disputando tendentes, uiam sapientie nescierunt, neque uiam discipline inuenerunt, propterea perierunt. Et quoniam non habuerunt Dei sapientiam, interierunt propter suam sapientiam. Deus enim et Deus noster, qui est fons uite et lux uera, uerbum et uirtus et sapientia Dei, ad quem alius nullus estimabitur, neque similis inuenitur, hic adinuenit omnem uiam discipline, et dedit illam Iacob puero suo, et Isrel dilecto suo. Post hec super terram uisus est, et cum hominibus conuersatus est . Propterea omnis utilitas discipline et intelligentie, sapientie, prudentieque doctrina ad illum referenda  est, quia omne datum optimum, et omne donum perfectum desursum est, descendens a Patre luminum . Unde et sequitur:

Et si multitudinem scientie desiderat quis scit preterita, et de futuris estimat; scit uersutias sermonum et dissolutiones argumentorum; signa et monstra scit antequam fiant, et euentus temporum et seculorum. Manifestum est quod eterne uirtuti et sapientie Dei, Domino uidelicet nostro Iesu Christo omnia pateant, atque ei cuncta possibilia sint, nec est quidquam quod eum lateat, neque aliquid resistere poterit uoluntati eius. Sed omnia quecunque uult facit in celo et in terra, in mari et in omnibus abyssis, ipse scit preterita et de futuris estimat,  qui per prophetam ait: Ante me non est formatus Deus et post me non erit . Et in Prouerbiis: Dominus, inquit, possedit me initio uiarum suarum, antequam quidquam faceret a principio; ab eterno ordinata sum, et ex antiquis, antequam terram faceret . Et item: Quando preparabat celos, aderam; quando certa lege et gyro uallabat abyssos, quando ethera firmabat sursum, et librabat fontes aquarum, quando circumdabat mari terminum suum, et legem aquis ponebat ne transirent fines suos, quando appendebat fundamenta terre cum eo eram cuncta componens, et delectabar per singulos dies, ludens coram eo . Ipse scit uersutias sermonum, et dissolutiones argumentorum, qui in Euangelio discipulis suis ait: Ego dabo uobis os et  sapientiam, cui non poterunt resistere et contradicere omnes aduersarii uestri . Ipse nouit signa et monstra antequam fiant, et euentus temporum ac seculorum, qui electos suos de futuris instituens predixit eis signa et prodigia, queque uentura erunt ante diem iudicii et aduentum suum in nouissimo, ita dicens: Erunt signa in sole et luna et stellis, et in terris pressura gentium pre confusione sonitus maris et fluctuum, arescentibus hominibus pre timore et exspectatione que superueniunt uniuerso orbi. Nam uirtutes celorum mouebuntur. Et tunc uidebunt filium hominis uenientem in nubibus celi, cum potestate magna et maiestate, et reliqua .

Proposui ergo hanc adiungere mihi ad conuiuendum, sciens quoniam communicauit mecum de bonis,  et erit allocutio cogitationis et tedii mei. Plura narrans uir sapiens de uirtutibus sapientie, nouissime subiecit eius se societati coniungi desiderare, unde haberet consolationem, et tedii sui leuationem; ita et populus Ecclesie qui uere rex et ueraciter prudens esse dici potest, quia celestis regis et domini membra sunt, dicente apostolo Petro: uos autem estis genus electum, regale sacerdotium, gens sancta, populus acquisitionis , communicationem diuine sapientie uidelicet Domini Iesu Christi se habere congaudet, et in ipsius amplexu atque conuiuio spiritali iugiter manere delectat, quem piissimum ac benignissimum esse nouit, et donorum celestium dispensatorem largissimum. Unde idem in Apocalypsi sancti Ioannis loquitur dicens: Ecce sto ad  ostium et pulso; si quis audierit uocem meam, et aperuerit ianuam, introibo ad illum, et cenabo cum illo, et ipse mecum. Qui uicerit dabo ei sedere mecum in throno meo, sicut et ego uici, et sedi cum Patre meo in throno eius . Potest et hic locus ad uirginem Dei genitricem referri, que propositum in se habens castissime uirginitatis meruit diuine uerbo uirtutis fecundari, ac generando Dei Filium ad salutem humani generis celeberrime laudis preconio ab omnibus uenerari. Unde et ipsa in cantico Euangelii dicit: Quia respexit humilitatem ancille sue, ecce enim ex hoc beatam me dicent omnes generationes . Cui etiam uoci concordant que in hoc loco subiunguntur.

 Habebo propter hanc claritatem ad turbas, et honorem apud seniores iuuenis: et acutus inueniar in iudicio, et in conspectu potentium admirabilis ero, et facies principum mirabuntur me. Tacentem me sustinebunt, et loquentem me respicient, et sermocinantem me plura, manus ori suo imponent. uirginis enim partus omnibus seculis exstitit admirandus, qui ad ruinam et ad resurrectionem multorum, iuxta beati Simeonis uocem, aduenit, et in signum cui contradicebatur. De quo et per Isaiam dicitur: Radix iesse, qui stat in signum populorum, super quem reges continebunt os suum, ipsum gentes deprecabuntur, et erit sepulcrum eius gloriosum . Aliter cetus sanctorum doctorum doctrina imbutus Saluatoris, et per gratiam sancti Spiritus illuminatus, claritatem habet ad turbas,  cum Euangelium predicando et uirtutibus uerbum Dei commendando electorum ex omnibus gentibus ad fidem Dei conuocat multitudinem. Habet honorem apud seniores cum principatus et potestates istius mundi subiicit religioni Christiane; siue etiam iuxta anagogen habet honorem apud seniores, cum patriarchis ac prophetis iungitur in regno celesti. Iuuenis et acutus inuenitur in iudicio, cum omnia secundum legis Dei discernit atque diiudicat sanctionem. Et in conspectu potentium est admirabilis, cum reges terre et principes stupent ad predicationem Euangelii, et mirantes reuerebuntur, loquentemque respicient, ad disputanti resistere non ualent, quod sepissime euenisse, sub Nouo Testamento liber Actuum apostolorum et sanctorum martyrum passiones  testantur. Unde in predicto libro legitur, quod predicante Petro fieret omni anime timor. Multa quoque prodigia et signa per apostolos fiebant in Ierusalem, et metus erat magnus in uniuersis . Similiter in eodem libro narratur, quod hi qui disputabant cum Stephano, non poterant resistere sapientie et spiritui qui loquebatur . Item Saulus postquam in Damasco Anania predicante percepit fidem Dei et baptizatus est, magis conualescebat et confundebat Iudeos, qui habitabant Damasci, affirmans quoniam hic est Christus, fiducialiter agens in nomine Dei . Idem quoque apostolus dum predicaret in insula Cypro uerbum Dei, et ibi inueniret pseudoprophetam Iudeorum cui nomen erat Barhieu, qui erat cum proconsule  Sergio Paulo uiro prudente, hunc cum comperisset resistere sibi, et increpans perculisset cecitate, mox proconsul, cum uidisset factum, credidit admirans super doctrina Domini .

Propterea habeo per hanc immortalitatem, et memoriam eternam his qui post me futuri sunt relinquam. Immortalitatem habent sancti, quia fidei ueritate instructi, et in caritate diuina radicati et fundati, iam spe immortalitatis future sunt participes, et in documentis sane doctrine, atque bonorum operum exemplis cum uirtutum fructibus, uenturis post se generationibus memoriam beatam relinquent, et merito quia fidelium discipulorum ex omnibus  gentibus copiosam turbam sue discipline seruatricem habebunt. Unde et sequitur:

Disponam populos, et nationes mihi erunt subiecte. Timebunt me audientes reges horrendi, in multitudine uidebor bonus, et in bello fortis. Disponunt doctores sancti populos, et nationes sibi subiectas disciplinaliter uiuere erudiunt, quando Legis et Prophetarum testimonia illis exponendo aperiunt, et sacris Euangelii dictis eos obedire faciunt, nec iam per uarias sectas uacillantes abire sinunt, sed fidei ueritatem et doctrine sinceritatem in omnibus seruare compellunt, quibus etiam et ipsi persecutores seui, ac reges horrendi uicti eorum patientie cedere coguntur, quia potentie Christi, que in eis uirtutes operatur, nullo modo resistere ualent, qui in Euangelio discipulis  suis ait: In mundo pressuram habebitis, sed confidite, quia uici ego mundum . Et item: Fortior, inquit, est qui in uobis est, quam qui in mundo est. Unde quoque ipsi in multitudine fidelium uidentur pii ac benigni, in bello autem aduersariorum suorum fidi atque fortissimi. Hec autem foris agentibus, quid eis intus sapientia prestet audiamus.

Intrans in domum meam conquiescam cum illa, non enim habet amaritudinem conuersatio illius, nec tedium conuictus ipsius, sed letitiam et gaudium. Post predicationem diuini uerbi, post labores bonorum actuum, quibus sancti uiri forinsecus solatia prebent suis auditoribus, ad domicilia pectoris sui redeuntes in meditatione sapientie contemplationi uacant diuine, et sic a turbulentis negotiorum secularium  molestiis intus conuenient quietem superne dulcedinis. Non enim, inquit, habet amaritudinem conuersatio illius, nec tedium conuictus illius, quia corporales delicie cum auide sumuntur corpus grauant, spiritales autem delicie quanto magis capiuntur, tanto magis mentem releuant. Hoc enim distare inter delicias cordis et corporis solet, quod corporales delicie, cum non habentur, graue in se desiderium accendunt; cum uero auide sumuntur, comedentem protinus in fastidium per satietatem uertunt. At contra spiritales delicie cum non habentur in fastidio sunt; cum uero habentur in desiderio; tantoque a comedente amplius esuriuntur, quanto et ab esuriente amplius comeduntur. In illis appetitus placet, experientia displicet; in istis appetitus uilis est,  experientia magis placet; in illis appetitus saturitatem, saturitas fastidium generat: in istis autem appetitus saturitatem, saturitas appetitum parit; augent enim suimet spiritales delicie desiderium in mente cum satiant, quia quanto magis earum sapor percipitur, eo amplius cognoscitur quod auidius ametur, et idcirco non habite amari non possunt, quia earum sapor ignoratur.

Hec cogitans apud me et commemorans in corde meo, quoniam immortalitas est in cognatione sapientie, et in amicitia illius delectatio bona: et in operibus manuum illius honestas sine defectione, et in certamine loquele illius sapientia, et preclaritas in communicatione sermonum ipsius. Immortalitas est in cognatione  sapientie, quia quidquid ueraciter de natura ipsius cognoscitur, totum immortale et semper uiuens esse reperitur. In cuius amicitia, delectatio bona; et quanto quis in amore eius profecerit, tanto suauius in eius dilectione exardescit. In operibus manuum illius est honestas sine defectione, quia ipsa est origo omnium rerum, et per ipsam creata sunt omnia que in celis et que in terra, et que subtus terram sunt. De quo scriptum est: Omnia in sapientia fecisti . Et in Euangelio inquit: Omnia per ipsum facta sunt, et sine ipso factum est nichil quod factum est; in ipso uita erat, et uita erat lux hominum, et lux in tenebris lucet, et tenebre eam non comprehenderunt . In certamine loquele ipsius sapientia et preclaritas in communicatione sermonum  ipsius est, quia ipsa sapientia aperit os mutorum, et linguas infantium facit disertas. Hec enim omnia nolo extra Christum requiras, omnia quippe que Dei sunt, Christus est: ipse sapientia eius, ipse fortitudo, ipse iustitia, ipse sanctitas, et redemptio, ipse, ut ad presens ueniam, etiam prudentia. Sed cum sit in subiacente, pro uarietate sensuum, diuersis uocabulis nuncupatur, aliud significat sapientia, aliud iustitia. Quando enim sapientia dicitur, disciplinas diuinarum humanarumque rerum instituet. Quando iustitia, distributor et iudex meritorum significatur. Quando sanctitas, illa uirtus describitur, que credentes Deo efficit sanctos.

Circuibam querens ut eam mihi assumerem. Circuitus iste diligentiam significat querendi, ac studium  meditandi, per que corda electorum satagunt peruenire ad notitiam sapientie. Unde et sponsa in Cantico canticorum dicit: Surgam et circuibo ciuitatem per uicos et plateas, querens quem diligit anima mea. Quesiui illum et non inueni; inuenerunt me uigiles qui custodiunt ciuitatem. Num quem dilexit anima uidistis? Paululum cum pertransissem eos, inueni quem dilexit anima mea .

Puer autem eram ingeniosus, et sortitus sum animam bonam. Referente Scriptura Regum didicimus quod Salomon in pueritia postulauerit a Domino sapientiam, et cor docibile ut rite iudicare posset populum Domini, et discernere inter bonum et malum, quod et impetrauit, in tantum, ut nullus ante se similis ei fuerit de regibus, nec post eum surrecturus  sit. Unde et quodammodo hec sententia ad ipsum coaptari potest, quia sortitus sit animam bonam, in eo quod habuerit cor sapiens et intelligens. Sed uidendum est utrum id quod subiungitur ad ipsum pertinere possit.

Cum essem magis bonus, ueni ad corpus coinquinatum. Cum ipsum Scriptura in multis locis reprehendat, eo quod amauerit mulieres alienigenas, que auerterunt cor eius, et offendit Dominum edificando idola, propter alienigenas uxores, que adolebant thura, et immolabant diis suis, idcirco magis mihi uidetur conuenire iuxta allegoriam ad sanctorum populum, qui lauacro sacri baptismatis regeneratus et fide Saluatoris imbutus, pueritiam bone indolis,  et similis innocentie percepit, et sacris studiis intentus proficere certat, et peruenire ad culmen uirtutum. Unde et sequitur.



CAPUT uI. Quod Sapientia Dei, que est incommutabile bonum, uenit ad uirginem sanctam et incorruptam, sumens inde corpus coinquinatum, unde illam beatam dicunt omnes generationes.---Amator Sapientie postulat a Deo dari sibi sapientiam, ut sciat quod acceptum sit coram se omni tempore.

Et cum essem magis bonus, ueni ad corpus coinquinatum. Nam superius scriptum est, quod custoditio legum Dei consummatio sit incorruptionis, incorruptio autem proximum facit esse Deo. Sed nemo ad huiusmodi perfectionem peruenire poterit, nisi eum diuina gratia sublimauerit. De qua etiam scientie  donum et uirtutum collatio expetenda et speranda est, quia iuxta Iacobi sententiam: Omne datum optimum, et omne donum perfectum desursum est, descendens a Patre luminum . Quod sentiens iste uir sapiens consequenter ait:

Et ut sciui quoniam aliter non possum esse continens nisi Deus det, et hoc ipsum erat sapientie, scire cuius esset hoc donum, adii Dominum, et deprecatus sum illum, et dixi ex totis precordiis meis:  Deus patrum meorum, et Domine misericordie, qui fecisti omnia uerbo tuo, et sapientia tua constituisti hominem, ut dominaretur creature, que a te facta est, ut disponat orbem terrarum in equitate et iustitia, et in directione cordis iudicium iudicet, da mihi sedium tuarum assistentem sapientiam, et noli me  reprobare a pueris tuis, quoniam seruus tuus sum ego, et filius ancille tue. In Euangelio Dominus prolato exemplo illius qui amicum suum in conclaui positum de tribus panibus constanter postulauit, mox ad discipulos sermonem conuertit dicens: Petite et dabitur uobis. Querite et inuenietis. Pulsate et aperietur uobis. Omnis enim qui petit accipit, et qui querit inuenit, et pulsanti aperietur . Similiter et Iacobus apostolus auditores suos admonet, ut sapientiam a Deo implorent, ita dicens: Si quis autem uestrum indiget sapientia, postulet a Deo, qui dat omnibus affluenter et non improperat, et dabitur ei . Unde patet quod quisque rite postulat, et ea que secundum Dei uoluntatem sunt, non frustrabitur eius petitionis effectu. Inuocat ergo iste cautus  orator Deum Patrem ut det sibi sedium suarum assistricem sapientiam, illam uidelicet que et semper cum eo manet, et regnat, et nunquam separari ab eo potest, que et uerbum ipsius est, per quod omnia facta sunt, et homo ipse rationalis ad imaginem Dei conditus est, ut cunctis terrenis preemineret creaturis, et subditus Deo sub se positum regeret orbem. Quod tamen altiori sensu ad ipsum Redemptorem nostrum referri potest, qui a Patre missus in mundum per uirginem homo nasci dignatus est, qui et orbem Ecclesie proprio nutu regit ac gubernat. Cuius iudicium nunquam fallit, quia Propheta testante: Iustitia erit cingulum lumborum eius, et fides cinctorium renium eius . Iudicabit orbem  terre in equitate, et populos in ueritate sua , qui non reprobatus sed magis electus est a Deo, de quo per Isaiam dicitur: Ecce puer meus, suscipiam eum, electus meus, complacuit sibi in illo anima mea . Qui et serui nomine dignatus est nuncupari, unde ei per memoratum prophetam diuina uox ait: Parum est ut sis mihi seruus ad suscitandas tribus Iacob, et feces Isrel conuertendas. Dedi te in lucem gentium, ut sit salus mea usque ad extremum terre . Cuius et mater ancillam Dei non refugit semetipsam profiteri, que in Euangelio sibi diuinum partum angelo prenuntiante respondit: Ecce ancilla Domini, fiat mihi secundum uerbum tuum . Huius ergo membra sunt sancti qui per Ecclesiam matrem aqua et uerbo  renati, et Spiritus sancti gratia a labe peccatorum mundati, humiliter se eius subdunt seruitio. Orat ergo Filius Patrem, caput pro corpore deprecans, ut eius gratia illuminetur, et deducatur in uia iustitie; nouit enim ipsius esse donum quidquid boni habet in sermone, uoluntate simul et opere; quapropter subsequitur dicens:

Homo infirmus, et exigui temporis, et minor ad intellectum iudicii et legum. Nam et si quis erit consummatus inter filios hominum, si aufugerit ab illo sapientia tua, in nichilum computabitur. De hoc et in libro Iob legitur: Nonne in antiquis est sapientia, et in multo tempore prudentia? Apud ipsum est sapientia et fortitudo; ipse habet consilium et intelligentiam; si destruxerit, nemo est qui edificet; si incluserit hominem,  nullus est qui aperiat . Liquido patet quod humana infirmitas nisi ope sustentatur diuina, casibus innumeris deficiens ad nichilum redigetur. Gratia enim Dei saluati sumus, et omne donum perfectum desursum habemus. Quod Paulus sentiens de semetipso ait: Infelix ego, quis me liberabit de corpore mortis huius? Gratia Dei per Iesum Christum Dominum nostrum . Et item inquit: Gratia Dei sum id quod sum, et gratia eius in me uacua non fuit; sed abundantius illis omnibus laboraui, non ego autem, sed gratia Dei mecum .

Tu me elegisti regem populo tuo, et iudicem filiorum tuorum et filiarum; et dixisti me edificare templum in monte sancto tuo, et in ciuitate habitationis tue altare, similitudinem tabernaculi sancti tui, quod  preparasti ab initio; et tecum sapientia tua, que nouit opera tua, que et affuit tunc cum orbem terrarum faceres, et sciebat quid esset placitum oculis tuis, et quid directum in preceptis tuis. Mitte illam de celis sanctis tuis, et a sede magnitudinis tue, ut mecum sit et mecum laboret, ut sciam quid acceptum sit apud te. Narrat Regum historia quod Dauid rex uolens templum edificare, Domino prohibitus sit per prophetam, quod filius eius qui sibi succederet in regno, ipse templum edificaturus esset Domino; sicque factum est ut Salomon, qui conditor huius libri esse estimatur, templum Domino mirificum edificauerit in Hierusalem; proinde nunc idem rex commemorans beneficia Dei, postulat ut sapientia ipsius per  quam fecit orbem terrarum ipsa secum permaneat, eiusque actus ac cor secundum uoluntatem suam dirigat. Sed quia ipsum templum refigurabat Ecclesiam Christi, qua uerus pacificus, et rex noster Dominus iehsu per operarios suos, hoc est, predicatores sanctos quotidie edificat in laudem et gloriam et honorem nominis sui, possumus non inconuenienter has preces quas Salomon pro se obtulit, ad personam doctorum sancte Ecclesie transferre, qui norunt quod omnia que ad regimen populi Dei pertinent, non sue esse opis sed muneris diuini. Unde et quotidie postulant, ut ipse qui auctor est totius boni operis, ipse largitor sit summe perfectionis. Quidquid enim de sapientia Dei in diuinis litteris scriptum est, non ad alium quam ad mediatorem  Dei et hominum referre debemus; ipse enim pax nostra qui fecit utraque unum, qui uirtus et sapientia Dei ab Apostolo nominatur: Imago Dei inuisibilis, primogenitus omnis creature, quia in ipso condita sunt uniuersa in celis et in terris, uisibilia et inuisibilia, siue throni, siue dominationes, siue principatus, siue potestates, omnia per ipsum, et in ipso creata sunt, et ipse est ante omnes, et omnia in ipso constant, et ipse est caput corporis Ecclesie, qui est principium, primogenitus ex mortuis, ut sit in omnibus ipse primatum tenens: quia in ipso complacuit omnem plenitudinem habitare, et per eum reconciliari omnia, in ipso pacificans per sanguinem crucis eius, siue que in terris sunt, siue que in celis . Unde et sequitur:

Scit enim illa omnia et intelligit, et deducet me  in operibus meis sobrie, et custodiet me in sua potentia. Et erunt accepta opera mea, et disponam populum tuum iuste, et ero dignus sedium patris mei. Omnia enim nuda et aperta sunt coram oculis sapientie Dei, nec ulla latet eam cogitatio; quapropter eum quem ipsa regit, uirtutum calle sobrie deducit, et ab aduersariorum lesionibus ueraciter protegit, acceptaque opera eius faciens, dignum reddet remuneratione sanctorum in regno celesti. Sed quia solius Dei est nosse que ipse uult, et proprio nutu agit uniuersa, ideo iste laudator operum Dei subito expauescens admiratur magnitudinem eius et subiungit dicens:

Quis enim hominum potuerit scire consilium Dei, aut quis potuerit cogitare quid uelit Dominus? Cuius  excellentiam et Paulus obstupescens ait: O altitudo diuitiarum sapientie et scientie, quam incomprehensibilia sunt iudicia eius, et inuestigabiles uie eius! Quis enim cognouit sensum Domini, aut quis consiliarius eius fuit? Aut quis prior dedit illi et retribuet ei? Quoniam ex ipso, et per ipsum et in ipso sunt omnia, ipsi honor et gloria in secula seculorum .

Cogitationes enim mortalium timide sunt, et incerte prouidentie nostre. Ideo mortalium cogitationes timide sunt, quia fragiles, et ideo incerte prouidentie hominis, quia anima eius est mutabilis, et caro corruptibilis, sicut sequens sententia ostendit.

Corpus enim, quod corrumpitur, aggrauat animam,  et terrena inhabitatio deprimit sensum multa cogitantem. Et difficile estimamus que in terra sunt, et que in prospectu sunt inuenimus cum labore. Que autem in celis sunt quis inuestigabit? Sensum autem tuum quis sciet, nisi tu dederis sapientiam, et miseris Spiritum sanctum tuum de altissimis; et si correcte sint semite eorum qui sunt in terris, et que tibi placent didicerint homines?---Beatus homo semper pauidus est , nec tempore aliquid cogitare, loqui aut agere presumit. E contra stultus hereticorum populus confidit et illaqueatus est, captus propriis sermonibus; ideo Scriptura dicit: Qui autem mentis est dure, corruet in malum . Conuenit enim seruo Dei de terrenis sobrie, et de celestibus caute tractare, memineritque scriptum: Altiora te ne quesieris;  cuncta bona Deus fecit in tempore suo, et mundum tradidit disputationi eorum, ut non inueniat homo opus, quod operatus est Deus, ab initio usque ad finem . Et alibi: Apposui, inquit, cor meum, ut scirem sapientiam, et intelligerem dispensationem que uersatur in terra; et intellexi quod omnium operum Dei nullam possit homo inuenire rationem eorum que fiunt sub sole: et quanto amplius laborauit ad querendum, tanto minus inueniet. Etiam si dixerit sapiens se nosse, non poterit inuenire . Ideo bene hic dicitur: Que in prospectu sunt inuenimus cum labore, que in celis autem sunt quis inuestigauit? Sed ne forte desperationem nobis faceret de diuinis inquirendis, consolationem nobis de gratia Spiritus sancti subiungendo infert, dicens:

 Sensum autem tuum quis sciuit, nisi tu dederis ei sapientiam, et miseris Spiritum sanctum tuum de altissimis? Manifestum est enim quod non nisi per sancti Spiritus gratiam diuinarum rerum possumus percipere scientiam, quia nemo scit que sunt in homine, nisi spiritus hominis qui est in homine. Ita et que Dei sunt nemo nouit nisi Spiritus Dei. Spiritus enim omnia scrutatur, etiam profunda Dei; ipse corda sanctorum illuminat, et de inuisibilibus ac celestibus instruit, ita ut intellectum diuine maiestatis pro modulo suo percipiant, et eius bonitatem semper amare necessitantur.



CAPUT uII.  Quod per Sapientiam, hoc est Christum, sancti sunt omnes qui placuerunt Deo. Quod Sapientia Dei semper cum Patre maneat ante secula, per quam in lege, et ante legem, et in Euangelio omnia ordinata sunt.

Nam per sapientiam sanati sunt quicunque placuerunt tibi, Domine, a principio. Nunc incipit exponere, quod per sapientiam Dei, hoc est Christum, omnes sanati sunt quicunque placuerunt Deo.

 Hec illum qui primus fictus est a Patre orbis terrarum, cum solus esset creatus, custodiuit, et eduxit illum a delicto suo, et dedit illi uirtutem continendi omnia. Bonitate enim conditoris primus homo creatus est, et in paradiso collocatus, cunctis animantibus ordinatione auctoris sui prelatus erat, ita  ut Scriptura narret quod formatis cunctis animantibus terre, et uniuersis uolatilibus celi, adduxerit ea Deus ad Adam, ut uideret quid uocaret ea, appellaueritque Adam nominibus suis cuncta animantia, et uniuersa uolatilia celi, et omnes bestias terre . Sed cum propter transgressionem mandati de paradiso eiectus est, et in erumnam istius seculi deuolutus, rursus per diuinam sapientiam, per quam primitus conditus est, hoc est, Christum, reparatus, et hoc indicium est magne pietatis omnipotentis Dei, quod hominem qui per alienam suasionem seductus incidit in peccatum, iterum restaurare decreuit, ne opus suum periret, quod ad imaginem et similitudinem suam ab initio factum habebat. Sanabiles enim fecit nationes orbis  terrarum , et qui malum non fecit, ne opus suum pessimum fieret, hoc est, ne opus suum in homine funditus interiret.

Ab hac iniustus ut recessit in uia sua, per iram homicidii fraternitas deperiit. Primam sobolem Ade, hoc est, Cain denotat, qui per malitiam inuidie a Deo recessit, et fratrem suum Abel in suimet interitum iniusta nece peremit. Cuius piaculi uindicta cum in diluuio fuisset exsoluta, et Cain generatio deleta, rursum diuina sapientia, per arce fabricam Ne de Seth stirpe descendentem ad reparationem orbis cum filiis suis reseruauit, quod sequens sententia ita demonstrat:

Propter quod cum aqua deleret terram iterum sanauit sapientia per contemptibile lignum iustum gubernans.  Altiore autem sensu per contemptibile lignum iustum gubernans sapientia restaurauit genus humanum, quando per passionem crucis Christi totius mundi deleuit peccatum, et ad regni celestis aditum perduxit sortem electorum. Sed rursum post diluuii ablutionem, quid sapientia miri operis effecerit consequenter subiungit:

Hec et in consensu nequitie cum se nationes contulissent, sciuit iustum et seruauit sine querela Deo, et in filiis misericordiam fortem custodiuit. Postquam ergo diabolus per superbiam in constructione turris seduxit genus humanum, ita ut per hanc transgressionem lingue communis perderet unitatem, rursum Dei sapientia Abrahe stirpem adunauit in fidei sue ueritate, dans ei legem et cultum in quo unius Dei  se probarent ueraces esse cultores, de cuius etiam semine humani generis redemptionem producens benedixit in eo omnes nationes terre, et ita quod superbia diaboli confudit humilitas Christi per gratiam suam in notitia et loquela omnium linguarum iterum adunauit.

Hec iustum a pereuntibus impiis liberauit, fugientem descendentem ignem in Pentapolim, cuius in testimonium nequitie fumigabunda constat deserta terra, et incerto tempore fructus habentes arbores, et incredibilis anime stans memoria figmentum salis. Sapientiam enim pretereuntes non tantum in hoc lapsi sunt, ut ignorarent bona, sed insipientie sue reliquerunt hominibus memoriam, ut in his que peccauerunt,  nec latere potuissent. Sapientia autem hos qui se obseruant, a doloribus liberabit. Quam sententiam quodammodo beatus Petrus in Epistola sua exposuit de iustitia Dei ita scribens: Ciuitates, inquit, Sodomorum et Gomorrheorum in cinerem redigens euersione damnauit, exemplum eorum qui impie acturi sunt ponens, et iustum Loth oppressum a nefandorum iniusta conuersatione eripuit. Aspectu enim et auditu iustus erat habitans apud eos, qui de die in diem animam iustam iniquis operibus cruciabant. Nouit Deus pios de tentatione eripere, impios uero in diem iudicii cruciandos reseruare, etc. Nota enim historia, quomodo Deus ignem misit in Pentapolim, et ciuitates peccatrices iusta ultione damnauit terramque uberrimam in solitudinem redegit, ut fructum certum  ultra non referat, ostendens quod anime damnate in gehenna sine penitentie fructu in eternum ardebunt. Nam quod Loth inde fugiente atque ad montes tendente, uxor eius, eo quod aspexerit retro nec in cepto transitu perseuerauerit, uersa in statuam salis memoratur, mystice nos admonet ut qui per gratiam Dei regenerati ad eternam uitam uocati sumus, retro ad ueterem hominem non respiciamus, et in media uia ut stulti remaneamus. Quod uero eadem uxor respiciens remansit, et in sale conuersa est, exemplum prestat ad condimentum fidelium, unde alii saliantur; nam nec illud tacuit Christus dicens. Mementote uxoris Loth, scilicet ut nos tanquam sale condiret, ut non tanquam fatui negligeremus, sed prudentes caueremus, hoc enim et illa admonuit,  cum in statuam salis conuersa est. Sapientia autem Dei eos qui se obseruant, a cunctis doloribus liberat, et in quiete pacis eterne perpetualiter conseruat.

Hec autem profugum ira fratris iustum deduxit per uias rectas, et ostendit illi regnum Dei, et dedit illi scientiam sanctorum: honestauit illum in laboribus et compleuit labores illius. In fraude circumuenientium illum affuit illi, et honestum fecit illum. Custodiuit illum ab inimicis, et a seductoribus tutauit illum, et certamen forte dedit illi ut uinceret, et sciret quoniam omnium potentior est sapientia. Hic locus licet ad Iacob patriarcham specialiter iuxta historiam pertinere uideatur, qui Esau fratrem suum fugiens, ad Laban auunculum suum in Mesopotamiam perrexit,  ubi in itinere per somnium scalam erectam uidit, et angelos Dei per eam descendentes et ascendentes, ipsumque in Dominum innixum scale dicentem sibi: Ego sum Dominus Deus Abraham patris tui, et Deus Isaac; terram, in qua dormis, dabo tibi et semini tuo . ueniensque in Mesopotamiam Liam et Rachel filias auunculi sui in coniugium accepit, pro quibus et oues eius diutissime pauit. Sed quamuis eum ille mercede sua per fraudem priuare niteretur, illesus per Dei sapientiam seruatus est, atque in patriam ditatus opibus ualidis reductus. Generaliter autem iuxta allegoriam ad sanctos martyres pertinet, quos diuina sapientia, Christus uidelicet Dominus noster sua misericordia, a cunctis hostium  persecutionibus liberauit, et ab insidiis eorum incontaminatos protexit, confortans eos gratia Spiritus sancti, et spe future mercedis, tandemque uictis hostibus uniuersis, uictores felicissimos ad regnum eternum perduxit, ut ibi perpetualiter laudes sibi dicerent, cuius ope se seruatos ac saluatos scirent.

Hec uenditum iustum non dereliquit, sed a peccatoribus liberauit eum; descenditque cum illo in foueam, et in uinculis non dereliquit illum, donec afferret illi sceptrum regni, et potentiam aduersus eos qui eum deprimebant, et mendaces ostendit, qui maculauerunt illum, et dedit illi claritatem eternam. Historia quidem Ioseph patriarche calumnias, et postmodum felicitatem uidetur sonare, qui uenditus a  fratribus deductus est in Aegyptum, ibique propter accusationem domine missus est in carcerem, unde propter coniecturam somniorum iussu Pharaonis eductus, princeps Aegypti constituebatur. Sed sicut illum sapientia Dei liberauit ab hostium manibus et dominatorem terre constituit, ita et specialiter sanctos martyres de penis persecutorum eruens sublimauit in regno celesti, ubi claritate eterna fruentes iudices uenturi sunt cum Christo hostium suorum, ut eos pro sceleribus suis et mendaciis penis deputent eternis.



CAPUT uIII. Quod ipse eduxerit populum Isrele Aegypto, iuxta quorum typum sanctos martyres liberauit de mundi persecutionibus.

 Hec populum iustum, et semen sine querela, liberauit a nationibus que illum deprimebant. Intrauit in animam serui Dei, et stetit contra reges horrendos in portentis et signis. Et reddidit iustis mercedem laborum suorum, et deduxit illos in uia mirabili, et fuit illis in uelamento diei, et in luce stellarum per noctem: transtulit illos per mare Rubrum, et transuexit illos per aquam nimiam. Inimicos autem illorum demersit in mare, et ab altitudine inferorum eduxit illos. Ideo iusti tulerunt spolia impiorum, et decantauerunt, Domine, nomen sanctum tuum, et uictricem manum tuam laudauerunt pariter.

Populum iustum et semen sine querela appellat populum Isreliticum, qui de semine patriarcharum descendens, unius Dei cultor exstitit, sed ab Aegyptiis  ac ceteris nationibus opprimebatur, per ducatum Moysis et Aaron inde liberatus, et mirabilibus Dei sublimatus est, hoc est, per transitum maris Rubri, et per nubis protectionem in die, splendoremque ignis in nocte, et ceteris miraculis que apud eos in deserto abundantissime fiebant. Mystice autem Dominus electos suos liberat de persequentium manibus, et per miraculorum coruscationem terret aduersarios, datque seruis suis sapientiam, cui non poterunt resistere et contradicere omnes aduersarii illorum. Unde et coram regibus et potestatibus istius mundi assistunt impauidi fiducialiter loquentes uerbum Dei, et per passionem martyrum perueniunt ad premia celestis regni, ubi  perpetuo et sine fine decantant laudes condignas regi et liberatori suo

Quoniam sapientia aperuit os mutorum, et linguas infantium facit disertas. Manifestum est quod sine sapientia Dei humana mens aliquid digne excogitare, uel os proferre non potest, unde ab ipso solo querendus est sobrius intellectus, et facultas sani eloquii, quoniam ex ipso, et per ipsum, et in ipso sunt omnia.

 Direxit opera illorum in manibus prophete sancti. Iter fecerunt per deserta que non habitabantur, in locis secretis fixerunt casas. Prior populus ex Aegypto egrediens ductu Moysis per deserta gradiebatur, et in locis inhabitabilibus tabernacula fixerat, sicut Pentateuchi narrat historia: ita et nunc sequens  populus, hoc est Christianorum, per ductum prophetie in deserto istius mundi graditur, quo perueniat regnante Christo ad patriam regni celestis. Quod et Petrus apostolus manifestat dicens: Habemus firmiorem propheticum sermonem cui benefactis attendentes, quasi lucerne lucenti in caliginoso loco donec dies elucescat, et lucifer oriatur in cordibus uestris .

Steterunt contra hostes, et de inimicis se uindicauerunt, sitierunt et inuocauerunt te, et data est illis de petra altissima aqua, et requies sitis de lapide duro. Quid autem illa petra significauerit, de qua bibebant Isrelite, Paulus testatur dicens: Bibebant autem de spirituali consequente eos petra, petra autem erat Christus . Hec petra, uirga crucis percussa,  que in manibus, hoc est, scripturis prophetarum prenuntiata fuit, effudit aquam uiuam que replet omnes electos et satietate reficit eterna. Unde ipsa ueritas ait: Qui sitit ueniat ad me et bibat, et de uentre eius fluent aque uiue . Et alibi: Qui biberit, inquit, aquam quam ego do, fiet in eo fons aque salientis in uitam eternam . Hec ergo petra ideo dicitur altissima, quia in ea continetur gratia Spiritus sancti largissima; ideo lapis durus, quia firmus est et stabilis, super quem omnis sapiens edificat domum suam ut nulla tempestate moueatur. De hoc et Moyses in cantico Deuteronomii ait: Suxerunt mel de petra, et oleum de firma petra . Nusquam tale aliquid circa historiam legitur; si tota ueteris Testamenti series  recenseatur, nusquam de petra mel, nusquam populus ille oleum suxit. Sed quia iuxta uocem Pauli petra erat Christus, mel de petra suxerunt, qui eiusdem Redemptoris nostri facta et miracula uiderunt. Oleum uero de firma petra suxerunt, qui effusione sancti Spiritus post resurrectionem eius ungi meruerunt; quasi ergo in firma petra mel dedit, quando adhuc mortalis Dominus miraculorum suorum dulcedinem discipulis ostendit. Sed firma petra oleum fudit, quia post resurrectionem suam factus iam impassibilis per afflationem Spiritus donum sancte unctionis emanauit. De hoc oleo per prophetam dicitur: Computrescit iugum a facie olei . Sub iugo quippe tenebamur demoniace dominationis,  sed uncti sumus oleo Spiritus sancti, et quia nos gratia libertatis unxit, dominationis demonice iugum putruit.

Per que enim penas passi sunt inimici illorum, a defectione potus sui, et in eis cum abundarent filii Isrel, letati sunt. Per hec cum illis deessent bene cum illis actum est. Nam pro fonte quidem sempiterni fluminis, humanum sanguinem dedisti iniustis. Qui cum minuerentur in traductione infantium occisorum, dedisti illis abundantem aquam insperate, ostendens per sitim que tunc fuit, quemadmodum tuos exaltares, et aduersarios illorum necares. Commemorat beneficia Dei, que priori populo per misericordiam diuinam collata sunt, quando sitientibus eis de petra aquam produxit, et abundanti potu  ipsos refecit. Sic et e contrario narrat penas quas inimici illorum passi sunt in interfectione primogenitorum suorum et uaria clade que iusto iudicio Dei super eos uenit. Mystice autem designat quia populus Dei et oues pascue eius, quas summus pastor pretio sanguinis sui redemit, sitim suam restinguit fonte uiuentis aque, et persecutores eorum eterna egestate deficientes morti tradentur perpetue. Huic loco illud simile est, quod per Isaiam prophetam, contra aduersarios suos Dominus loquitur dicens: Ecce serui mei comedent, et uos esurietis. Ecce serui mei bibent, et uos sitietis. Ecce serui mei letabuntur et uos confundemini. Ecce serui mei laudabunt pre exsultatione cordis, et uos clamabitis pre dolore cordis, et pre contritione Spiritus ululabitis .  Potus autem ille hic accipiendus est, qui orietur de fontibus Isrel, quem qui biberit habebit in se fontem aque salientis in uitam eternam, quem et Saluator in regno Patris se bibiturum cum apostolis pollicetur, qui letificat cor hominis, ita ut bibentes possint dicere: Beati qui esuriunt et sitiunt iustitiam . Et mater Domini plena Spiritu sancto prophetabat: Esurientes impleuit bonis, qui prius cibum Domini non habebant, et diuites dimisit inanes , qui dati sunt pro sepultura eius, et quem prophetam promiserunt, respuerunt. De quibus et in alio loco Psalmista decantat: Diuites eguerunt, et esurierunt , id est, populus Iudeorum. Qui autem Dominum querunt, id est, turba gentilium, non egebunt omni bono. Cumque seruientes  Christo, et credentes ei letati fuerint et laudauerint Dominum pre exsultatione cordis et gaudio, tunc illi confundentur uidentes in suum locum alios suscipi, et clamabunt pre dolore cordis, implentes illud, quod scriptum est: Ibi erit fletus et stridor dentium , quando steterint agni gentium atque iustorum ad dexteram, et hedi Iudeorum atque impiorum a sinistris, aliis recipientibus eterna premia, aliis supplicia sempiterna. Contritio autem spiritus pre dolore cordis intelligenda in conscientia peccatorum, iuxta illud quod scriptum est Cognoscent errantes spiritu intelligentiam , et cor contritum et humiliatum Deus non despiciat . Conteritur spiritus quando eleuatur,  quod de rege iniquo Isrel scriptum est: Indurauit Dominus spiritum eius. Et de Babyloniorum principe, quando eleuatum est cor eius, et induratus est spiritus, ut superbiens diceret: Hec est Babylon, et ego feci eam .



CAPUT IX. Sequitur ut supra.

Cum enim tentati sunt, equidem cum misericordia disciplinam accipientes, scierunt quemadmodum cum ira iudicati impii tormenta paterentur. Qui ueteris Testamenti lectionem diligenter inspicit, facile agnoscit quomodo Deus Isrelitas sepius peccantes plagis dignis corripuit, et iterum penitentes opportuno solatio fouit. Alienigenas autem, hoc est, Aegyptios atque Chananeos, tanquam indignos misericordia  sua iudicans, dura uindicta exterminauit. Unde sequitur:

Hos quidem tanquam pater admonens probasti, illos autem tanquam durus rex interrogans condemnasti; absentes enim et presentes similiter torquebantur. Quod dicit absentes et presentes similiter torquebantur, aut hoc iuxta historiam significat quod non solum illi Aegyptum qui presentes erant cum Pharaone coram Moyse et Aaron decem plagis percutiebantur, uerum etiam ceteri omnes, qui per totam terram Aegypti habitabant similiter puniebantur; aut illud quando non tantum hi quos Isrelite recenti clade per singulas ciuitates peremerunt penas sustinuerunt, sed et omnes gentes terre Chananeorum audientes utique uictoriam populi Dei,  et signorum potentiam, que in eorum eductione Domini nutu fiebant, metu eorum ualde terrebantur: quod et uerba Raab meretricis ad exploratores Iosue prolata ostendunt: Noui, inquit, quod tradiderit Dominus uobis terram; etenim irruit in nos terror uester, et elanguerunt omnes habitatores terre. Audiuimus quod siccauerit Dominus aquas maris Rubri ad uestrum introitum, quando egressi estis ex Aegypto, et que feceritis duobus Amorrheorum regibus qui erant trans Iordanem, Seon et Og, quos interfecistis. Et hec audientes pertimuimus, et elanguit cor nostrum, nec remansit in nobis spiritus ad introitum uestrum. Dominus enim Deus uester ipse est Deus in celo sursum, et in terra deorsum . Sed licet hec apud priorem populum temporibus legis agerentur,  non tamen uersa uice Iudei, qui incarnationem Filii Dei spernebant et predicationem eius recipere nolebant, non solum intra patriam, sed etiam per uniuersum orbem terrarum uagi et profugi uariis cladibus torquentur, et gentes que recipiebant fidem Dei, et conuersi sunt a simulacris suis ad unius Dei uerum cultum, quando delinquunt paternam correptionem suscipientes, nunquam a misericordia Dei fiunt extorres; hec est commutatio dextere Excelsi, ut qui dudum fuerunt caput, nunc sint cauda, et qui dudum cauda, nunc fiunt caput. Conuersus est Libanus in Chermel, et Chermel in saltum reputatus est. Iustus est Dominus in omnibus uiis suis, et sanctus in omnibus operibus suis ; sic enim erunt primi nouissimi, et nouissimi primi .

Duplex enim illos acceperat tedium et gemitus cum memoria preteritorum. Cum enim audirent per sua tormenta bene secum agi, commemorati sunt Dominum, et admirantes in finem exitus. Quem enim in expositione praua proiectum deriserunt, isti sitientes in finem euentus mirati sunt. Duplex est tedium impiorum, quando preteritorum malorum recordatio non minuitur, et presentium tribulationum tempestas augetur. Unde nec in futuro spem habent remedii, quia licet simulent peccatorum penitentiam, nullum tamen habent studium sue emendationis: sic de Iudeis in Psalmo LXXIX scriptum est: Cum occideret eos, tunc requirebant eum, et conuertebantur  ante lucem, et ueniebant ad eum, et memorati sunt: quia Deus adiutor eorum est, et Deus excelsus liberator illorum est. Et dilexerunt eum in ore suo, et lingua sua mentiti sunt ei, cor autem eorum non erat rectum cum eo, nec fides habita est in testamento eius.

Non similiter iustis faciens. Quare non facit illis similiter? Quia non peccant equaliter. Septies enim cadit iustus, et resurgit: impii autem corruent in malum . Nam impius cum in profundum malorum uenerit, contemnit. Unde subiungitur:

Pro cogitationibus autem insensatis iniquitates illorum. ---Secundum duritiam suam et cor impenitens thesaurizant sibi iram in die ire et reuelationis iusti iudicii Dei, quoniam cor durum male habebit . In nouissimo parata sunt derisoribus iudicia et peccatores persequentur malum, iustis autem retribuentur bona .



CAPUT X. Quod in delinquentem populum, dum peccaret, immiserit bestias ultrices.

Quod quidam errantes colebant multos serpentes et bestias superuacuas, immisisti illis multitudinem multorum animalium in uindictam, ut scirent quia per que peccat quis, per hec et torquetur. Non enim impossibilis erat omnipotens manus tua, que creauit orbem terrarum ex materia inuisa, immittere illis multitudinem ursorum, aut audaces leones, aut noui generis ira plenas ignotas bestias, aut uaporem ignium spirantes, aut fumi odorem proferentes, aut horrendas  ab oculis scintillas emittentes: quarum non solum lesura poterat illos exterminare, sed et aspectus per timorem occidere. Sed et sine his uno spiritu poterant occidi, persecutionem passi ab ipsis factis suis, et dispersi per spiritum uirtutis tue. Dignum fuit ut qui pro creatore creaturam uenerabantur, unde querebant opem, inde haberent ultionem. Pugnat enim pro eo orbis terrarum contra insensatos. Sed quia in historia ueteris Testamenti he species ignote que numerantur bestiarum nusquam inueniuntur alibi expresse, ita ut talia portenta punirent peccatores, melius ad spiritualem sensum transferemus, ut intelligamus omnes idolorum cultores, et hereticos atque schismaticos, qui errorum suorum  sectas pro ueritate colunt, a spiritualibus bestiis, hoc est, ab immundis spiritibus digne puniendos, a quibus Propheta orat ut fideles anime diuina gratia liberentur: Ne tradas, inquit, Domine, bestiis animas confitentes tibi . Quorum et aspectus terribilis, et atrocitas nimia, et furor est immensus, quia eorum tota intentio est humanum genus odiis prosequi, et cruciatibus inferni secum torquendos redigi. Sed quia Deus neminem iniuste damnat, neminem indebite penis subigit, ideo subiungitur:

Sed omnia in mensura, numero et pondere disposuisti. Quia omnia secundum ueritatem, iudicium et iustitiam facit, nec est aliquid in operibus eius, et in factis inordinatum seu inconueniens, sed omnia  iudicia sua summe equitatis libra moderando temperat atque disponit. Potest et hec sententia ad creaturarum omnium conditionem transferri; quia creator omnipotens omnia opera sua que ab initio condidit, certo numero, mensura, et pondere creauit. De quo scriptum est: Qui numerat multitudinem stellarum, et omnibus eis nomina uocat . Hinc et in Iob ita legitur: Ipse enim finem mundi intuetur, et omnia que sub celo sunt, respicit, qui fecit uentis pondus, et aquas appendit mensura, quando ponebat pluuiis legem, et uiam procellis sonantibus . Hinc et per quemdam dicitur: Omnia quecunque a primeua rerum natura constructa sunt, numerorum uidentur ratione formata, hoc enim fuit principale in animo conditoris exemplar.  Hinc enim quatuor elementorum multitudo mutata est, hinc temporum uices, hinc motus astrorum celique conuersio. Que cum ita sint, cumque omnium status numerorum colligatione fingantur, eum quoque numerum necesse est in propria semper sese habentem equaliter substantia permanere. Quis ergo hanc mensuram, hunc numerum et hoc pondus Dei sufficit comprehendere, ut constitutiones eius uniuersas in his tribus definitionibus ualeat enarrare? In mensura puto quod constet qualitas, in numero quantitas, in pondere ratio. Hec perequata in iudicio et misericordia Dei constat, quia in his duobus terminis sanctis conclusa sunt, in quibus per hec mundum constituit, gubernat, et iudicaturus est, in his Deus iudex iustus comprehendi non  potest, non potest reprehendi. Omnia ergo que superius diximus, uel dicemus in claustro horum trium nobis nunc abscondita latent: que solis clauibus iudicii et misericordie Dei tunc reserabuntur, ut sciantur, quando in aduentu Domini illuminabuntur, ut laus unicuique sit a Deo uel pena.

Multum enim ualere tibi soli supererat semper, et uirtuti brachii tui quis resistit? Omnipotenti nichil impossibile est, unde ei nemo resistere potest; in uoluntate etenim Domini uniuersa sunt posita, et non est qui possit resistere uoluntati eius. Omnia quecunque uoluit Deus fecit in celo et in terra, in mari et in abyssis. Brachium ergo Domini non aliud quam unigenitus Filius Dei, cui per Isaiam dicitur:  Consurge, consurge, induere fortitudinem brachium Domini. Consurge sicut in diebus antiquis, in generationibus seculorum. Nunquid non tu percussisti superbum, uulnerasti draconem? etc. . Loquitur propheta ex persona populi ad brachium Domini, et eius deprecatur aduentum, ut qui per multa secula sanctos suos de periculis liberauit, et iam presentialiter ueniens electos sucos ab hostibus defendat.



CAPUT XI. Omnipotentiam Dei laudat quod ante eum uisibilia et inuisibilia tanquam gutta roris et tanquam momentum statere sunt omnia.

Quoniam tanquam momentum statere sic ante is  est orbis terrarum, et tanquam gutta roris antelucani que descendit in terram. Huic sententie simile est quod in Isaia legitur: Ecce gentes quasi stilla situle, et quasi momentum statere reputate sunt . Et paulo post: Omnes, inquit, gentes quasi non sint sic sunt coram eo, et quasi nichili et inane reputate sunt ei. Hoc intelligi uult quod mens et ratio et sensus Domini per quem facta sunt omnia, et sine quo factum est nichil, ille sit de quo in psalmis canitur: uerbo Domini celi firmati sunt, et spiritu oris eius omnis uirtus eorum . Omnes gentes que non nouerunt creatorem suum, siue uniuersum mortalium ad comparationem Dei quasi stilla situle sunt et quasi momentum statere quod leui pondere in partem alteram declinatur, et quomodo gutta roris  antelucani que oriente sole facile siccatur, uel quomodo si de situla stilla modica fluat a portante negligitur, ita uniuersa gentium multitudo celesti splendori, et supernis ministeriis, atque angelorum multitudini comparata, pro nichilo ducitur.

Sed et misereris omnium, quia omnia potes, et dissimulas peccata hominum propter penitentiam. Potentia ergo Dei mista semper bonitati, licet nullius sit indiga, tamen opus suum in hominibus propter delicta non despicit, sed per penitentiam indulgendo a peccatis abluit, ac pietate paterna ad se recolligendum fouet ac nutrit. Unde subiungitur:

Diligis enim omnia que sunt et nichil odisti horum  que fecisti, nec enim odiens aliquid contulisti. Quomodo autem posset aliquid permanere nisi tu uoluisses? aut quod a te uocatum non esset, conseruaretur? parcis autem omnibus, quoniam tua sunt, Domine, qui animas amas. Bonus opifex bonum opus diligit, seruat ac regit, et ideo si quando hominum infirmitas a uia ueritatis peccando declinat, sustinet in multa patientia sua exspectans eos per penitentiam conuerti in melius. Unde solem suum oriri facit super bonos et malos, et pluit super iustos et iniustos . Qui autem patientia Dei abutuntur, nec ad penitentiam conuertuntur, iusto iudicio ipsius damnantur, quia iustus Dominus et iustitiam diligit, equitatem uidit uultus eius .



CAPUT XII. Confitetur Sapientia quia Spiritus sanctus suauis est in omnibus, qui bona Dei distribuit in uniuerso orbe.

O quam bonus et suauis est, Domine, spiritus tuus in omnibus! Propter quod hos qui exerrant partibus, corripis, et de quibus peccant admones, et alloqueris ut, relicta malitia eorum, credant in te, Domine. Suauis est enim spiritus Dei, quoniam ipse est amor Dei, et largitor totius boni, ipse corripit homines, quia eos quos replet corripere facit peccantes, sicut ipsa ueritas in Euangelio discipulis ait: Ego ueritatem dico uobis, expedit uobis ut ego uadam. Si enim non abiero, Paraclitus non ueniet ad uos; si autem abiero, mittam eum ad uos. Et cum uenerit ille, arguet mundum de peccato, et de iustitia, et de  iudicio. De peccato quidem, quia non credunt in me. De iustitia uero, quia ad Patrem uado et iam non uidebitis me. De iudicio autem, quia princeps huius mundi iudicatus est . Beatus homo qui huius magistri audit uocem, et obedit mandatis, quia possessor futurus erit regni celestis.

Illos enim antiquos inhabitatores terre sancte tue quos exhorruisti, quoniam odibilia opera tibi faciebant per medicamina et sacrificia iniusta et filiorum suorum necatores sine misericordia, et comestores uiscerum hominum, et deuoratores sanguinis a medio sacramento tuo, et auctores parentes animarum inauxiliatarum perdere uoluisti per manus parentum nostrorum, ut dignam perciperent peregrinationem puerorum Dei, que tibi omnium carior est  terra. Sed et his tanquam hominibus pepercisti, et misisti antecessores exercitus tui uespas, ut illos paulatim exterminarent. Non quia impotens eras in bello subiicere impios iustis, aut bestiis seuis, aut uerbo duro simul exterminare; sed partibus iudicans dabas locum penitentie, non ignorans, quoniam nequam est natio eorum, et naturalis malitia illorum, et quoniam non poterat mutari cogitatio illorum in perpetuum. Semen enim erat maledictum ab initio; nec timens aliquam ueniam dabas peccatis illorum. Commemorat historialiter, quomodo septem gentes, que terram Chananeorum possederant propter infidelitatem et iniustitias quas operate sunt, de locis suis Dominus eiecit, et filios Isrel cultores uidelicet nominis sui in locum eorum introduxit. Mystice  autem septem gentes ille nequissime significant uniuersitatem uitiorum que post preuaricationem primi hominis possidere ceperunt genus humanum, sed per gratiam Christi expulse sunt a fidelium cordibus, ac sacrarum uirtutum ibidem introducta est numerositas, quatenus eiectis de terra animarum per Euangelium Christi possessoribus nefandis, habitatores legitimi, hoc est, uirtutum fructus operante Spiritu sancto germina ibi proferrent uitalia. Si quis autem querendum putat quomodo dicatur exercitus sui antecessores uespas Dominus immisisse in gentes prauissimas, ut paulatim eas exterminarent, cum hoc nusquam in historia ueteris Testamenti legatur corporaliter contigisse, sciat  multa ibi euenire posse in uindicta peruersorum, que scriptor historie per totum non curauit exprimere, uel magis tropica locutione uespas hic positas pro terroribus quas Isrelite pugnantes gentibus circumquaque ingerebant. Fama enim illorum bellorum, que Domini uirtute peracta sunt, acutissimis timoris aculeis pauentium corda pungebant, ita ut in eis omnem uigorem resistendi funditus interimeret, et hoc tandiu quo usque illi culturam Dei fideliter exhibuerant. Postquam autem peccauerunt, et Deo seruire neglexerunt, traditi sunt in manus inimicorum, ita ut qui antea fuerant illis subiecti, postmodum superiores essent effecti.

Quis enim dicit tibi: Quid fecisti? aut quis stabit contra iudicium tuum? aut quis in conspectum tuum  ueniet uindex iniquorum hominum? aut quis imputabit tibi, si perierint nationes quas tu fecisti? Nec enim est alius Deus quam tu, cui cura est de omnibus, ut ostendas quoniam non iniuste iudicas iudidicium. Neque rex neque tyrannus in conspectu tuo inquirent de his quos perdidisti. Manifesta ratione ostendit quod nullo modo creatori imputandum est quod creaturam suam secundum propriam disponit uoluntatem. In uoluntate enim ipsius uniuersa sunt posita, et non est qui possit resistere eius uoluntati . Unde per Paulum dicitur: O homo, tu quis es qui respondeas Deo? Nunquid dicit figmentum ei qui se finxit: Quid me fecisti? An non habet potestatem figulus luti ex eadem massa facere aliud quidem uas in honorem, aliud uero in contumeliam?   Ex ipso enim et per ipsum, et in ipso sunt omnia: sed iustus est Dominus in omnibus uiis suis, et sanctus in omnibus operibus suis. Unde et sequitur:

Cum ergo sis iustus, iuste omnia disponis: ipsum quoque qui non debet puniri, condemnare exterum estimas a tua uirtute. uirtus enim tua iustitie initium est: et ob hoc quod omnium Dominus es, omnibus te parcere facis. Quid est quod eum qui non debeat puniri condemnet, cum ipsa condemnatio certa sit punitio; sed hic punire pro corripere posuit, ac si diceret: Eum qui non recipit correptionem assumet correptionem, iuste condemnat in ignem eternum, qui exter est a Dei uirtute, hoc est, indignus diuina pietate. uirtus enim Dei iustitie initium est;  quia iudicium Dei siue in correptione electorum, siue in condemnatione reproborum summa equitatis perfectio est, et ideo per bonitatem suam diu differendo suspendit iudicium ut plures habeat quibus reddat beneficium. Quando enim superbiens creatura erigit se contra creatorem suum, nichil uult subiici eius dominio, iusta enim punit uindicta, ne uideatur contra opificem suum preualere factura. Potest et hic locus ad passionem Redemptoris nostri apte transferri, quem Pater pro nobis ad mortem tradidit. Sed pensandum est quomodo iustus sit et omnia iuste disponat, si eum qui non debet puniri condemnat. Mediator enim noster puniri pro semetipso non debuit, quia nullum culpe contagium perpetrauit,  sed ipse si indebitam mortem non susciperet nusquam nos a debita morte liberaret. Pater ergo cum iustus sit iustum puniens omnia iuste disponit, quia per hoc cuncta iustificat, quod eum qui sine peccato est pro peccatoribus damnat, ut eo electa omnia ad culmen iustitie surgerent, quo is qui est super omnia damna iniustitie nostre sustineret.

uirtutem enim ostendis tu, qui non crederis esse in uirtute consummatus, et horum qui te nesciunt audaciam traducis. uirtutem enim suam ostendit diuinitas in correptione reorum, ne de sua uirtute presumat contumacia superborum, sed tamen sine ulla passione aut perturbatione sumet, quia Deus est impassibilis, et nulla unquam commutatione a se  diuersus, sed idem ipse semper manens innouat, disponit atque ordinat omnia, quod ita sequens sententia probat.

Tu autem dominator uirtutis cum tranquillitate iudicas, et cum magna reuerentia disponis nos; subest enim tibi, cum uolueris, posse. Omnipotens quippe Deus cum tranquillitate sue nature iudicat omnia, sed patienti uindicta Dei uidetur se sustinere iram, que etiam nulla est, sed affectus humani sicut et membra tropica locutione Deo ascribuntur, ut secundum modum nostrum et intelligentiam se conforment eloquia diuina. Unde et leguntur in Scripturis: Oculi Dei, et aures, os, manus et pedes, ira et furor, et ceteri affectus qui diuersi sunt in hominibus, cum simplex natura nullum habeat diuortium,  nec uera unitas ullam recipiat diuisionem, sed multiplicia ac diuersa opera unus atque idem semper operatur Deus, de quo et per Prophetam dicitur: Omnia ut uestimentum ueterascent, et uelut amictum mutabis ea, et mutabuntur: tu autem idem ipse es, et anni tui non deficient . Nam et in Michea propheta ita scriptum est: Egredietur Dominus de loco suo, et descendet et calcabit super excelsa terre, et consummentur mentes subter eam, uallesque scindentur . In Isaie quoque: Dominus uirtutum egredietur et conteret bellum, et suscitabit celum, et clamabit super hostes suos cum fortitudine . Egredietur ergo Deus de loco suo, quando quietem et mansuetudinem, et clementiam suam pro emendatione peccantium rumpere cogitur, qui  cum per naturam dulcescit, uitio nostro amarus efficitur, non sibi, sed sustinentibus quibus amara tormenta sunt. De natura quoque eius aliter ipse loquitur per prophetam dicens: Ego sum Deus et non commutor . Hinc et per Iacobum dicitur: Apud quem non est transmutatio, nec uicissitudinis obumbratio . Unde et Paulus de Christo ait: Qui est imago Dei inuisibilis . Et rursum: Regi autem seculorum incorruptibilis inuisibili Deo . Et in Euangelio scriptum est: Deum nemo uidit unquam. Unigenitus Filius, qui est in sinu Patris, ipse enarrauit .



CAPUT XIII. Sapientia laudat Dei patientiam, quia dat locum peccatoribus penitentie et non statim ulciscitur.

Docuisti autem populum tuum per talia opera, quoniam oportet iustum esse et humanum, et bone spei fecisti filios tuos. Quoniam iudicans das locum in peccatis penitentie. Per mirifica enim opera omnipotentis Dei fideles instruuntur, ut caueant iniquorum se implicare delictis, magisque studeant semetipsos incontaminatos seruare negotio, fidemque ac spem in Dominum habendo, non negligant tempus sibi indultum penitentiam agendi et bene operandi, imo toto nisu per caritatem contendant suo seruire conditori.

Si enim inimicos seruorum tuorum et debitos morti  cum tanta cruciasti attentione, et liberasti, dans tempus et locum per que possint mutari a malitia, cum quanta diligentia iudicas filios tuos, quorum parentibus iuramenta et conuersationes dedisti bonarum promissionum. Narrat liber Exodus quomodo Dominus per Moysen et Aaron decem plagis uerberaret Aegyptios, hoc est, hostes populi Dei, et inter ipsas plagas respirare eos aliquando concederet, quatenus castigati corrigantur, sed quia perseuerabant in malitia diuina trucidabantur uindicta. E contra uero populus Dei quibus promissio facta est et patribus eorum parum corripiebantur, partimque consolabantur, quousque disciplinis erudiri sustinebant. Postquam autem Euangelium Christi spreuerunt, et Filium Dei crucifixerunt, mirifico modo de amicis in  inimicos sunt conuersi, et ideo de propria terra eiecti per totum orbem dispersi sunt, et tandem sentiebant dure castigati, quod antea nolebant intelligere paterna pietate correpti. Hanc sententiam similiter possumus et de martyribus Christi ac persecutoribus eorum intelligere, quia cum illi ipsos confessores Christi tormentis cruciabant patientia eorum poterant si uellent instrui ut desererent idolorum cultum, et Christiane se religioni subiicerent. Sed sicut illi per penas temporales gloriam consecuti sunt eternam, ita et isti post gaudia parua huius uite in supplicia demersi sunt eterna.



CAPUT XIu. Quod commendat bonitatem suam diuina pietas, que iusta est in omnibus iudiciis suis.

 Cum ergo nobis disciplinam das, inimicos nostros multipliciter flagellas, ut bonitatem tuam cogitemus iudicantes, et cum de nobis iudicatur speremus misericordiam tuam. Hoc est quod in psalmo scriptum est: Multa flagella peccatoris, sperantes autem in Domino misericordia circumdabit . Magna enim distantia est inter iudicium electorum et reproborum, quia illos Dominus corripit, ut a peccatis mundet et a uitiis cerceat, istos autem ut superbie et perfidie sue penas luant, et contra dominatorem omnium se repugnare non posse cognoscant. Felix quippe est qui in iudicando semper pietatem atque bonitatem iudicis sui ante oculos ponit, et sicut sibi a Domino misereri uult, sic et  ipse aliis misereri non detrectet, quia iudicium ei sine misericordia, qui non facit misericordiam. Beati enim misericordes, quoniam ipsi misericordiam consequentur .

Unde et illis qui in uita sua insensate et iniuste uixerunt, per hec que coluerunt dedisti summa tormenta, etenim in erroris uia diutius errauerunt, deos estimantes hec que in animalibus sunt superuacua, infantum insensatorum more uiuentes, propter hoc tanquam pueris insensatis iudicium in derisum dedisti. Merito illi qui in uita sua iniuste et insensate uixerunt, per hec que coluerunt sustinebant tormenta, et diuino iudicio cum nolebant conditorem suum cognoscere atque condigne honorare, traditi sunt in reprobum sensum, ut facerent ea que non conueniunt  contumeliis afficientes corpora sua in semetipsis, in quo et hic turpitudinem, et in futuro cruciatum haberent eternum. Cuius rei apostolus Paulus in Epistola sua ad Romanos exponit ueritatem ita dicens: Reuelatur enim ira Dei de celo in omnem impietatem et iniustitiam hominum eorum qui ueritatem in iniustitiam detinent, quia quod notum est Dei manifestum est in illis. Deus enim illis manifestauit. Inuisibilia enim ipsius a creatura mundi per ea que facta sunt intellecta conspiciuntur: sempiterna quoque uirtus eius et diuinitas, ita ut sint inexcusabiles, quia cum cognouissent Deum, non sicut Deum glorificauerunt, aut gratias egerunt; sed euanuerunt in cogitationibus suis, et obscuratum est cor insipiens eorum. Dicentes enim se esse sapientes, stulti facti sunt, et  mutauerunt gloriam incorruptibilis Dei, in similitudinem imaginis corruptibilis hominis, et uolucrum et quadrupedum, et serpentum. Propter quod tradidit illos Deus in desideria cordis eorum in immunditiam, ut contumeliis afficiant corpora sua in semetipsis, qui commutauerunt ueritatem Dei in mendacium, et coluerunt et seruierunt creature potius quam Creatori, qui est benedictus in secula. Amen  Sic obcecatum est cor illorum ut maiestatem inuisibilis Dei, quem ex his factis agnouerant, non hominibus, sed quod peius est inexcusabile crimen in similitudinem hominum mutarent, ut forma corruptibilis hominis Deus ab his uocetur, hoc est, simulacrum hominis, ut quos uiuos nomine Dei donare non audent, mortuorum imagines in gloriam Dei recipiant.  Quanta egritudo, quanta stultitia hos sapientes appellare ad suam damnationem apud quos  plus mortui possunt quam uiui, et mortui potiores sunt uiuis, a uiuo enim Deo recedentes mortuis fauent, in quorum numero, sicut scriptum est, Mortalis mortuum fingit manibus iniquis ; sic enim Dei maiestatem et gloriam minuerunt, ut horum que minima et parua sunt, similitudini Dei honorificentiam darent. Primi enim Babylonii Deum uocauerunt, figmentum Belis, quondam hominis mortui, qui principatum in eos dicitur egisse. Coluerunt et serpentem draconem, quem Daniel homo Dei occidit, cuius similitudinem habent. Aegyptii autem coluerunt quadrupedem, quem dicebant Apem, in similitudinem uacce. Quod malum imitatus est Ieroboam, uaccas instruens in Samaria quibus sacrificarent Iudei, et uolucres, quia coracina sacra  habent pagani. Harum tamen omnium rerum quas memoraui simulacra coluerunt Aegyptii, et alia que nunc dicere non est necesse. Hec ab his facta sunt qui sapientes se estimauerunt in mundo; quia enim inuisibilem Deum non honorauerunt ista faciendo, nec de his que uisibilia sunt recte sapere potuerunt.

Qui autem ludibriis et increpationibus non correpti sunt, dignum Dei iudicium experti sunt. Utique qui per flagella Dei castigati, correcti non sunt, condignam penam damnationis experti sunt; ad hoc enim Deus corripit ut emendet, nolens quemquam perire, quia omnes homines uult saluos esse, et ad agnitionem ueritatis peruenire. Qui autem ingratus est Dei uisitatione, et per impatientiam incidit in murmurationem, de temporali flagello ad tormenta ducitur  perpetua, ideo et de iisdem impiis subiungitur:

In his enim que patiebantur moleste ferebant, in quibus patientes indignabantur, per hec quos putabant deos, in ipsis cum exterminarentur uidentes, illum, quem olim negabant se nosse, Deum uerum agnouerunt; propter quod et finis condemnationis illorum ueniet. Misera gentilitas quam diu idolis seruiebat, hec etiam errore delusa deos esse putabant, quorum persuasionibus seducebantur, et propter hoc diuersis penis afficiebantur. Unde et ex ea plurimi Deum uerum quem antea in beneficiis suis credere noluerunt, hunc in iudicio iusto postmodum omnipotentem agnouerunt. Non enim poterat latere, quem constat omnium dominatorem esse, quia aut hic per penitentiam conuersis misericordiam impendit,  aut per superbiam rebellantibus in futuro penam tribuit sempiternam.



LIBER TERTIUS.



CAPUT PRIMUM. De idololatrie errore. Quod ipsi idololatre querentes in creaturis Creatorem, si uellent, ipso adiuuante possent inuenire.

 uani sunt autem omnes homines, in quibus non subest scientia Dei. Si autem uniuersa uanitas est omnis homo uiuens, quanto magis illi uani  sunt, qui creatorem suum non agnoscunt. uani sunt autem omnes homines, in quibus non subest scientia Dei, hoc est, timor et reuerentia Dei. Unde per Iob dicitur: Ecce timor Domini, ipsa est sapientia, et recedere a malo intelligentia . Recedit enim a malo, qui recedit ab idolorum cultu; timet Deum, qui mandata eius custodit, Initium enim sapientie  timor Domini, intellectus bonus omnibus facientibus eum .

Et de his que uidentur bona non potuerunt intelligere eum qui est. Ex bonis operibus enim potuerunt cognoscere bonum artificem, qui proprie est, quia semper immutabilis est, qui solus habet immortalilatem, et lucem habitat inaccessibilem; qui semper idem est, et cuius anni nunquam deficient: qui eternus et omnipotens sine initio, et sine fine semper in se manens, secundum uoluntatem suam regit ac gubernat omnia; proinde uanitas hominum uanissima est, qui creaturas pro creatore uenerantur. Unde et sequitur.

Neque operibus attendentes agnouerunt quis esset artifex, sed aut ignem, aut spiritum, aut citatum erem,  aut gyrum stellarum, aut nimiam aquam, aut solem et lunam, rectores orbis terrarum deos putauerunt. Alii enim ignem pro numine colebant, quem appellabant uulcanum; alii etherem siue erem, quem nuncupabant Iouem aut Iunonem; alii nimiam aquam, quam Neptunum nominabant; alii gyrum stellarum, qui a diuersis figuris animalium positiones et cursus distribuebant astrorum; alii solem pro Deo uenerabantur, quem Phebum seu Apollinem uocabant; alii lunam, quam Dianam uocitare solebant. Tali enim errore decepti, uirtutem omnipotentis dei falsis figmentis suis ascribebant, ut quidam petarum gentilium tribus uersibus ita terminaret dicens:

Tot numero talique Deus simulacra figuris
 Imposuit celo, perque atras sparsa tenebras,
Clara ruinose iussit dare lumina nocti.
Quod si fieri non potest ut stelle dii sint, ergo nec sol quidem ac luna dii esse possunt, quoniam luminibus astrorum, non ratione differunt, sed magnitudine. Quod si dii non sunt hi, ergo nec celum quidem, in quo illa omnia continentur. Simili modo si terra quam calcamus, quam subigimus et colimus ad uictum, deus non est, nec campi quidem ac montes dii erunt; si hi dii non sunt, ergo nec tellus uniuersa deus uideri potest. Item si aqua que seruit animantibus ad usum bibendi aut lauandi deus non est, nec fontes quidem ex quibus aqua profluit. Si fontes dii non sunt, nec flumina quidem que de fontibus colliguntur. Si flumina quoque dii non sunt, ergo mare quod ex fluminibus constat deus haberi non potest.  Quod si neque celum, neque terra, neque mare que mundi partes sunt, dii esse possunt, ergo nec mundus quidem totus Deus est, quem idem ipsi Stoici et animantem et sapientem esse contendunt, et propterea Deum in quo tam inconstantes fuerunt ut nichil ab his dictum sit, quod non ab iisdem fuerit euersum.

Quorum si specie delectati deos putauerunt, sciant quanto his dominator eorum speciosior est; speciei enim generator hec omnia constituit. Aut si uirtutem et opera eorum mirati sunt, intelligant ab ipsis, quoniam qui hec constituit fortior est illis, a magnitudine enim speciei et creature cognoscibiliter poterit horum creator uideri. Dignum esset quia per creaturas speciosas  speciosissimus et splendidissimus agnosceretur creator, sed euanuerunt in cogitationibus suis, et elegerunt seruire creature potius quam creatori, qui est benedictus in secula. Non tantum ergo ueritate, sed etiam uerbis suis reuincuntur; sicut enim domus in usum habitandi facta per se nichil sentit, dominoque subiecta est qui eam fecit aut incolit, ita mundus per se nichil sentiens factori Deo subiacet, qui eum in usum sui fecit. Duplici ergo ratione peccator ab insipientibus, primum quod elementa, id est, Dei opera Deo preferunt, deinde quod elementorum ipsorum figuras humana specie comprehensas colunt, nam solis luneque simulacra humanum in modum formant, item ignis et terre et maris que uulcanum, uestam, Neptunum uocant.  Tanta homines imaginum cupiditas tenet, ut etiam uiliora ducantur illa que rara sunt, auro scilicet et gemmis et ebore delectantur, horum pulchritudo ac nitor perstringit oculos, nec ullam religionem putant, ubicunque illa non fulserunt. Itaque sub obtentu deorum auaritia et cupiditas colitur, credunt enim deos amare quidquid ipsi concupiscunt, quidquid est propter quod furta et homicidia latrocinia quotidie seruiunt, propter quod bella per totum orbem populos urbesque subuertunt. Consecrant ergo diis manubias et rapinas suas, quos certe necesse est imbecilles esse, ac summe uirtutis inexpertes, si subiecti sunt cupiditatibus: cur enim celestes eos putemus, si desiderant aliquid ex terra? uel beatos, si aliqua re indigent? uel incorruptos, si uoluptati habent  ea in quibus appetendis cupiditas hominum non immerito damnatur?



CAPUT II. Sequitur ut supra.

Sed tamen in his adhuc minor est querela. Et hi enim fortassis errant Deum querentes et uolentes inuenire. Etenim cum in operibus illius conuersentur, inquirunt, et persuasum habent quoniam bona sunt que uident. Iterum autem nec his debet ignosci. Si enim tantum potuerunt scire ut possent estimare seculum, quomodo huius Dominum facilius non inuenerunt? Huius loci similitudinem Paulus apostolus scribens ad Romanos in Epistola sua, sicut iam superius ostendimus, expressiit dicens: Reuelatur enim ira Dei de celo super omnem impietatem et iniustitiam  hominum, eorum qui ueritatem Dei in iniustitiam detinent, quia quod notum est Dei, manifestum est in illis, Deus enim illis manifestauit. Inuisibilia etenim eius, a creatura mundi per ea que facta sunt intellecta conspiciuntur, sempiterna quoque uirtus eius et diuinitas, ita ut sint inexcusabiles . Notitia Dei manifesta est ex mundi fabrica. Ut enim Deus, qui natura inuisibilis est, etiam uisibilis possit sciri, opus factum ab eo est, quod opificem uisibilitate sua manifestaret, ut per certum incertum possit sciri; ut per hoc quod ceteris impossibile est, ille esse Deus omnium crederetur, qui hoc opus fecit; ita ut sint inexcusabiles: quia quem esse et operari ad utilitatem suam non ignorarent, ea enim que  humanis usibus euoluto anno gignuntur ipsum decreuisse, nulli in dubium uenit; sed cum cognouissent eum, non sicut Deum magnificauerunt aut gratias egerunt, sed euanuerunt in cogitationibus suis, dicentes se esse sapientes, stulti facti sunt . Sapientes enim se arbitrantur, quia rationes physicas inuestigare putant, scrutantes cursum siderum et qualitates elementorum, Dominum autem horum spernentes ideo stulti sunt. Cum ergo hec laudanda sint, quanto magis creator illorum? Solent tamen pudorem passi neglecti Dei misera uti excusatione, dicentes per istos posse ire ad Deum sicut per comites peruenitur ad regem. Age, nunquid tam demens est aliquis aut salutis sue immemor, ut honorificentiam regis uindicet comiti, cum de hac re, si qui etiam tractare  fuerint inuenti, iure ut ei damnantur maiestatis? Et isti se non putant reos qui honorem nominis Dei preferunt creature, et relicto Domino conseruos adorant, quasi sit aliquid plus quod seruetur Deo! Nam et ideo per regem ad tribunos aut comites itur, quia homo utique est rex, et nescit quibus debeat rem publicam credere; ad Deum autem, quem utique nichil latet, omnium enim merita nouit, ad promerendum suffragatore non opus est, sed mente deuota.



CAPUT III. Deridet in manufactis idololatrie errorem.

Infelices autem sunt et inter mortuos spes illorum est, qui appellauerunt deos opera manuum hominum, aurum et argentum, artis inuentionem, et similitudines animalium uel lapidem inutilem opus manus antique.  ueniunt igitur ad deos, non tam religionis gratia, que nulla potest esse in rebus male paratis et corruptibilibus, quam ut aurum oculis hauriant, nitorem leuigati marmoris aut eboris aspiciant, ut insignes lapillis et coloribus uestes, uel distincta gemmis fulgentibus pocula insatiabili contemplatione contrectent; et quanto fuerint ornatiora templa et pulchriora simulacra, tanto plus maiestatis habere credantur: ideo religio eorum nichil est aliud quam quod cupiditas miretur. Sepius diximus argentum et aurum pro sermone et sensu accipi posse, que cum a Deo hominibus data sint ut uel loquantur uel sentiant Deum, et laudent creatorem suum, illi abutuntur hoc munere in idolorum simulatione, iuxta illud quod scriptum est: Dedi eis argentum et aurum,  ipsi uero de argento et auro meo operati sunt Baal . Cum ergo quis Domini terrore perterritus, primum in speluncam pectoris sui idola condiderit et in uoraginibus terre absconderit proferre non audens quod male finxerat, secundus profectus est ut celata prius proiiciat, et in se esse non patiatur, iuxta illud Isaie: In die, inquit, illa, proiiciet homo idola argenti sui et simulacra auri sui, que fecerunt sibi ut adorarent, talpas et uespertiliones. Et ingredientur in fissuras petrarum, et cauernas saxorum a facie formidinis Domini, et a gloria maiestatis eius cum surrexerit percutere terram  Sed uideamus quid adhuc de simulacris in sequentibus dicatur.

 Aut si quis artifex faber de silua lignum rectum secuerit, et huius docte eradat omnem corticem, et arte sua usus diligenter fabricet uas utile in conuersationem uite, reliquiis autem eius operis ad preparationem esce abutatur; et reliquum horum quod ad nullos usus facit, lignum curuum, et uorticibus plenum sculpat diligenter per uacuitatem suam, et per scientiam sue artis figuret illud, et assimilet illud imagini hominis, aut alicui ex animalibus illud comparet, perliniens rubrica, et rubicundum faciens fuco colorem illius, et omnem maculam que in illo est, perliniens; et faciat ei dignam habitationem, et in pariete ponens illud, et confirmans ferro, ne forte cadat, prospiciens illi, sciens quoniam non potest adiuuare se: imago enim est, et opus illi adiutorium. Et de substantia sua, et de filiis  suis, et de nuptiis uotum faciens, inquirit. Non erubescit loqui cum illo, qui sine anima est; et pro sanitate quidem infirmum deprecatur, et pro uita rogat mortuum, et in adiutorium inutilem inuocat; et pro itinere petit ab eo, qui ambulare non potest, et de acquirendo, et de operando, et de omnium rerum euentu petit ab eo, qui in omnibus est inutilis. Hec ad insultationem idolorum et idololatrum sapientia protulit, ut intelligant huiusmodi operatores atque adoratores, quam perniciosum sit et quam uicinum morti perpetue unum Deum omnipotentem et omnium creatorem deserere, et figmenta uaria in contumeliam Dei pro numine colere. Unde et per prophetam Dominus de sua ueneratione et de idolorum falsitate dudum ad populum suum ita locutus est: Ego primus  et ego nouissimus, et absque me non est alius Deus. Quis similis mei? uocet et annuntiet, et ordinem ponat mihi ex quo constitui populum antiquum, et que uentura sunt annuntiet eis? Nolite timere, neque conturbemini; ex tunc audire te feci, et annuntiaui futura: uos estis testes mei. Nunquid est Deus absque me, et formator quem ego non nouerim? Plaste idoli omnes nichil sunt, et amantissima eorum non proderunt eis: ipsi sunt testes eorum, quia non uident, neque intelligunt ut confundantur. Quis formauit Deum, et sculptibile conflauit ad nichil utile? Ecce omnes participes eius confundentur; fabri enim sunt, et ex omnibus conueniunt, omnes stabunt et pauebunt et confundentur simul. Faber ferrarius lima operatus est in prunis, et in malleis formauit illud, et operatus est in  brachio fortitudinis sue; esuriet et deficiet, non bibet aquam et languescet. Artifex lignarius extendit normam et formauit illud in runcina; fecit illud in angulari, et circino tornauit illud: et fecit imaginem uiri, quasi speciosum hominem habitantem in domo. Succidit cedros, tulit ilicem, et quercum que steterat inter ligna saltus; plantauit pinum quam pluuia nutriuit, et facta est hominibus in focum; sumpsit ex eis et calefactus est, et succendit et excoxit panes; de reliquo autem operatus est deum, et adorauit; et fecit sculptile, et curuatus est ante illud. Medium eius combussit igni, et de medio carnes comedit; coxit pulmentum et saturatus est, et calefactus est, et dixit: uah, calefactus sum, uidi focum. Reliquum autem eius deum  fecit, et sculptile sibi; curuatur ante illud, et adorauit illud, et obsecrat dicens: Libera me, quia Deus meus es tu. Nescierunt neque intellexerunt; obliti enim sunt ne uideant oculi eorum, ne intelligant corde suo. Nec recogitant mente sua, neque cognoscunt, neque sentiunt, ut dicant: Medium eius combussi igne, et coxi super carbones eius panes; coxi carnes et comedi, et de reliquo idolum faciam? ante truncum ligni procidam? pars eius cinis est: cor insipiens adorauit illud, et non liberauit animam suam, neque dicit: Forte mendacium est in dextera mea ? Huius prophetie narrationis talis est sensus; nam quod dicit: Ego sum primus et nouissimus, idem est quod alibi legitur ex diuina maiestate prolatum: Ego sum Alpha et Omega, initium et finis . Nec enim dicit esse solum, sed preter uirtutem suam atque sapientiam nullum esse externum Deum, deorumque multorum opinionem et simulacra condemnans: Quis, inquit, similis mei est? uocet ea que non sunt quasi sint, et exponat ordinem creature mee qua cuncta ratione liberauerim, ex quo feci hominem super terram, nec solum uolo, sed quero etiam scientiam futurorum. Unde tu, Isrel, cuius ego rex et redemptor sum, noli timere simulacra, que esse nichil in monte Sinai didicisti. An forsitan alius creator est quem ego non nouerim, aut preter hunc alius est mundus qui ignoti Dei monstret potentiam? Neque uero ea solum que fiunt, sed et illi qui faciunt habebuntur pro nichilo: cumque uindicte tempus aduenerit, nequaquam poterunt  eos manuum suarum opera liberare, que ceca et insensibilia confundunt artifices suos. Quis enim possit hoc credere quod a sua lima et terebro malleoque formetur deus, uel in prunis simulacra fundantur, uel norma runcina, et angularibus circinoque in deos repente consurgant, presertimque cum fame et siti artificis artis uilitas demonstretur: fit enim lignea statua humanam exprimens speciem, et quanto pulchrior fuerit, tanto deus putatur augustior, poniturque in fano, et eterno clauditur carcere, que longo tempore creuit in saltibus, et pro uarietate arborum cedrus, et ilex et quercus uel pinus fuit, mirumque in modum segmenta eius atque rasure mittuntur in focum ut calefaciant artificem dei, et coquant diuersa pulmenta; pars autem  altera formatur in deum ut opere completo adoret illam factor suus, et operis sui imprecetur auxilium, nec intelligit uel recogitat, imo nec carnis nec mentis aspicit oculis, quod non possit esse deus cuius pars igne consumpta est, nec hominis manu fieri diuina maiestas, pleniusque super irrisione idolorum propheticus sermo contexitur, que facilis intelligentie sunt, nec laciniosam imo superfluam expositionem desiderant. Super quo et Flaccus scribit in satyderidens simulacra gentilium

   Olim truncus eram ficulnus, inutile lignum,
Cum faber, incertus scamnum faceretne Priapum,
Maluit esse deum. Deus inde ego, furum auiumque
Maxima formido.

 Quidquid autem de idolis dictum est, potest referri et ad hereseorum principes, qui simulacra dogmatum suorum atque artifici corde componunt et uenerantur ea que a se sciunt esse simulata, nec sufficit eis error proprius, nisi simplices quosque eorum ab oratione deceperunt, et qui questum putant esse pietatem, et deuorant domos uiduarum, abutentesque uulgi imperitia, ita arte dialectica, quasi ascia tereti et lima et runcina formant deum suum, et cudunt malleo, atque inaurant sermonis rhetorici uenustate, quorum deus uenter est, et gloria in confusione eorum.

 Iterum alius nauigare cogitat, et per feros fluctus incipiens iter facere, ligno portante se fragilius lignum inuocat. Illud enim cupiditas acquirendi  excogitauit, et artifex sapientia fabricauit sua. Tua autem, Pater, gubernat sapientia. Hec similiter sicut et priora in sugillationem ponit idololatrarum, quia maxima uecordia est, ut homo ad imaginem Dei conditus, rationalem ab ipso habens animam, per quam excogitare potuit artem, quomodo in fluctibus iter meandi haberet, nauim fabricans secundum artis sue peritiam, non honorem illi tribuat qui hanc scientiam sibi dedit, sed potius inuocet idolum quod simili arte sed maiori uanitate ipse formauit. Nam cum ille sit maior et melior secundum rationem natura eo quem ipse insensibilem ad aliquod simulacrum finxit, non debuit oberrare ut maior minorem adoraret, quia minores a maioribus auxilium querere debent, non maiores a minoribus. Ex  diuino autem munere sicut nauigii preparatio, ita et nauigandi cursus postulandus est, quia omnipotens Creator quemcunque deserit, interimit; quem autem ille gubernat, integra prosperitate exsultat. Omnes autem heretici qui in dogmatibus suis uaria condunt simulacra errorum, ideo in fluctibus huius seculi obuoluuntur, quia nauim Ecclesie reliquerunt et Deum gubernatorem habere noluerunt.

Quomodo dedisti in mari uiam et inter fluctus semitam firmissimam, ostendens quoniam potens es ex hominibus sanare, etiam si quis sine rate adeat mare. Iuxta historiam ergo Domini potentia demonstrata est, cum populum Isreliticum per mare Rubrum sicco pede transire fecit; similiter et exeuntem de  deserto eumdem per Iordanis alueum transduxit diuisis ex utraque parte aquis, ut terrorem incuteret gentibus Chananeorum exterminandis. Sed iuxta allegoriam ipse Dominus fidelibus suis inter seculi fluctus atque persecutorum tormenta preparat semitam fidei atque constantie, per quam possint ab omni scandalo transire illesi, nec eis humani solatii ibi erit opus, ubi potestas Altissimi sue uirtutes mirabiles ostendit effectus.

Sed ut non essent uacua sapientie tue opera, propter hoc etiam exiguo ligno credunt homines animas suas, et transeuntes mare per ratem liberati sunt, sed ab initio cum perirent superbi gigantes, spes oruis terrarum ad ratem confugiens, remisit seculo semen natiuitatis,  que manu tua erat gubernata. Mirabilis creator creature sue dedit scientiam, quatenus in presenti seculo sue possit consulere necessitati, et Domini sui deseruire uoluntati. Sic etiam ab initio quando genus humanum et idololatrie seruire cepit, et omnia mala per superbos gigantes gerebantur in terra, arbiter omnipotens fidelem cultorem suum Ne arcam facere iussit, per quam ipse et progenies eius saluaretur, speciesque omnium animantium ad futuram restaurationem orbis seruarentur. Cuius uidelicet mysterium Petrus apostolus in Epistola sua ostendit dicens: Christus semel pro peccatis nostris mortuus est, iustus pro iniustis, ut nos offeret Deo mortificatus quidem carne, uiuificatus autem spiritu. In quo et his qui in carcere erant spiritu ueniens predicauit,  qui increduli fuerant aliquando, quando exspectabant Dei patientiam. In diebus Ne cum fabricaretur arca in qua pauci, id est, octo anime salue facte sunt per aquam, quod et uos nunc similis forme saluos facit baptisma . Formam baptismi assimilatam dicunt arce et aquis diluuii, et recte omnino quia et ipsa fabricatio arce de lignis leuigatis constructionem significat Ecclesie, que fit de collectione animarum fidelium per architectos uerbi. Et quod pereunte orbe toto pauci, id est, octo anime salue facte sunt per aquam, significat quia ad comparationem pereuntium gentilium, Iudeorum, hereticorum et falsorum fidelium, multo breuior est numerus electorum. Unde de angusta porta et arcta uia que ducit ad uitam dicitur: Et pauci sunt qui  inueniunt eam . Et iterum: Nolite timere, pusillus grex, quia complacuit Patri uestro dare uobis regnum . Quod ergo diluuii aqua non saluauit extra arcam positos, sed occidit, sine dubio prefigurabat omnem hereticum licet habentem baptismatis sacramentum non aliis, sed ipsis aquis ad inferna mergendum, quibus arca subleuatur ad celum. Ipse quoque octonarius numerus animarum que salue facte sunt per aquam significat, quod sancta Ecclesia in sacramentum Dominice resurrectionis baptismi lauacrum percipit, ut sicut ipse resurrexit a mortuis per gloriam Patris, ita nos expurgati a peccatis per aquam regenerationis in nouitate uite ambulemus.

Benedictum est enim lignum per quod fit iustitia.  Per manus autem quod fit idolum, maledictum est et ipsum, et qui fecit illud: quia ille quidem operatus est, illud autem, cum fragile esset, deus cognominatus est. Diuersa est hec comparatio duorum lignorum, quia unum benedictionem, alterum uero maledictionem meretur. Benedictum est enim lignum crucis, in quo per sanguinem Christi reparatus est orbis, et redemptio perfecta est humani generis. E contrario uero maledictum est idolum, hoc est, simulacrum et cultura falsorum deorum, cuius est certus interitus, et operatoris eius manet cruciatus eternus. Nam diabolus recte inde punietur, quod honorem diuinum sibi offerre persuasit atque consensit: homines autem qui illum pro Deo colebant inde merito  tormenta patientur, quia falsa pro ueritate, et facturam pro factore uenerari moliebantur. Sed quia lignum pro homine positum sepe in Scripturis sacris inuenimus, iuxta tropologie regulam, benedictus est homo qui uerba ueritatis profert, et opera facit iustitie. Hereticus autem qui erroris sui figmenta ueneratur maledictus est, et perditioni deputatus eterne, ipse uidelicet et opus eius, hoc est, doctrina eius, quam ille falso pro ueritate docere presumpsit, de quo et subiungitur:

Similiter autem Deo odio sunt impius et impietas eius. Etenim quod factum est cum illo qui fecit tormenta patietur. Hinc et per Ieremiam dicitur: Stultus factus est omnis homo a scientia sua, confusus est omnis falsor in sculptile, quia mendax conflator eius,  nec est spiritus in eis, uana enim sunt opera, et risu digna, in tempore uisitationis sue peribunt .

Propter hoc et in idolis nationum non erit respectus: quoniam creature Dei in odium facte sunt, et in tentationem animis hominum, et in muscipulam pedibus insipientium. Non sunt enim idola gentium et inhabitatores eorum, maligni uidelicet spiritus, digni uenia, quoniam homines qui ad imaginem et honorem Dei creati sunt, a conditore suo abstrahebant, et in erroris sui decipulam immittendo subuertebant. Similiter et heretici si perseuerauerint in nequitia sua, qua homines a ueritate in falsitatem seducunt, neque se correxerint et penitentiam egerint, non euadent iudicium ignis eterni.

Initium enim fornicationis est idolorum inquisitio,  et adinuentio illorum corruptio uite est; neque enim erant ab initio, neque erunt in perpetuum. Licet multa sint fornicationis genera, tamen pessimum est illud quo anima fornicatur recedens a Deo et colens idola. Similiter et illud perniciosum est, quod deserit diuini dogmatis ueritatem, et sequitur heretice opinionis falsitatem. Nam et Paulus apostolus auaritiam idolorum seruitutem appellat , unde coniici datur omnem malam concupiscentiam recte fornicationem uocari, quando anima neglecta superior a lege qua regitur inferior, naturarum turpi uoluntati quasi mercede prostituta corrumpitur, sed hec omnia sicut ab initio non fuerunt creata, ita et in eternum non erunt permanentia. Disperdet enim Dominus uniuersa labia dolosa, et perdet omnes qui  loquuntur mendacium . Unde et per Ieremiam dicitur: Dii qui celum et terras non fecerunt pereant a terra, et de his que sub celis sunt. Dominus autem Deus uerus est, ipse Deus uiuens et rex sempiternus . Unde autem primum processerint idola, sequens ostendit sententia.

Superuacuitas enim hominum hoc adinuenit in orbem terrarum; et ideo breuis illorum finis inuentus est. Acerbo enim luctu dolens pater, cito sibi rapti filii fecit imaginem; et illum, qui tunc quasi homo mortuus fuerat, nunc tanquam deum colere cepit, et constituit inter seruos suos sacra et sacrificia. Deinde interueniente tempore, conualescente iniqua consuetudine, hic error tanquam lex custoditus est, et tyrannorum imperio  colebantur figmenta. Et hos quos in palam homines honorare non poterant, propter hoc quod longe essent, e longinquo figura illorum allata, euidentem imaginem regis, quem honorare uolebant, fecerunt: ut illum qui aberat, tanquam presentem colerent sua sollicitudine. Prouexit autem ad horum culturam, et hos, qui ignorabant, artificis eximia diligentia. Ille enim uolens placere illi qui se assumpsit, elaborauit arte sua, ut similitudinem in melius figuraret. Multitudo autem hominum abducta per speciem operis eum, qui ante tempus tanquam honoratus fuerat, nunc deum estimauerunt. Et hec fuit uite humane deceptio: quoniam aut affectui, aut regibus deseruientes homines, incommunicabile nomen lapidibus et lignis imposuerunt. Firmianus autem Lactantius in libro primo  quem scripsit de falsa religione deorum, huic loco similia profert dicens: Non est obscurum qua ratione homines dii ceperint nominari, propter hominum enim prauitatem qui agrestem uitam sine ullo rectore uiuebant. Non est dubium quin illis temporibus hominem regem, ipsum totamque gentem iactare summis laudibus ceperint, ut etiam deos appellarent, siue ob miraculum uirtutis hoc uere putabant, rudes adhuc et simplices, siue, ut fieri solet, in adulationem presentis potentie, siue ob beneficia quibus ad humanitatem compositi; deinde ipsi reges cum cari fuissent his quoque uitam composuerant, magnum suum desiderium mortui reliquerunt. Itaque homines eorum simulacra fixerunt, ut haberent aliquod ex imaginum contemplatione solatium, progressique  longius per amorem, memoriam defunctorum colere ceperunt, ut et gratiam referre bene meritis uiderentur, et successores eorum allicerent ad bene imperandi cupiditatem. Quod Cicero de natura deorum docet dicens: Suscepit autem uitam hominum consuetudo communis, ut beneficiis excellentes, uiros in celum fama ac uoluntate tollerent. Hinc Hercules, hinc Castor, hinc Pollux, hinc Aesculapius, hinc Liber. Et alio loco: Atque in plerisque ciuitatibus intelligi potest acuende uirtutis gratia, aut quod libentius rei publice causa periculum adirent, optimi cuiusque uirorum fortium memoriam, in honorem deorum immortalium consecratam. Hac scilicet ratione Romani Cesares suos consecrauerunt, et Mauri suos reges; sic paulatim religiones  esse ceperunt, dum illi primi qui eos nouerant eo ritu suos liberos atque nepotes, deinde omnes posteros imbuerunt, et hi tamen summi reges ob celebritatem nominis in prouinciis omnibus colebantur. Priuatim uero singuli populi gentis aut urbis sue conditores seu uiri fortitudine insignes erant, seu femine castitate mirabiles, summa ueneratione coluerunt, ut Aegyptii Isidem, Peni Uraniam, Romani Quirinum, Samos Iunonem, Liberum Naxos, Mauri Iubam, Latini Faunum, eodem utique modo Paphos uenerem, Apollinem Delos, Macedones Scabrium, Athenienses Mineruam, uulcanum Lemnos, sic per populos ac regiones uaria sacra suscepta sunt, dum homines grati esse in suos principes cupiunt. Et cur  alios honores uita carentibus deferant, inuenire non possum: propterea pietas eorum qui successerant plurimum contulit ad errorem, qui ut diuina stirpe nati uiderentur, diuinos honores a parentibus detulerunt, deferrique iusserunt: ideo dicit, incommunicabile nomen lapidibus et lignis impositum: quia uiui et omnipotentis Dei, qui solus est, incomprehensibile nomen in simulacris perfide compositis materie insensibili et fragili ascripserunt, et simul cum falsa religione omnibus uitiis se impudenter perdiderunt. Unde dicit:

Et non suffecerat errasse eos circa Dei scientiam, sed et in magno uiuentes inscientie bello, tot et tam magna mala pacem appellant. Aut enim filios suos sacrificantes, aut obscura sacrificia facientes, aut insanie  plenas uigilias habentes, neque uitam neque nuptias mundas iam custodiunt, sed alius alium per inuidiam occidit aut adulterans contristat; et omnia commista sunt, sanguis, homicidium, furtum et fictio, corruptio et infidelitas, turbatio et periurium, tumultus bonorum, Dei immemoratio, animarum inquinatio, natiuitatis immutatio, nuptiarum inconstantia, inordinatio mechie et impudicitie. Qui enim mutauerunt gloriam incorruptibilis Dei in similitudinem imaginis corruptibilis hominis, et uolucrum et quadrupedum et serpentium, et commutauerunt ueritatem Dei in mendacium, et seruierunt creature potius quam creatori, qui est benedictus in secula; licet se sapientes nominauerint, stulti facti sunt: traditi enim sunt in reprobum sensum, ut contumeliis afficerent  corpora sua in semetipsis, et qui cum Deo per fidem rectam, et bona opera fedus inire noluerunt, sub diaboli cultu constituti, pacem ueram nullo modo inuicem habere potuerunt. Igitur filios suos sacrificauerunt, ut in sacris Saturni ipsi gentiles fecerunt, qui eidem Saturno immolabant pro odio Iouis, et teneras atque innocentes animas, que maxime est etas parentibus dulcis, sine ullo respectu pietatis exstinguebant. Alii enim uirtuti quam Bellonam uocabant humanum sanguinem litando fuderunt; nam sacerdotes ipsi non alieno, sed suo cruore ei sacrificabant, districtis gladiis semetipsos ferientes. De quo optime Quintilianus ait: Istud, inquit, si Deus cogit, iratus est. Alii obscura sacra facientes insanie uigilias plenas habebant, ut in sacris Isidis Aegyptie,  et Cereris Eleusine facere solebant; nam sicut ibi Osiris planctu matris inquirebantur, ita hic ad incestum patrui matrimonium rapta Proserpina requirebatur. Quam quia facibus ex Aethne uertice accensis quesiisse in Sicilia Ceres dicitur, idcirco sacra eius ardentium tedarum iactatione celebrantur. Similiter et in sacris Liberi patris insanie plene uigilie habebantur; nec non et in festa Magne Matris, ubi ad exemplum deorum suorum, qui in eius festiuitate epulis satiati noctem lusibus ducebant, isti totam noctem ludo inutili consumebant. Neque uitam, neque nuptias mundas iam ipsi pagani custodiebant, quia per libidinem et immunditias uite diis suis se placere estimabant, omnia enim confusa  erant ubi ratio et uera religio locum nullum tenebat sed quanto quis sceleratior erat, tanto magis se Deo suo placere putabat.

Infandorum enim idolorum cultura, omnis mali causa est et initium et finis. Nulla maior dementia est quam deserere Deum uiuum, et deseruire idolis mortuis, et ideo omnis mali causa et initium est idolorum cultura, quia postquam mens humana auertit se a creatore suo, omnium scelerum se implicauit erroribus. Initium enim omnis peccati superbia . Similiter autem et finis est, hoc est, consummatio seu plenitudo omnis mali eadem idololatria; nichil enim deest illi in ulla malitia, qui diabolum colit pro diuina potentia; idcirco ei omnia in malum et in peccatum reputantur.

 Aut enim dum letantur insaniunt, aut certe uaticinantur falsa, aut uiuunt iniuste, aut peierant cito. Dum enim confidunt in idolis que sunt sine anima, male iurantes noceri se non sperant. Omnis eorum uita in erroribus est constituta; si letantur, uel in festis uel in ludis suis insaniunt, dum aut homicidia conficiunt, aut libidine obscene se polluunt; dum uaticinantur, fallunt, et auditores suos seducunt; dum iniuste uiuunt, anima mortui sunt; si peierant, cito ad infernum ducuntur; cum iurant in idolis polluunt nomen Dei, qui in lege ita precipit dicens: Non assumas nomen Dei tui in uanum . Et item: Per nomen, inquit, externorum deorum non iuretis, sed in nomine Domini Dei uestri . Sed cum deludere se Deum posse estimant in eternam  mortem semetipsos precipitant. Allegorice autem heretici errorum suorum simulacra colentes perditionis sue ipsi sibi existunt causa quorum doctrina est falsa, uita iniusta, letitia insana, mors nefanda. Quoniam cum iniuste iurant in idolo et non sperant in Deo uero, contemnentes iustitiam, meritorum suorum iustam recipient uindictam. Quod et consequenter insinuat.

Non enim iurantium est uirtus, sed peccantium pena perambulat semper iniustorum preuaricationem. Iusto enim Dei iudicio damnati sero penitentes agnoscunt, quod antea uiuentes credere noluerunt; sic et Psalmista testatur dicens: Cognoscetur Dominus iudicia faciens, in operibus manuum suarum comprehensus est peccator. Conuertentur peccatores in  infernum, omnes gentes que obliuiscuntur Deum  Tu autem, Deus noster, suauis et uerus es, patiens et in misericordia disponens omnia. Etenim si peccauerimus, tui sumus, scientes magnitudinem tuam. Et si non peccauerimus, scimus quoniam apud te sumus computati. Deus noster suauis, quoniam ineffabilis est dilectio. Est uerus, quia neminem fallit, et a nemine fallitur. Patiens et in misericordia disponens omnia; propter bonitatem enim suam patienter sustinens nos exspectat conuerti in melius. nolens quemquam perire, sed omnes saluos  esse, et ad agnitionem ueritatis peruenire. Qui per prophetam ait: Nolo mortem peccatoris, sed ut conuertatur et uiuat . Cuius manum si peccauerimus euadere non possumus, quia eius creatura sumus. Si autem peccare desierimus et bonis operibus insistimus, certam remunerationem ab illo percipiemus, apud quem omnium bonorum actuum numerus integer seruatur. Ipse enim nouit omnes, et nullum coram eo latet secretum. Eius autem cognitio quid nobis conferat sequens sententia manifestat.

Nosse enim te consummata iustitia est, et scire iustitiam et uirtutem tuam, radix est immortalitatis. Quicumque uere Deum nosse cupit, ab omni peccato se abstinere contendit, quod Ioannes apostolus comprobat dicens: Omnis qui habet spem hanc in eo sanctificat  se, sicut et ille sanctus est . Et item: Omnis qui in eo manet non peccat, omnis autem qui peccat non uidit eum nec cognouit eum . Nosse autem Deum consummata est iustitia, hoc est, summa beatitudinis perfectio; et scire iustitiam eius et uirtutem radix est immortalitatis. Que est autem iustitia et uirtus Dei nisi ille de quo Apostolus ait: Christum Dei dico uirtutem et Dei sapientiam, qui factus est nobis a Deo sapientia et iustitia, sanctitas et redemptio. Nosse enim Deum et iustitiam eius atque uirtutem radix est immortalitatis , hoc est perceptio incorruptionis et contemplatio ueritatis in eterna uita, sicut ipsa ueritas in Euangelio ad Patrem ait: Hec est enim uita eterna, ut cognoscant te unum uerum Deum, et, quem misisti, Iesum Christum;  quem nunc ex parte cognoscimus in fide, tunc autem cognoscemus in ueritate, sicut et cogniti sumus, quoniam uidebimus eum sicut est: nunc uero uidemus per speculum et in enigmate; tunc autem facie ad faciem .



CAPUT u. De diuersis erroribus idolorum, qualiter introducti sint in genere humano; et quod uite humane semper deceptor sit idolorum cultus.

Non enim in errorem induxit nos hominum male artis excogitatio, nec umbra picture, labor sine fructu, effigies sculpta per uarios colores cuius aspectus insensato dat concupiscentiam, et diligit mortue imaginis effigiem sine anima. Ex persona fidelium loquitur, qui Dei gratia muniti nullo modo gentilium iniquitati  se immiscere uolunt, nec errores eorum quos habent in idololatria et diuersis sceleribus dignantur imitari, quia sine fructu iustitie huiusmodi labor est, imo mortem meretur perpetuam, de quo et subiungitur:

Malorum amatores digni sunt morte, qui spem in talibus habent, et qui faciunt illos, et qui diligunt, et qui colunt. Non solum ergo hi qui fabricant idola, sed et illi qui diligunt ea atque colunt spem suam in illis ponentes noxii sunt et preuaricatores, quia non tantum facientes mala, sed et consentientes facientibus digni sunt morte. Quales autem sunt qui spem habent in idolis suis ostendit Psalmista dicens: Simulacra gentium argentum et aurum, opera manuum  hominum. Os habent et non loquentur, oculos habent et non uidebunt. Aures habent et non audient, nares habent et non odorabunt. Manus habent et non palpabunt, pedes habent et non ambulabunt, non clamabunt in gutture suo; neque enim est spiritus in ore ipsorum. Similes illis fiant qui faciunt ea, et omnes qui confidunt in eis . Mortalis enim mortuum fingit manibus iniquis et colit stultus stultissimum. Allegorico autem sensu inuentores et exstructores peruersorum dogmatum heresiarche sunt; amatores autem et cultores eorum sequaces et alumni eorum, qui omnes rei sunt et obnoxii perditionis: Omnes enim pauebunt et stabunt, et simul confundentur . Disperdet enim Dominus uirum hunc qui hoc fecerit, magistrum et discipulum eius . ue anime eorum, quoniam reddita eis sunt mala .

Sed et figulus mollem terram premens, laboriose fingit ad usus nostros unumquodque uas, et de eodem luto fingit que munda sunt in usum uasa, et similiter que his contraria: horum autem uasorum quis sit usus, iudex est figulus. Et cum labore uano deum fingit de eodem luto, ille qui paulo ante de terra factus fuerat, et post pusillum reducit se unde acceptus est, repetitus anime debitum quam habebat. Sed cura est illi, non quia laboraturus est, nec quoniam breuis illi uita est, sed concertatur aurificibus et argentariis: sed et erarios imitatur, et gloriam prefert, quoniam res superuacuas fingit. Cinis est enim cor eius, et terra superuacua spes illius, et luto uilior uita eius: quoniam  ignorauit qui se finxit, et qui inspirauit illi animam que operatur, et qui insufflauit ei spiritum uitalem. Sed et estimauerunt lusum esse uitam nostram, et conuersationem uite compositam ad lucrum, et oportere undecunque etiam ex malo acquirere. Superius narrauerat de his qui de lignis aut lapidibus aut metallis aliquibus idola fabricauerant; nunc et de illis dicit, qui in arte figuli eamdem uanitatem secuti sunt, pari errore noxios eos esse comprobans. In tantam enim stultitiam ipsi gentiles deuoluti sunt, ut non solum de auro siue argento, siue etiam lapidibus pretiosis idola conderent, sed et de uili luto simulacra pari modo fingerent, deum appellantes eum, qui de limo terre testaceo opere formatus erat. Unde iuste eis retributum est, ut qui homines de  terra facti fuerant, cum meliorem sui partem, hoc est, rationabilem animam que ad imaginem Dei creata est, ad adorandum Deum uiuum nolebant sequi, uiliorem sui portionem, hoc est, corpus terrenum imitando luteum adorarent deum, sicque postmodum sine boni operis fructu terre insensibili, de qua sumpti sunt, ipsi insensati et inutiles redderentur. Mystice autem omnes heretici atque schismatici qui ueritatem Dei in iniustitiam detinent, et mendacium pro ueritate in doctrinarum suarum simulacris colunt. Licet aliquando uenusta locutione aut uerisimilibus ea uirtutibus polleant, tamen fragilia ac si lutea sint omnino esse probabunt, quia res superuacuas fingunt, et proinde cinis est cor eorum,  hoc est, feda cogitatio ipsorum, et omni ceno sordidior uita illorum, quoniam ignorant eum qui se finxit, et mentem intelligibilem dedit, sed euanescunt in cogitationibus suis, sensum sanctorum Patrum spernendo quem illi in diuinis Scripturis dono Spiritus sancti habebant, nouos errores ac si ludos uanos propter humanum fauorem et terrenum lucrum impudenter condunt, errantes scilicet et in errorem quoscunque possunt mittentes, ut inexcusabiles sint in die iudicii, quando iudex omnium uenerit iudicare occulta cordium et reddere unicuique secundum opera sua. Unde et sequitur:

Hic enim super omnes scit se delinquere, qui ex terre materia fragilia uasa et sculptilia fingit. Nullam enim excusationem habent heretici, quia scienter  peccant, dum sanctos et catholicos doctores in fide recta et doctrina sana nolunt sequi, sed iuxta inuentiones suas peruersas magis eligunt terrenum et fragilem sensum, quam spiritalem et celestem in dogmatibus suis molini. Omnes enim insipientes supra modum anime superbi sunt.



CAPUT uI. Quod idololatrie causa omnia nefanda ab ethnicis sint reperta, et quod propter illam multa passi sunt tormenta.

Inimici populi tui et imperantes illi, quoniam omnia idola nationum estimauerunt deos, quibus neque oculorum usus est ad uidendum, neque nares ad percipiendum spiritum, neque aures ad audiendum, neque digiti manuum ad tractandum, sed et pedes eorum  pigri ad ambulandum. Superbi quippe hostes populi Dei et inimici omnes iustitie, licet ad tempus in terra dominari uideantur, tamen quia insipientes sunt cum insensata idola nationum estimant esse deos quibus non est uisus, nec auditus, nec tactus, nec ullus uiuendi sensus; infelices sunt super modum anime sue interitum in gehenna exspectantes, ubi erit perpetua pena cruciandi; nam uermis eorum non moritur, et ignis non exstinguetur, pro eo quod non dederunt honorem Deo uiuo et uero, et seruierunt sculptilibus que ipsi nequiter finxerunt .

Homo enim fecit illos, et qui spiritum mutuatus est, finxit illos; nemo enim sibi similem homo deum poterit fingere. Cum sit enim mortalis, mortuum fingit manibus iniquis. Melior est enim ipse his quos colit, quia  ipse quidem uixit, cum esset mortalis, ille autem nunquam. Melior est enim homo idolis secundum rationem creationis sue, quia ipse uiuit et intelligit, illa autem nunquam. Sed tamen quia magis secutus est uanitatem erroris quam scientiam ueritatis, impletur in eo quod per Psalmistam dicitur: Homo cum in honore esset non intellexit, comparatus est iumentis insipientibus, et similis factus est illis .

Sed et animalia miserrima colunt; insensata enim comparata his, aliis sunt deteriora. Sed nec aspectu aliquis ex his animalibus bona potest conspicere. Effugerunt autem Dei laudem, et benedictionem eius. Misera gentilitas non solum humanam speciem in insensibilibus rebus formatam pro numine colebat, sed  etiam ceterorum animalium species peruerse adorabat, nec iustam discretionem in ulla re habuerat. Secundum considerationem enim ueritatis uiuentia proponuntur mortuis, et sensibilia insensibilibus, et rationalia animantia ceteris animantibus; sed dignum fuit ut qui creatorem suum ignorauerunt, in creaturis quoque ipsius distinctionem congruam facere nescirent; qui enim Dei laudem et benedictionem in semetipso habere negligit, in aspectu et discretione animalium semetipsum errare probabit.

 Propter hoc per his similia passi sunt digna tormenta, et per multitudinem bestiarum exterminati sunt. Hec si ad Aegyptios refers, qui cum idololatre fuissent et uariis erroribus dediti populum quoque Dei iniuste persecuti sunt, in illis decem  plagis quibus Dominus eos corripuit, pro eo quod noluerunt populum suum dimittere, bestiarum eos potest intelligere seuitiam expertos esse; nam et ibi musce diuersi generis et locuste eos describuntur deuastasse, similiter et rane et rupete et cetera animantia terre, de quibus in psalmo scriptum est: Immisit eis muscam caninam, et comedit eos; ranam, et exterminauit eos; et dedit erugini fructus eorum, et labores eorum locuste . Aliter quoque hereticos et schismaticos atque omnes iniquos spiritales bestie, hoc est, maligni spiritus laniant, dissipant atque exterminant, quorum quia consentiebant uoluntati iusto Dei iudicio subditi sunt ditioni, ut eos crucient atque disperdant.

Pro quibus tormentis bene disposuisti populum  tuum, quibus dedisti concupiscentiam delectamenti sui nouum saporem, escam parans eis ortygometram, ut illi quidem concupiscentes escam, propter ea que illis ostensa et missa sunt, etiam a necessaria concupiscentia auerterentur. Hi autem in breui inopes facti nouam gustauerunt escam; oportebat enim illis quidem sine excusatione superuenire interitum exercentibus tyrannidem; his autem tantum ostendere quemadmodum inimici illorum exterminabantur. Legitur in libro Numerorum quod populus Isreliticus cum esum carnium in deserto concupierat, multitudinem cothurnicum Domino tribuente acceperit, quas comedens satiatus est usque ad nauseam, sed tamen non procul ab eis fuit ipsius concupiscentie uindicta, nam furor Domini concitatus in populum, percussit  sit eum plaga magna nimis, uocatusque est locus ille sepulcrum concupiscentie . Hoc ergo nunc commemorat sapientia alternando disputans de internecione Aegyptiorum et correptione Isrelitarum, quia cum illi Deo repugnantes et in populum eius tyrannidem exercentes sine excusatione subito perierunt. Isti uero ad tempus correcti et disciplinabiliter castigati, non tamen omnino solatio diuino sunt destituti. Unde et sequitur:

Etenim cum superueniret illis seua bestiarum ira, morsibus peruersorum colubrorum exterminabantur. Sed non in perpetuum permansit ira tua, sed ad correptionem in breui turbati sunt, signum habentes salutis  ad commemorationem mandati legis tue. Qui enim conuersus est, non per hoc quod uidebat sanabatur, sed per te omnium saluatorem; et in hoc autem ostendisti inimicis nostris, quia tu es qui liberas ab omni malo. Item legitur in predicto libro Numerorum quod murmurantes filii Isrel, in trigesima quinta mansione pre tedio itineris ac laboris, et pre tenuitate uictus iram Domini contra se incitarint. Quamobrem misit Dominus in populum ignitos serpentes, ad quorum plagas et mortes plurimorum uenerunt ad Moysen et dixerunt: Peccauimus, quia locuti sumus contra Dominum et te; ora ut tollat a nobis serpentes. Orauit Moyses pro populo, et locutus est Dominus ad eum: Fac serpentem eneum et pone eum pro signo: qui percussus aspexerit eam, uiuet. Fecit  ergo Moyses serpentem eneum et posuit eum pro signo, quem cum percussi aspicerent sanabantur . Sed diligenter pensandum est hoc quod dicitur: Qui enim conuersus est non per hoc quod uidebat sanabatur, sed per te ominum saluatorem. Non enim eneus serpens, qui pro signo figuraliter ponebatur saluauit illos, sed sacramentum mysterii, hoc est, mors Christi, qui in eo serpente figurabatur, ipse saluauit genus humanum: omnia enim in figura contingebant illis. Scripta sunt autem ad correptionem nostram, in quos fines seculorum deuenerunt. Sed quid illud significat quod uulnera in hominibus ex morsu ferorum serpentium facta exaltato et respecto eneo serpente sanabantur, nisi quod nunc in typo Saluatoris, qui ferum antiquumque serpentem in patibulo  crucis, triumphauit, diaboli uenena superantur? ita ut qui uere expresseque imaginem Filii Dei passionemque eius conspexerit, conseruetur. Hoc enim significant et uerba ipsius Domini dicentis: Sicut exaltauit Moyses in eremo serpentem, sic oportet exaltari filium hominis, ut omnis qui credit in eum non pereat, sed habeat uitam eternam . Recte ergo serpens eneus ipse erat, qui ligno suspensus est; es quippe ceteris metallis durabilius esse solet, et aperte eneus serpens in ligno suspensus est, ut Dominus et in serpente mortuus et in ere significaretur eternus; uidelicet ut indicaretur mortuus per humanitatem, et tamen esset quasi eneus propter diuinitatem.

Illos enim locustarum et muscarum occiderunt morsus,  et non est inuenta sanitas anime illorum; quia digni erant ab huiuscemodi exterminari. Filios autem tuos nec draconum uenenatorum uicerunt dentes. Notanda est distinctio, quia sicut electos aliquando castigatio probat ac commonet, ut caueant peccata et operibus insistant iustitie, fidemque Dei et mandatorum eius custodiam diligenter obseruent, ita reprobos quoque correptio adhibita deiicit ac disperdit, quoniam nulla in eis inuenitur correctio et emendatio condigna; propterea ergo idololatras parua animantia Deo uolente interemerunt, et e contrario Isrelitas cultores ueri Dei, uis uenenatorum serpentium non potuit exterminare, quoniam nouit Dominus pios de tentatione eripere, iniquos  uero in diem iudicii cruciandos seruare. Unde et sequitur.



CAPUT uII. Confitetur Deo quod suauis et uerus, patiens et misericors est, per sermonem suum saluans electos et iudicans reprobos.

Misericordia tua enim adueniens sanabat illos; in memoria enim sermonum tuorum examinabantur, et saluabantur, ne in altam incidentes obliuionem, non possent uti tuo adiutorio; etenim neque herba neque malagma sanauit illos, sed tuus, Domine, sermo qui sanat omnia: Tu es enim, Domine, qui uite et mortis habes potestatem, et deducis ad portas mortis et reducis. Nota quod dicit a serpentibus lesos, non per malagma atque medicorum opera sanatos, sed per  uerbum Domini, hoc est, Filium per quem uniuersa condita sunt, et sine ipso factum est nichil: cuius potestas dominatur ubique, et omnia quecunque uult facit in celo et in terra, in mari et in omnibus abyssis; ipse curat corpora, ipse a spiritalibus bestiis, hoc est, malignis spiritibus saluat et animas, nec est qui possit resistere uoluntati eius .

Homo autem occidit quidem per malitiam animam suam, et cum exierit spiritus non reuertur, nec reuocabit animam que recepta est, sed tuam manum effugere impossibile est. Per malitiam hominis anima occiditur, hoc est, per nequitiam proprie uoluntatis, et effectum praui operis. Unde quidam ait: Neminem ledi posse nisi a semetipso, quia aut proprii sceleris ipse inuentor est, aut aliene nequitie assensor et  fautor. Si enim homo custodit mentem suam, et non consentit persuasioni inique, liber est ab omni crimine.



CAPUT uIII. Subsannat inuentores idololatrie, ostendens quomodo Deo iudicante per aquam et grandinem et ignem excruciabantur.

Negantes autem nosse te impii per fortitudinem brachii tui, flagellati sunt nouis aquis, et grandinibus, et pluuiis persecutionem passi sunt, et per ignem consummati. Quod enim mirabile erat in aqua que omnia exstinguit plus ignis ualebat, uindex est enim orbis iustorum. Cum Moyses Pharaonem Domini uerbo compellebat, ut filios Isrel abire permitteret ex Aegypto, quatenus sacrificarent Domino in deserto,  induratus profana uoce respondit: Nescio Dominum, et Isrel non dimittam . Quapropter diuersis plagis simul cum populo suo correptus est, inter quas grandine simul et igne percutiebatur sicut legitur in Exodo: quoniam grando et ignis commista pariter ferebantur, et percusserunt cuncta que fuerunt in agris ab homine usque ad iumentum, cunctamque herbam agri percussit grando, et omne lignum regionis confregit . Nec mirum quod duo contraria elementa, hoc est, ignis et grando simul feriebant, quoniam omnia creatoris sui consentiunt uoluntati, nec ibi est aliqua aduersitas, ubi diuina imperat maiestas. Quodam enim tempore mansuetabatur ignis ne comburerentur, que ab impiis missa  erant animalia, sed ut ipsi uidentes scirent quoniam Dei iudicio patiuntur persecutionem. Et quodam tempore in aqua super uirtutem ignis ardebat undique ut iniquam terre nationem exterminaret. Igitur sicut in libro Genesis legitur, quod pluerit Dominus super Sodomam et Gomorrham ignem et sulphur de celis a Domino ut disperderet impios , et in Exodo mistura grandinis et ignis narratur impios percussisse , ita in Numerorum libro commemorantur igniti serpentes, rebellosos et murmuratores exterminasse, quatenus ipsi proterui agnoscerent, quod omnis creatura ad ultionem parata est peruersorum, quando conditoris sui non formidant rebellare preceptis .



CAPUT IX.  Predicat Deum dedisse populo Isreli timenti se escam delectamenti.

Pro quibus angelorum esca nutriuisti populum tuum, et paratum panem de celo prestitisti illis sine labore, omne delectamentum in se habentem, et omnis saporis suauitatem. Substantia enim tua dulcedinem tuam, quam in filios habes ostendebat; et deseruiens uniuscuiusque uoluntati, ad quod quisque uolebat, conuertebatur. Nix autem et glacies sustinebant uim ignis, et non tabescebant: ut scirent quoniam fructus inimicorum exterminabat ignis ardens in grandine et pluuia coruscans. Hic autem iterum ut nutrirentur iusti, etiam sue uirtutis oblitus est. Commemorat hic sapientia populo Isrelitico in deserto cibum manna celitus datum suauissimum ac saluberrimum scilicet,  quatenus Redemptori suo inde maiores gratias referrent, qui non solum ab hostibus coangustatos eos misericorditer liberauerit, sed etiam indigentes dapibus supernis largiter pauerit . Si quis autem querendum putat, quid sit quod dicit, niuem et glaciem sustinere uim ignis et non tabescere, intelligat ibi non innotuisse, quod duo contraria elementa, hoc est, ignis et aqua gelata impios concorditer feriebant, uel qualitatem aliquam celestis cibi qui in esca populo Dei datus est, ibi expressum esse qui uim ignis ubi oportebat sufferebat, et tamen quando oportebat, ad calorem solis liquefiebat. Legitur quoque in Exodo, quod apparuisset in solitudine album minutum et quali pilo tonsum in similitudinem pruine super terram, cuius esum sentiebant  quasi simile cum melle mistum, nec ob uim ignis defectum patiebatur. Unde in Numerorum libro scriptum est: Erat autem manna quasi semen coriandri coloris bedellii; circuibatque populus colligens illud, frangebat mola, siue terebat in mortario, coquens in olla et faciens ex eo tortulas saporis quasi panis oleati. Sole autem orto liquefiebat . Mystice autem sicut in flagello grandinis et ignis dura increpatio, quasi Scriptura diuina peccatores cruciat intelligitur, ita et in celesti cibo consolatio superna, que iustos ac Deo deuotos quotidie refouet significatur. Aliter manna significat panem illum, qui in Euangelio ait: Ego sum panis uite qui de celo descendi, et do uitam mundo. Qui uenit ad me non esuriet, et aui credit in  me non sitiet unquam. Et item: Panis, inquit, quem ego dabo, caro mea est pro mundi uita. Et rursum: Qui manducat carnem meam et bibit meum sanguinem, in me manet et ego in eo . Quicunque ergo ad huius panis participationem ueraciter peruenit, procul dubio uitam eternam sine fine possidebit. Cruciantur ergo reprobi spiritali fame, et pascuntur electi salubriter celesti pane: illi quotidie diuersis laboribus preparantur ad futuram penam; isti autem ope diuina quotidie nutriuntur ad uitam eternam. Quod et Propheta testatur dicens: Multa flagella sunt peccatorum; sperantes autem in Domino misericordia circumdabit 



CAPUT X.  Narrat quod mortis et uite solus Dominus habeat potestatem, qui nutu suo regit uniuersa, flagello puniens impios, et pane celesti reficiens pios.

Creatura enim tibi creatori deseruiens, excandescit in tormentum aduersus iniustos, et lenior fiet ad benefaciendum pro his qui uite confidunt. Confunduntur hac sententia omnes impii et peccatores, quod cum cetera creatura creatori suo deseruiat, ipsi soli eius uoluntati et mandatis repugnare inueniantur. Sed quia nemo poterit resistere uoluntati eius, inde merito creaturarum omnium concordia flagellantur atque corripiuntur, et si non penituerint neque se correxerint perpetuis penis cruciandi tradentur. Solis autem bonis uera preparantur bona, iniquis autem indeficientia destinata  sunt tormenta.



CAPUT XI. Sequitur ut supra.

Propter hoc et tunc in omnia transfigurata omnium nutrici gratie tue deseruiebat, ad uoluntatem eorum qui a te desiderati sunt: ut scirent filii tui, quos dilexisti, Domine, quoniam non natiuitatis fructus pascunt homines, sed sermo tuus hos qui in te crediderint, conseruat. Multiplici ergo solatio populus Dei in deserto diuina miseratione fouebatur. Pluit illis de celo manna, data est eis de petra aqua largissima, pasti sunt auium carnibus, uestimenta eorum non sunt attrita, neque calceamenta consumpta; per diem sol non urebat eos, quia  eduxit eos in nube diei, et tota nocte in illuminatione ignis, ut creatori suo inde magis deuoti fierent, quo eos gratis in omni necessitate procurando adiuuaret. Ideo enim illis temporaliter consulit, ut illum perpetualiter diligerent atque intelligerent, secundum huius loci mentionem, quoniam non natiuitatis fructus pascunt homines, sed sermo Dei hos qui in illum credunt conseruat. Quod et Moyses in Deuteronomio comprobat dicens: Afflixit te penuria, et dedit tibi cibum manna, quem ignorabas tu et patres tui, ut ostenderet tibi quod non in solo pane uiuit homo, sed in omni uerbo quod egreditur de ore Dei. uestimentum tuum quo operiebaris nequaquam uetustate defecit, et pes tuus non  est subtritus. En quadragesimus annus est ut recogites in corde tuo, quia sicut erudit homo filium suum, sic Dominus Deus tuus erudiuit te ut custodias mandata Dei tui, et ambules in uiis eius, et timeas eum; Dominus enim tuus introducet te in terram bonam . Sed quia ipsi semper ingrati fuerunt et figure adherentes, ipsam ueritatem ad se uenientem recipere nolebant, ideo ad fructus sancte Ecclesie uniuersa translata sunt; omnia enim in figura contingebant illis. Scripta sunt autem ad correptionem nostram, quod et Paulus ad Corinthios scribens manifeste probauit dicens: Nolo enim uos ignorare, fratres, quoniam patres nostri omnes sub nube fuerunt, et omnes mare transierunt, et omnes in Moyse baptizati sunt in nube et in mari, et omnes  eamdem escam spiritalem manducauerunt, et omnes eumdem potum spiritalem biberunt. Bibebant autem de spiritali consequente eos petra: petra autem erat Christus . Totius enim legis firmamentum et figure ueritas Christus est, quem qui crediderit, totam legem impleuit; qui autem non crediderit, quasi preuaricator legis in eternum peribit.

Quod enim ab igne non poterat exterminari, statim ab exiguo radio solis calefactum tabescebat, ut notum omnibus esset quoniam oportet preuenire solem ad benedictionem tuam, et ad orientem lucis oportet te adorare. Superius iam diximus quod manna ignis odorem sustinens ad solis calorem tabesceret; nunc autem quia idem repetit mysterium eius dicere satis esse credimus. Ille enim figuralis cibus historialiter  pascebat patres nostros, sed ad ortum ueri solis liquefiebat, hoc est, in natiuitate Christi ad spiritalem usum soluebatur, et in celeste sacramentum uertebatur, quatenus preueniamus solem in benedictionibus, hoc est, Christi diuinitatem eternis preconiis predicemus, dicentes cum euangelista Ioanne: In principio erat uerbum, et uerbum erat apud Deum, et Deus erat uerbum. Hoc erat in principio apud Deum: omnia per ipsum facta sunt, et sine ipso factum est nichil, etc. . Ad ortum autem lucis, hoc est, ad aduentum Saluatoris, dicamus: uerbum caro factum est, et habitauit in nobis, et uidimus gloriam eius, gloriam quasi unigeniti a Patre, plenum gratie et ueritatis. Quid autem de illo populo carnali subsequatur uideamus.

 Ingrati enim fides tanquam hibernalis glacies, tabescit et disperiet tanquam aqua superuacua. Ingrati enim populi, hoc est, Iudeorum spes quam illi habent modo in aduentum regis sui, nimirum Antichristi, tanquam hibernalis glacies tabescit, hoc est, frigida in infidelitate sine fructu iustitie marcescit, et disperiet tanquam aqua superuacua, cum omnis traditio doctrine illorum, nullo usui apta deputetur; dicit enim nobis Saluator noster loquens ad apostolos: Sinite illos, ceci sunt duces cecorum. Omnis plantatio quam non plantauit Pater meus celestis eradicabitur .



CAPUT XII. Sapientia laudat Deum, quod magna sint iudicia eius et inenarrabilia uerba ipsius, qui mirabiliter puniebat aduersarios.

 Magna enim sunt iudicia tua, et inenarrabilia uerba tua; propter hoc indisciplinate anime errauerunt. Magna sunt iudicia omnipotentis Dei, et inenarrabilia uerba, quibus nutu mirifico creaturam regit uniuersam. Propterea enim insensate anime infidelium errauerunt, quoniam creatorem suum, qui uerbo suo omnia fecit, credere et intelligere noluerunt, nec ei debitum honorem in cultu pietatis exhibuerunt. Nec est contrarium huic sententie quia dicit inenarrabilia esse uerba Dei illud quod Psalmista ait: In labiis meis pronuntiaui omnia  iudicia oris tui , quia que ille ore pronuntiare, hoc est, manifestare uoluit ut ea humana fragilitas intelligere et referre potest; que autem ipse abdita esse decreuit, nullus omnino inuestigare potuit.

Dum enim persuasum habent iniqui posse dominari nationi sancte, uinculis tenebrarum et longe noctis compediti, inclusi sub tectis fugitiui per tuam prouidentiam iacuerunt, et dum putant se latere in obscuris peccatis, tenebroso obliuionis uelamento dispersi sunt, pauentes horrende et cum admiratione nimia perturbati. Commemorat hoc quod in Aegypto hostes populi Dei in caligine tenebrarum perpessi sunt, quas Scriptura tam densas refert, ut palpari quirent; in quibus horrorem nimium perpessi, merito peccatorum  suorum et tenebrose obliuionis condigne puniebantur. Mystice autem omnes persecutores Ecclesie Christi, Iudei uidelicet, pagani et heretici, nec non et falsi Christiani tenebras scelerum suorum atque erroris patiuntur enormes, neque usquam tuti ac securi esse possunt, quos rectores tenebrarum harum iuxta uoluntatem suam ducunt, et ad extremum in tenebras exteriores, ubi erit fletus et stridor dentium, perpetualiter secum puniendos demergunt. Quod autem in tenebris sunt omnes male agentes, ostendit ipsa ueritas in Euangelio dicens: Omnis qui male agit odit lucem, et non uenit ad lucem ut non arguantur opera eius: qui autem facit ueritatem uenit ad lucem ut manifestentur opera eius, quia in Deo sunt facta . Et item: Qui sequitur, inquit,  me, non ambulat in tenebris, sed habebit lumen uite . Hinc et Ioannes ait: Qui odit fratrem suum adhuc in tenebris est, et in tenebris ambulat, et nescit quo eat, quoniam tenebre obcecauerunt oculos eius . De quo et Petrus ad credentes dicit: uos autem estis genus electum, regale sacerdotium, gens sancta, populus acquisitionis, ut uirtutes annuntietis eius qui de tenebris uos uocauit in admirabile lumen suum, qui aliquando non populus, nunc autem populus Dei; et qui non seculi misericordiam, nunc autem misericordiam consecuti . Hinc et Paulus ad eosdem ait: Eratis enim aliquando tenebre, nunc autem lux in Domino, ut filii lucis ambulate .

 Neque enim que continebat illos spelunca sine timore custodiebat: quoniam sonitus descendens perturbabat illos, et persone tristes illis apparentes pauorem illis prestabant. Et ignis quidem nulla uis poterat illis lumen prebere, nec siderum limpide flamme illuminare poterant illam noctem horrendam. Semper tenebras comitatur horror, et quanto quis perspicere non potest, nec discernere ea que circa se sunt tanto maiorem timorem habet, undique aduersa suspicans, et lesionem pauitans. Sic quoque et Aegyptiis contigit, quando maximas tenebras triduo patiebantur, quas nec sol, neque luna, sed nec stelle potuerunt illuminare: ubicunque latitabant terrore nimio pauebant. Quod autem dicit personas tristes illis apparentes pauorem prestare, potuit fieri ut pro  machinatione malignorum spirituum aliqua phantasmata illis apparerent, que ad augmentum penarum suarum horrorem nimium eis incuterent. Similiter et nunc persecutores fidei Christiane et ueritatis inimicos circumdant undique tenebre peccatorum suorum, quia solem iustitie ignorant, nec eos doctores sancti fulgore doctrinarum suarum aliquo modo illustrant. Hos et sonitus descendens, hoc est, predicatio celestis penas eis futuras predicens perturbat, et persone tristes, hoc est, demones qui eos torturi sunt, precogniti terrificant; nec tamen fructuosam penitentiam in illis generat, imo deteriores factos ad perditionem perpetuam sine cessatione preparant: quoniam cum desperant semetipsos, nec se corrigere uolunt ut relinquant errorem suum  et opera faciant iustitie, thesaurizant sibi iram in die ire et reuelationis iusti iudicii Dei qui reddit unicuique secundum opera sua.



CAPUT XIII. Quod semper presumptio seua turbet conscientiam implorum, et quod ipsi per uaria somnia et imaginationes exterriti torqueantur.

Apparebat autem illis ignis subitaneus, timore plenus; et timore percussi illius que non uidebatur faciei, estimabant deteriora esse que uidebantur. Apparente enim illo igne qui impios flagellabat timore perterriti, undique penas formidabant, quia quanto quis grauiores penarum sentit dolores, tanto maiores ueretur sibi superuenire horrores.

Et magice artis appositi erant derisus, et sapientie  glorie correptio cum contumelia. Illi enim qui promittebant timores, terrores et perturbationes, expellere se ab anima languente, hi cum derisu pleni timore languebant. Nam etsi nichil illos ex monstris perturbabat, transitu animalium et serpentium sibilatione commoti, tremebundi peribant. Qualiter magi in Aegypto resisterent Moysi facientes, falsa prodigia per incantationes magicas seducentes populum liber Exodi meminit, sed tandem cum se uiderent superatos uirtute signorum, que per Moysen et Aaron diuinitus fiebant, coacti fatebantur digitum esse Dei, qui hec magnalia gerebat , ipsique qui paulo ante medicos omnium egritudinum se esse plaudebant, in aduentu serpentium  et ceterorum animalium qui eos affligebant, simili cum ceteris pauore percussi laborabant; et sic et nunc temporibus gratie, omnes qui religionem Christianam derident, qui in suis se artibus iactitant, hoc est, gentilium diuini et aruspices, nec non et hi qui ab Ecclesie unitate per apostasiam recesserunt, ut heretici atque schismatici, licet uictores esse se simulent, potentia tamen Christi ueraciter uincuntur, et serpentem antiquum cum satellitibus suis seuissimum in extremo patientur inimicum

Et erem quem nulla ratione quis effugere posset, negantes se uidere. Frequenter enim preoccupant uessima redarguente conscientia, cum sit enim timida nequitia, dat testimonium condemnata. In eo enim  quod dicit illos iniquos negasse se uidere erem, cuius presentiam omne animal uiuens et spirans aliquando non potest deuitare, nimietatem timoris exprimit, quem propter oppressionem imminentium penarum malo suo redarguente conscientiam patitur. Cum sit autem timida semper nequitia pauoris sui dat initium suppliciis condemnata.

Semper enim presumit seua perturbata conscientia. Nihil enim est timor nisi presumptionis adiutorium, proditio cogitationis auxiliorum; et dum ab intro minor est exspectatio, maiorem putat conscientiam eius cause, de qua tormentum prestat augmentum. Semper enim turbida, et que serenitatem tranquillitatis in se non habet conscientia, presumptuose se eleuat, sed timore ipsa presumptio  comprimitur. Unde dicitur timor eius esse adiutorium, hoc est, medicamentum. Qui etiam prodit infirmitatem mentis superbientis, que uana spe auxiliorum semetipsam cogitando dementabat, quando id se posse sperabat, quod nulla ratione perficere poterat, ac proinde dum eius interius minor erat ualetudo earum rerum que extrinsecus patiebatur, maiorem putabat esse potentiam, quod et in persecutoribus fidelium frequenter euenit; quia cum propter cecitatem cordis sui se potentes esse estimant, quando sanctorum corpora uariis tormentis excruciant, patientia eorum uicti cum id se efficere non posse uident quod uolebant, proprie mentis angustia contriti, tandem agnoscunt se id non esse quod ante se fieri estimabant, et eius  maiorem fortitudinem esse perpendunt, qui militibus suis patientiam, penas tolerandi et uirtutem hostes suos superandi tribuebat.

Illi autem qui impotentem uere noctem, et ab infimis, et ab altissimis inferis superuenientem, eumdem somnum dormientes, aliquando monstrorum exagitabantur timore, aliquando anime deficiebant traductione: subitaneus enim illis et insperatus timor superuenerat. Deinde si quisquam ex illis decidisset, custodiebatur in carcere, sine ferro reclusus. Hoc dicit cum in Aegypto hostes populi Dei horrore tenebrarum circumdati erant, quod nec uigilantes nec dormientes aliquam quietem haberent. Aut enim dormientes horrendis uisionibus exagitabantur, aut  uigilantes terrore nimio cruciabantur; nec enim libera eis alicubi secedendi dabatur facultas, sed sine compede, aut catena ferrea carcere tenebrarum fuerunt conclusi. Unde scriptum est: Tribus diebus nemo uidit fratrem suum, nec mouit se de eo loco in quo erat .

Si enim rusticus quis erat, aut pastor, aut agri laborum operarius preoccupatus esset, ineffugibilem sustinebat necessitatem. Una enim catena tenebrarum omnes erant colligati. Siue spiritus sibilans, aut inter spissos arborum ramos auium sonus suauis, aut uis aque decurrentis nimium, aut sonus ualidus precipitatarum petrarum, aut ludentium animalium cursus inuisus, aut mugientium ualida bestiarum uox, aut resonans de altissimis montibus echo: deficientes faciebant  illos pre timore. Undique enim miseri pena constringebantur, quia quidquid de sono auribus percipiebant, uel sensu aliquo sentiebant, totum ad perniciem suam intendere formidabant.

Omnis enim orbis terrarum limpido illuminabatur lumine, et non impeditis operibus continebatur. Solis autem illis superposita erat grauis nox, imago tenebrarum, qui superuentura illis erat. Ipsi ergo sibi erant grauiores tenebris. Soli enim impii in tenebris erant; cultores autem Dei largissimo exuberabant lumine. Unde ita legitur: Ubicunque autem habitabant filii Isrel luxerat . Sed et hoc considerandum quod dicit: Solis illis superposita erat grauis nox, imago tenebrarum que superuentura erat illis, quoniam ipsi sibi erant grauiores tenebre. In quo  omnino demonstratur quod grauiores sunt spiritales tenebre, quas mens patitur corporalibus tenebris quas oculus sustinet; ex istis enim tenebris, hoc est, infidelitatis et erroris atque scelerum, perducitur homo ad tenebras exteriores, ubi erit fletus et stridor dentium; quas ille tenebre Aegyptiorum per figuram expresserant, quoniam sicut ibi corpora ad omne opus bonum inutilia tenebantur, ita et hic corpora simul et anime ad omne opus bonum inhabilia carcere eterno includuntur, quoniam nec ratio, nec locus, nec tempus est operandi apud inferos.



CAPUT XIu. De sanctis, quod in tenebris Aegypti, hoc est mundi erroribus, lumine diuino illustrabantur.

 Sanctis autem tuis maxima erat lux,  et horum quidem uocem audiebant, sed figuram non uidebant. Et quia non et ipsi eadem passi erant, magnificabant te; et qui ante lesi erant, quia non ledebantur, gratias agebant; et ut esset differentia, donum petebant. Propter quod ignis ardentem columnam ducem habuerunt ignote uie, et solem sine lesura bon hospitii prestitisti. Sanctis enim Dei maxima erat lux, quando et foris corporali luce, et intus spiritali lumine illustrabantur; fides enim Dei et puritas conscientie illos intus illuminabat, quorum uocem inimici audiebant, sed figuram non uidebant, quia tenebre obcecauerunt oculos eorum, et quia plagarum tentatione que superuenerunt Aegyptiis isti non percutiebantur, sed celesti ducatu per columnam ignis  in nocte, et per columnam nubis in die ducebantur, conditori suo dignas gratias agebant. Igitur quoniam sancti patres illi qui sub uetere Testamento degebant, sanctorum qui sub Nouo Testamento Christo militant typum preferebant; illi in Aegypto historico sub Pharaone afflicti laborabant, istos persecutio diaboli in mundo pressuris fatigat; nam his maxima lux micat, qui lucem ueram que illuminat omnem hominem uenientem in hunc mundum in cordis sui habitaculo sedulo gestant. Horum quidem uocem predicationis inimici audiunt, sed figuram ueritatis que in eis est non agnoscunt, ideo et illis non credunt. Hos et columna ignis in nocte, et columna nubis in die ducit, quia eos incarnatio Christi in aduersis et prosperis protectionis sue munimine semper  custodit.

Digni quidem illi carere luce, et pati carcerem tenebrarum; qui inclusos custodiebant filios tuos, per quos incipiebat corruptum legis lumen seculo dari. Cum cogitarent iustorum occidere infantes; et una exposito filio et liberato, in traductionem illorum multitudinem filiorum abstulisti, et pariter illos perdidisti in aqua ualida. Illa enim nox ante cognita est a patribus nostris, ut uere scientes quibus iuramentis crediderunt animequiores essent. Merito Aegypti tenebrarum penas sustinebant, qui inuidie obscuritate excecati populum Dei cui lux diuine legis tradenda erat, in carcere suo retinere uolebant, et cum infantes illorum nec tradere disponebant, uno filio, hoc est, Moyse, ab aque interfectione Dei iudicio  erepto multitudo aduersariorum per eius ministerium in aqua ualida submersa est, ita et nunc hostes spiritales qui cetum fidelium perimere moliuntur, electis Dei per aquam baptismatis ab hostibus liberatis, soli illi cum rege suo diabolo in ipsis aquis per Christi potentiam opprimuntur. Cuius mysterii ratio et dudum est antiquorum actibus prefigurata, et nunc per aduentum Christi completa



CAPUT Xu. De exterminatore Aegypti, qui ausus non fuit agni sanguine postes Hebraicos consecratos contingere.

Suscepta est autem a populo tuo sanitas quidem iustorum, iniustorum autem autem exterminatio. Sicut enim lesisti aduersarios, sic nos prouocans magnificasti. Absconse enim sacrificabant iusti pueri bonorum,  et iustitie legem in concordiam disposuerunt; similiter bona et mala percepturos iustos patri omnium iam decantantes laudes. Eo tempore quo populus Dei per Moysen et Aaron de Aegypto educendus erat, ipse populus adhuc in Aegypto constitutus Domini iussu pasche uictimam immolabat; et propterea dicit eos absconse sacrificasse, quia metu hostium territi id occulte gerebant, uti et legem pasche qualiter deinceps seruanda esset per Moysis doctrinam didicerant, tentationem reproborum passi ad tempus, sed ab hostium manibus diuina ope cito liberandi. Simili modo et nunc temporibus gratie, serui Dei quibus data est lex diuina in concordiam duorum testamentorum, licet a persecutoribus suis  foris ad tempus impediti possint, ne cultum Christiane religionis palam celebrent, tamen nullo modo prohiberi possunt, quin in abditis cordis sui sacrificia diuino conspectui digna exhibeant, quia scriptum est: Sacrificium Deo spiritus contribulatus, cor contritum et humiliatum Deus non spernit . Et item idem Propheta ait: In me sunt, Deus, uota tua que reddam laudationes tibi . uota iustorum placabilia sunt Domino et uictime impiorum abominabiles.

Resonabat autem inconueniens inimicorum uox, et flebilis audiebatur planctus ploratorum infantium. Simili autem pena seruus cum domino afflictus est, et popularis homo regi similia passus. Similiter ergo omnes uno nomine mortis, mortuos habebant innumerabiles.  Nec enim ad sepeliendum uiui sufficiebant: quoniam uno momento, que erat preclarior, natio illorum exterminata est. De omnibus enim non credentes propter ueneficia, tunc uero primum cum fuit exterminium primogenitorum, spoponderunt populum Dei esse. Commemorat hoc quod liber Exodi narrat de primogenitorum interfectione, quando percussit Dominus in noctis medio omne primogenitum in terra Aegypti, a primogenito Pharaonis qui sedebat in solio suo usque ad primogenitum captiue que erat in carcere, et omne primogenitum iumentorum . Ubi non sicut prius exitum Isrelitarum se consentire dissimulabant, sed palam arguebant populum Dei de terra Aegypti exire uelociter dicentes: Omnes moriemur.

 Cum enim quietum silentium contineret omnia, et nox in suo cursu medium iter haberet, omnipotens sermo tuus de celo a regalibus sedibus, durus debellator in mediam exterminii terram prosiliuit, gladius acutus insimulatum imperium tuum portans, et stans repleuit omnia morte, et usque ad celum attingebat stans in terra. Noctis medio dicit omnipotentem Deum sermonem de celo a regalibus sedibus durum debellatorem in mediam exterminii terram prosilire, et mortis iudicium potenter in impiis exercere. Quis est enim sermo Domini, nisi Filius Dei? de quo Ioannes ait: In principio erat uerbum, et uerbum erat apud Deum, et Deus erat uerbum , per quem uniuersa facta sunt, qui et alibi brachium Domini nominatur, dicente Isaia: Et brachium Domini  cui reuelatum est?  Idem et dextera Domini nuncupatur propter effectiuam diuine uirtutis potentiam. Intelligendus est ergo sermo ipse tunc per euangelicum ministerium iudicium facere in primogenitis Aegyptiorum, qui postmodum sanctificabit sibi primogenitos Isrelitarum, et nunc per aquam sui baptismatis saluat multitudinem credentium, ubi et interfecit innumerabilem exercitum spiritalium hostium. Insimilatum enim imperium Domini gladium acutum portasse dicit; quia sermo Domini uiuus et efficax et penetrabilior omni gladio ancipiti. In ueritate et sine ulla fictione iudicat et disponit omnia; stans in terra usque ad celos attingit: quia licet incarnatus inter homines conuersaretur in terra,  maiestate tamen sua transcendit uniuersa celestia.

Tunc continuo uisus somniorum malorum turbauerunt illos, et timores superuenerunt insperati. Et alius alibi proiectus semiuiuus propter quam moriebatur, causam demonstrabat mortis. uisiones enim, que illos turbauerunt, hec premonebant, ne inscii quare mala patiebantur perirent. Recte dicitur quod uisus somniorum malorum et timores insperati turbauerint hostes populi Dei, ut nec uigilantibus neque dormientibus requies ulla daretur qui propter scelera sua futuri erant ad tormenta perpetua. Quod autem ipse plage premonebant reos ut agnoscerent quare mala paterentur, ne inscii perirent, hoc bonitatis est Dei, qui ideo peccantes castigat ut a peccatis se  cerceant, et penitentiam de malis preteritis agant; si autem perseuerauerint in malo et patientia Dei ad augmentum facinorum suorum abutuntur, iusto Dei iudicio damnati sine excusatione in futuro puniantur.



CAPUT XuI. De Moyse et Aaron narrat quod non uirtute corporis, sed fide et oratione eduxerunt populum de Aegypto.

Tetigit autem tunc et iustos tentatio mortis, et commotio in eremo facta est multitudinis, sed non diu permansit in ira tua. Properans enim homo sine querela deprecari pro populis, proferens seruitutis sue scutum, orationem et per incensum deprecationem allegans, restitit ire, et finem imposuit necessitati, ostendens  quoniam tuus est famulus. uicit autem turbas, non in uirtute corporis, nec armature potentia, sed uerbo illum qui se uexabat subiecit, iuramenta parentum, et testamentum commemorans. Recordatur hic historie, que in Numerorum libro narratur, quomodo post interfectionem Chore, Dathan et Abiron, filii Isrel murmurauerint contra Moysen et Aaron, dicentes: uos interfecistis populum Dei. Cumque oriretur seditio et tumultus incresceret, Moysen et Aaron fugerunt in tabernaculum federis. Et locutus est Dominus ad Moysen et Aaron dicens: Discedite de medio synagoge huius, et interimam illos de semel. Et ceciderunt in faciem suam. Cumque iacerent in terra, dixit Moyses ad Aaron: Tolle thuribulum, et hausto igne de altari mitte incensum desuper, pergens cito ad  populum ut roges pro eis, iam enim egressa est ira a Domino, et plaga deseuiit. Quod cum fecisset Aaron, et cucurrisset ad mediam multitudinem, quam uastabat incendium, obtulit thimiama, et stans inter mortuos ac uiuentes pro populo deprecatus est, et plaga cessauit. Fuerunt autem qui percussi sunt quatuordecim millia hominum et septingenti, absque iis qui perierant in seditione Chore . Unde pensandum est quomodo in Sodomis quando ad minimum decem requirebantur, per quos uix si forte saluari possent, hi qui habitabant Pentapolim Sodomorum, nunc autem et iam duo si tamen inueniantur tales, qualis fuit Moyses et Aaron sufficere possunt, ut gens Isrelitarum tota saluetur. Quid ergo dicemus amplius esse in his  duobus, que tanta uirtus, quod meritum, quo sexcenta millia et eo amplius liberentur ab interitu uastatoris? Ego arbitror, quod in Moyse lex significetur, que docet homines scientiam et amorem Dei. In Aaron supplicandi Deum et obsecrandi eum forma consistit. Si ergo accidat aliquando indignari nobis uel uniuerso populo Deum, et sententia ultionis procedat a Deo, redeat autem lex Dei in cor nostrum, commonens nos et docens conuerti ad penitentiam, satisfacere pro delictis, supplicare pro culpis, cessabit continuo iracundia, indignatio conquiescet, propitiabitur Dominus, quasi Moyse et Aaron intercedentibus pro nobis, et uniuerso populo supplicantibus. Si uero aliquando oriatur indignatio Dei et ueniat pro peccatis seua correptio, non indurentur  autem corda nostra ne conuertamur ad Deum, neue humiliemur in conspectu eius, ut in confessione supplicationum motus eius et iracundiam mitigemus, sed e contrario dicamus: Non est Deo cura de uita mortalium, nec pertinent hec ad Deum; reliquit nos olim, nec ad notitiam eius ista perueniunt. Si talia cogitemus in cordibus nostris, et hec de ore nostro procedant, certum est non esse in nobis Moysen et Aaron, legis scilicet scientiam et fructus penitentie, per quos interitum imminentis exitii possimus euadere.



CAPUT XuII. Commemorat qualiter filii Isrel in deserto concupierant carnas et data est illis ortygometra.

Cum enim iam aceruatim cecidissent super alterutrum  mortui, interstitit, et amputauit impetum, et diuisit illam que ad uiuos ducebat uiam. In ueste enim poderis, quam habebat, totus erat orbis terrarum, et parentum magnalia in quatuor ordinibus lapidum erant sculpta, et magnificentia tua in diademate capitis illius sculpta erat. In eo autem quod dicit in ueste poderis, quam pontifex habebat, esse totum orbem terrarum, et parentum magnalia in quatuor ordinibus lapidum sculpta, et magnificentiam Dei in diademate quam ipse pontifex in capite gerebat, licet hec uirtutum omnium exprimant seriem, quas pontifex Dei in doctrina et conuersatione sua habere debet, tamen sensum quem Hebrei in ueste sacerdotali habent, hic ponentes mysticam eius significationem alibi disserendam reseruamus. Quatuor ergo colores  ad quatuor elementa referunt ex quibus uniuersa subsistunt: byssum terre deputant que ex terra gignitur; purpuram mari que ex eius conchis tingitur; hyacinthum eri, propter coloris similitudinem; coccum igni et etheri, qui Hebraice sani appellatur: et iustum esse commemorant, ut pontifex creatoris non solum pro Isrel, sed et pro uniuerso mundo roget. Siquidem ex terra et aqua et ere et igne mundus iste consistat et hec elementa sint omnium. Unde primum lineum uestimentum est terram significans; secundum hyacinthinum ereum colorem demonstrans, quia de terrenis paulatim ad excelsa sustollimur, et ipsa uestis hyacinthina a capite usque ad talos ueniens indicat acrem de celis usque  ad terram fusum. Mala autem punica et tintinnabula in inferioribus posita, fulgura tonitruaque demonstrant, siue terram et aquam, et omnium elementorum inter se consonantiam, et sic sibi uniuersa perplexa, ut in singulis omnia reperiantur. Quod autem supradicti colores auro intexti sunt, id significari uolunt, quod uitalis color et diuini sensus prouidentia uniuersa penetret. Super humerale et duos lapides uel smaragdinos uel onychinos qui desuper sint, et utrumque humerum tegant, duo hemispheria interpretantur quorum aliud super terram, aliud sub terra sit, siue solem et lunam que desuper rutilent. Zona illa qua sacerdotis pectus arctatur, et linea tunica, id est, terra, constringitur, interpretantur oceanum. Rationale in medio positum terram edisserunt, que  ad instar puncti licet omnia in se se habeat, tamen a cunctis uallatur elementis. Duodecim lapides uel zodiacum interpretantur circulum, uel duodecim menses, et singulis uersiculis singula assignantur tempora, et his ternos deputant menses. Pulchre autem hoc ipsum quod in medio est appellatur rationale; ratione enim cuncta sunt plena, et terrena herent celestibus. Immoratio terrenorum et temporum caloris et frigoris, et duplex inter utramque temperies de celi cursu et ratione descendit, unde et rationale cum ephot fortius instringitur. Porro quod dicitur in ipso rationali et analogian, id est, manifestatio atque doctrina uel ueritas, hoc ipsum significat quod nunquam in Dei ratione mendacium sit, sed et ipsa ueritas multis signis et argumentis monstretur hominibus,  et usque ad mortales ueniat. Unde factum est ut rationem solis et lune, et anni, et mensium, et temporum, et horarum et tempestatum quoque sere nitatis atque uentorum et rerum omnium nosceremus, accipientes insitam a Deo sapientiam, et ipso habitatore atque doctore domicilii sui nobis et fabrice scientiam demonstrante, super omnia cidaris et uitta hyacinthina celum monstrat, et auri lamina que in fronte pontificis est, scriptumque nomen Dei, uniuersa que subter sunt Dei arbitrio gubernari.

His autem cessit qui exterminabat, et hec extimuit. Erat enim sola tentatio ire sufficiens. Spiritalem Spiritatem ergo non figuralem speciem uastator missus extimuit, quia ueri Pontificis magnitudinem agnouit. Ascende  nunc ad uerbi huius celsiora uestigia, et inde quomodo uerus pontifex iehsu Christus assumpto bacillo carnis humane et superposito igni altaris anima sine dubio illa magnifica cum qua natus est in carne, et adiecto etiam incenso qui est spiritus immaculatus medius inter uiuos et mortuos stetit, et mortem non fecit ultra grassari, sed sicut Apostolus dicit: Destruxit eum qui habebat mortis imperium, id est, diabolum, ut qui credit in eum iam non moriatur, sed uiuat in eternum . Hoc fuit ergo mysterium quod postea futurum iam tunc ille qui populum uastabat expauit; agnoscebat enim figuram bacilli et ignis et incensi et qualis offerenda esset Deo hostia ab eo qui medius mortuorum uiuorumque constiterat,  prouidebat. Et illos quidem tunc imago pretigurata saluauit; ad nos autem salutis ueritas ipsa peruenit, neque enim indumenta pontificis purpura ac lana byssoque contexta erubuisset angelus ille uastator

 Impiis autem usque in nouissimum sine misericordia tua superuenit. Presciebat enim et futura illorum: quoniam cum ipsi permisissent ut se educerent, et cum magna sollicitudine premisissent illos, consequebantur illos penitentia acti. Adhuc enim inter manus habentes luctum, et deplorantes ad monumenta mortuorum, aliam sibi assumpserunt cogitationem inscientie; et quos rogantes proiecerant hos tanquam fugitiuos persequebantur; ducebat enim illos  ad hunc finem digna necessitas; et horum que acciderant commemorationem amittebant, ut que deerant tormentis, repleret punitio; et populus quidem tuus mirabiliter transiret, illi autem nouam mortem inuenirent. Ideo enim inimicis populi Dei uindicta usque ad consummationem superuenit, quia in eorum moribus et uita nulla emendatio digna fuit. Fictis ergo argumentis simulabant penitentiam, et ideo ab inspectore cordium, perfectam non acceperunt indulgentiam. Unde legitur in Exodo quod Pharao, quando plaga aliqua cum populo suo diuinitus percussus, statim promiserit, populum Dei se dimittere si presens discrimen euaderet, sed paululum respirans iterum ad crudelitatem pristinam reuersus est, donec in extremo quando exeuntem populum persequebatur, maris Rubri fluctibus demersus interiit . Talis enim infidelium et superborum hostium nominis Christi pertinacia, ut cum incorrigibiliter perstiterint in malitia, tandem sentiant imperia, quantum preualeat omnipotentis Dei in iudicando iustitia.

Omnis enim creatura ad suum genus ab initio refigurabatur, deseruiens tuis preceptis, ut pueri tui custodirentur illesi. Nam nubes castra eorum obumbrabat, et ex aqua, que ante erat, terra arida apparuit, et in mari Rubro uia sine impedimento, et campus germinans de profundo nimio: per quem omnis natio transiuit, que tegebatur tua manu. Omnis creatura ab initio ad suum genus refiguratur dum preceptis obedit sui conditoris, et eius in omnibus deseruit  uoluntati. Ad hoc enim creatura est, ut subiecta et obediens fieret suo creatori. Qualiter autem nubes castra Isrelitarum operuerit, ita luceret eis in nocte et obumbraret eos contra solis ardorem in die, qualiterque Rubrum mare diuisum uiam populi Dei prepararet, hostes illorum in semet reductum demergeret. Exodi satis declarat historia. Nec enim et illud eque clarum est, quod nubes que ducatum populo Dei prebeat, Christi significet incarnationem, que credentes in hoc mundo lumine Euangelii illustrat, et gratia sua a persecutoribus suis protegit atque custodit. Mare autem Rubrum baptismi gerit sacramentum ubi saluantur fideles, et suffocantur contrarie potestates; sed sicut tunc filii Isrel liberati,  Domino laudes decantauere tripudio magno gaudentes.

uidentes mirabilia et monstra. Tanquam enim equi depauerunt escam, et tanquam agni exsultauerunt, magnificantes te, Domine, qui liberasti illos. Memores enim erant adhuc eorum que incolatu illorum facta fuerant, quemadmodum pro natione animalium eduxit terra muscas, et pro piscibus eructauit fluuius multitudinem ranarum. Ita et nos oportet omni tempore creatori nostro pro ereptione nostra gratias agere, exsultantes dicendo cum Propheta: Benedic, anima mea, Domino, et omnia interiora mea nomen sanctum eius. Benedic, anima mea, Domino, et noli obliuisci omnes retributiones eius . Quod et Apostolus docere nos uidetur dicens: Sine intermissione  orate, in omnibus gratias agite, hec est enim uoluntas Dei in Christo Iesu in omnibus uobis .



CAPUT XuIII. Laudat Deum magnificasse populum suum, quem eduxit de terra Aegypti, et honorasse.

Nouissime autem uiderunt nouam creaturam auium, cum adducti concupiscentia postulauerunt escas epulationis. In allocutione enim desiderii, ascendit illis de mare ortygometra; et uexationes peccatoribus superuenerunt, non sine illis, que facta erant argumentis per uim fluminum. Nota, prudens lector, quod aduersariis Dei terra producebat muscas, et fluuius ebulliuit ranas; cultoribus autem Dei terra dedit fructum et mare prebebat carnis alimentum, quia dignum est ut fidelibus suis per opera sua nutrimentum  diuina procuret prouidentia. Inimicis autem suis condignum tormentum per creaturam sibi subditam Omnipotentis preparet iustitia.

Iuste enim patiebantur secundum suas nequitias. Etenim detestabiliorem inhospitalitatem instituerunt; alii quidem ignotos non recipiebant aduenas, alii autem bonos hospites in seruitutem redigebant. Et non solum hec, sed et alius quidam respectus illorum erat; quoniam inuiti recipiebant extraneos. Qui autem cum letitia receperunt hos qui eisdem usi erant iustitiis, seuissimis afflixerunt doloribus. Percussi sunt autem cecitate: sicut illi in foribus iusti, cum subitaneis cooperti essent tenebris, unusquisque transitum ostii querebat. Si enim illi qui antiquos seruos Dei profana necessitate ad se uenientes dure et immisericorditer  tractauerunt, condignas penas recipiebant, ita ut mente tenebrosi et affectu rigidi, obscuritatem tenebrarum et diuersorum idolorum, sensu corporis sustinerent, quanto magis illi qui Christi seruos et predicatores Euangelii inhoneste respuunt atque contemnunt, inestimabilibus et inenarrabilibus penis in eternum cruciandi sunt. Unde ipsa ueritas discipulis ait: Quicunque non receperit uos, neque audierit sermones uestros, exeuntes foras de domo uel ciuitate, excutite puluerem de pedibus uestris: Amen dico uobis, tolerabilius erit terre Sodomorum et Gomorrheorum in die iudicii quam illi ciuitati . Et bene dicitur quod percussi sunt  cecitate sicut illi tenebris excecati erant, qui in foribus iusti, hoc est, Lot, oberrauerunt, ostii sui transitum querentes et non inuenientes, quia quicunque tenebras erroris intus patitur, grauissimis damnis undique constringitur, cum uiam uite ignorauerit. Et ostium illud quod in Euangelio ait: Ego sum ostium; per me si quis introierit saluabitur et ingredietur, et egredietur, et pascua inueniet, ipse oberrans inuenire non poterit .

In se enim elementa dum conuertuntur, sicut in organo qualitatis sonus immutatur, et omnia suum sonum custodiunt. Sicut ergo in instrumento organi diuersi inter se discrepant soni, sed ad concordiam melodie temperamento consentiunt musici, ita et uaria elementa licet ab inuicem diuersa discrepent  qualitate, ad creatoris sui tamen seruato iure nature flectuntur uoluntate; non enim conditor noster creaturam suam sibi condidit contrariam sed per omnia uoluntati sue fecit consentaneam.

Unde estimari, et ex ipso uisu certo potest. Agrestia enim in aquatica conuertebantur; et quecunque erant natantia, in terram transibant. Ignis in aqua ualebat supra suam uirtutem, et aqua exstinguentis nature obliuiscebatur. Flamme e contrario corruptibilium animalium non uexauerunt carnes coambulantium, nec dissoluebant illam, que facile dissoluebatur sicut glacies bonam escam. Homines enim et iumenta profundum maris Rubri sicco uestigio transierunt, et rane de fluuiis procedentes, domos Aegyptiorum impleuerunt. Ignis cum grandine mistus de celo pluit,  et nec ignis aquam, nec aqua ignem auersabatur, sed pariter cadentes, terram percutiebant Aegyptiorum. Ubi autem erant filii Isrel neminem leserunt, ut ostenderet quod omnia elementa mundi non sue tantum adnituntur conditioni, sed creatoris sui subiecta deseruiunt uoluntati.

In omnibus enim his, Domine, magnificasti populum tuum, et honorasti, et non despexisti in omni tempore et in omni loco assistens eis. Hec clausula libri non solum priorum Patrum, sed et presentium atque futurorum simul facit mentionem fidelium, quia nunquam pius et misericors conditor noster omnipotens, uidelicet Deus sperantes in se deseruit, aut deserturus erit, sed benigno auxilio fouet, protegit atque regit. Nec hoc quisque nobis opponere debet,  quod sanctorum martyrum corpora in persecutorum suorum manus traduntur, quia non ad eorum condemnationem, sed ad probationem hoc fieri permittitur, ut sicut aurum in camino ignis non exuritur sed probatur, ita electorum anime per ignem tribulationis examinate pluriores conspectui creatoris sui reddantur, quia scriptum est: uasa figuli probat fornax, et homines iustos tentatio tribulationis . Multe enim tribulationes iustorum, et de his omnibus liberabit eos Dominus. Dominus custodit omnia ossa eorum, unum ex eis non conteretur. Redimet animas seruorum suorum, et non derelinquet omnes qui sperant in eum .







BEATI RABANI MAURI FULDENSIS ABBATIS ET MOGUNTINI ARCHIEPISCOPI COMMENTARIORUM IN ECCLESIASTICUM LIBRI DECEM



PRAEFATIO AD OTGARIUM ARCHIEPISCOPUM MOGUNTINUM.


 Domino in Domino dominorum dilectissimo, OTGARIO archiepiscopo, RABANUS peccator, in Christo salutem.

Sciens beneuolam intentionem tuam et studium in Christi seruitio nobilissimum, qui fide et cultu Ecclesiam Dei non ignobiliter ornas, apposui quidem ego uidissimus seruorum Christi seruus aliquod solatium tue, sancte Pater, impendere solertie, in explanatione uilelicet diuinarum Scripturarum, ut uoto tuo satisfacerem, et Ecclesie Christi debitum seruitium exhiberem. Unde etiam explanatiunculam quam tribus libellis in Sapientie librum, qui uulgo appellatur Salomonis, edidi, tue ueneratione pridem direxi. Et nunc opusculum quod in expositione libri Iesu filii Sirach, qui Ecclesiasticus nuncupatur,  decem libris nuper confeci, simili deuotione offero. Ut summus sacerdos Christi et architectus diuini edificii, domum sapientie, quam ipsa sibi fundauit, atque in septem columnis erexit, scriptis ecclesiasticis pro modo tibi a Deo concesso adornares, et lucrum gregis Dei amplificares. Nec aliud instrumentum ad hoc aptius esse putaui, quam quod ipsa Sapientia suo nomine et arte dicauit: quod in superficie quoque et in medulla uirtutem tenet scientie et pietatis, sicut in proemio precedentis libri, et in capite presentis declaratur. Dicit enim beatus Hieronymus in prologo, quem interpretatione uoluminum Salomonis ad Chromatium et Eliodorum episcopos conscripsit, hunc librum Iesu filii Sirach se apud Hebreos reperisse non Ecclesiasticum, ut apud Latinos,  sed Parabolas prenotatum. Cui iuncti erant Ecclesiastes et Canticum canticorum, ut similitudinem Salomonis non solum librorum numero, sed et materiarum genere cequaret. Alterum uero, hoc est Sapientie librum, nusquam apud ipsos Hebreos reperisse. Sed magis illum Grecam redolere eloquentiam, quam et nonnulli Philonis esse affirmant. Preterea notandum quod ille liber Salomonis, qui dicitur Ecclesiastes et iste Iesu filii Sirach, qui  Ecclesiasticus nuncupatur, ad instructionem Eccle sie Dei, hoc est populi Christiani, sunt utilissimi: quorum priorem concionatorem possumus dicere, alterum uero congregatorem seu collectorem. Sed inter Ecclesiastem et inter Ecclesiasticum istam Patres posuere distantiam, quod Ecclesiastes ad Christum Dominum maxime debet referri, Ecclesiasticus uero cuicunque iusto predicatori potest absolute congruere, qui Ecclesiam Domini sanctissimis solet monitis congregare: quod utique presentem librum fecisse manifestum est. Qui propter excellentiam uirtutum suarum panaretos, id est uirtutum omnium capax, appellatur. Cuius tanta claritas, tantaque latinitas est, ut sibi textus ipse commentarius sit; atque utinam quam cito mente capitur, tam facili  actuum qualitate redderetur. Huius ergo libri lectio frequens apud te sit, sancte Pater, et testimoniorum eius assidua meditatio, quatenus cogitatio, que tecum pro honore gradus et uirtutum merito incessabiliter conuersatur, assidue uerbum Dei audiat, et disciplinarum utilitatem intelligat, atque seruare discat. Ut homo Dei semper sit paratus ad omne opus bonum, et religio Christiana, et uita fidelium plene clarescat, glorificeturque Deus per omnia in omnibus. De cetero quoque moneo lectorem, si eius prudentie alicubi in hoc opere nostro sensus displiceat, uel oratio sordescat, non nos temerario iudicio cito reprehendat, sed magis infirmitati et ignorantie ueniam tribuat; sciatque loca ibi esse difficilia, et diuersis enigmatibus ualde obscura: unde debet ignoscere  labori nostro; aut si quid melius potuerit inuenire, nos in eius sententiam paratos sciat transire. Dummodo nouerit ueniam, quam nobis illum optamus tribuere, se ab aliis, ubi indiget, aliquando accepturum. Scriptum est enim: »In quo iudicio iudicaueritis, iudicabitur de uobis.« Sancta Deus Trinitas beatitudinem uestram ubique et in omnibus conseruare dignetur, sancte Pater, memorem nostri



LIBER PRIMUS.



CAPUT PRIMUM. De eterna Dei Sapientia, quod semper cum Patre sit ante secula.

 »Omnis sapientia a Domino Deo est, et cum illo fuit semper, et est ante euum.« Principium ergo istius libri de eterna Dei sapientia  narrat, quod semper cum Patre sit ante secula; et concordat Euangelio Ioannis, quod ita inchoat: »In principio erat uerbum, et uerbum erat apud Deum, et Deus erat uerbum: hoc erat in principio apud Deum.« Omnis ergo sapientia a Domino Deo est, quia Christus, qui est fons uite et »lux uera que illuminat omnem hominem uenientem in hunc mundum,« a Deo Patre natus est, et »omnia per ipsum facta sunt, et sine ipso factum est nichil.«  Quisquis autem huius sapientie lumine caret, in tenebris ambulat, et nescit quo uadat, quoniam tenebre excecauerunt oculos eius. Et quidquid huic sapientie aduersatur, stultitia magis dicenda est quam prudentia. Unde Paulus ait: »Sapientia enim huius mundi stultitia est apud Deum .« Et item: »Prudentia enim carnis mors est. Prudentia autem spiritus, uita et pax .« Quoniam sapientia carnis inimica est Deo; legi enim Dei non est subiecta, nec enim potest.

»Arenam maris, et pluuie guttas, et dies seculi, quis dinumerauit? Altitudinem celi, et latitudinem terre, et profundum abyssi, quis dimensus est? Sapientiam Dei precedentem omnia quis inuestigauit?« Comparationem facit corporalium rerum  ad spiritalia, ut ex difficillimis pensetur, quod omnino impossibile est. Si enim arenam maris et pluuie guttas et dies seculi nemo dinumerare potest, neque altitudinem celi et latitudinem terre atque profundum abyssi metiri: que tamen omnia certo numero, mensura et pondere a creatore suo condita sunt: quomodo sapientiam Dei, que sine fine et initio constat, et inenarrabilis atque inestimabilis semper manet, ullus inuestigare potest? uirtus enim Dei et sapientia  semper cum Patre erat, et sicut Pater sine initio, sic et Filius sine initio est.



CAPUT II. De sapientia Dei, id est Filio Patris, quod ante omnem sit creaturam, et omnia per ipsam facta sint. Quod et uerbum Dei Deus sit in excelsis.

»Prior omnium creata est sapientia et intellectus prudentie ab euo.« Hanc sententiam sicut et illam in Prouerbiis ubi scriptum est: »Dominus creauit me principium uiarum suarum ; de incarnatione Domini dictam Patres intelligunt. Quia sicut secundum diuinitatem Filius a Patre ante omnia secula natus est, ita ante omnia tempora in consilio Dei Patris predestinatus est pro humani  generis salute temporaliter incarnari. uerbum enim creationis ad humanam non ad diuinam pertinet naturam. Sed propter unitatem persone aliquando dicitur filius genitus, aliquando uero creatus: principium ergo uiarum Dei est, ut ipse ait: »Ego sum uia ;« qui surgens a mortuis iter fecit Ecclesie ad regnum Dei ad uitam eternam. »In opera, inquit, sua:« qui ad redimenda opera Patris ex uirgine creatus est. Suscipiens carnem, ut opera Patris a corruptele seruitio liberaret. Caro enim Christi propter opera, diuinitas ante opera. Unde sequitur:



CAPUT III. Sequitur ut supra.

»Fons sapientie uerbum Dei in excelsis, et ingressus  illius mandata eterna.« Origo omnis sapientie a uerbo Dei primum processit: quod Deus ex Deo semper cum Patre permanet in celis; sed per dispensationem suscepte humanitatis ingressus est mundum, et dedit mandata salutis eterne. Quod intelligens Petrus apostolus ad ipsum Dominum ait: »Tu uerba uite eterne habes, et nos credimus quia tu es Christus, Filius Dei uiui .« De cuius origine atque natiuitate adhuc subiungitur.



CAPUT Iu. De sapientia Dei prophetatum quia de uirgine ex Spiritu sancto Filius nasceretur.

»Radix sapientie cui reuelata est, et astutias illius quis agnouit? Disciplina sapientie cui reuelata  est, et manifestata? Et multiplicationem ingressus illius quis intellexit? Unus est Altissimus creator omnipotens, et rex potens et metuendus nimis, sedens super thronum illius, et dominans Deus. Ipse creauit illam in Spiritu sancto, et uidit, et dinumerauit, et mensus est. Et effudit illam super omnia opera sua, et super omnem carnem secundum datum suum, et prebuit illam diligentibus se.« Cum interrogat cui sapientie radix reuelata sit ac manifestata, et multiplicationem ingressus illius quis intellexerit, ostendit neminem posse profunditatem consilii Dei penetrare, aut magnitudinem bonitatis et misericordie eius,  comprehendere. Sicut et  Isaias propheta stupens mysterium natiuitatis eius ait: »Generationem autem eius quis enarrabit? « Solus enim Deus Pater omnipotens unigeniti Filii sui aduentum, per ipsum uerbum sibi ceternum simul cum Spiritu sancto ordinauit atque disposuit, quomodo per uirginis partum ad salutem mundi processerit, ut repararet creaturam, quam fecit ab initio, ac hominem  iterum ad agnitionem et dilectionem sui reuocaret,  dans illi donum Spiritus sancti, ut ipsius munere saluaretur et seruaretur in eternum.

»Timor Domini gloria et letitia, et corona exsultationis.« Denique timor Domini certissima est salus hominis, qui cercet illum a peccatis, et dirigit in opere pietatis. De quo et per Psalmistam dicitur: »Beatus uir qui timet Dominum, in mandatis eius cupit nimis.« Et paulo post: »Gloria et diuitie in domo eius, et iustitia eius manet in seculum seculi .« Quoniam gloria uirtutum et gloriatio recte confessionis in presenti uita illum comitantur: in futuro autem sequitur letitia perpetue uite, et corona beatitudinis eterne. Unde de eodem timore adhuc sequitur.



CAPUT u.  De timore Dei, quod ipse sit initium sapientie et electorum probatio

»Timor Domini delectabit cor, et dabit letitiam et gaudium in longitudinem dierum.« Due species timoris in diuinis libris leguntur. Una enim est de qua Ioannes ait: »Timor non est in caritate; sed perfecta caritas foras mittit timorem, quoniam timor penam habet .« Hunc enim timorem illi habent qui propter metum gehenne peccare desinentes, uitam suam meliorare contendunt. Alia autem species timoris est, de qua in psalmo scriptum est: »Timor Domini sanctus permanet in seculum seculi .« Duo namque sunt, ut diximus, timores. Unus quo timent homines Deum, ne mittantur in gehennam. Ipse est timor ille qui  introducit caritatem; sed sic uenit, ut exeat. Si enim adhuc propter penas times Deum, nondum amas quem sic times: non bona desideras, sed mala caues. Sed ex eo quod mala caues corrigis te, et incipis bona desiderare. Cum bona desiderare ceperis, erit in te timor sanctus. Ille scilicet ne ipsa bona amittas, non ille quo times ne mittaris in gehennam, sed ne te deserat presentia Domini quem amplecteris, quo in eternum frui desideras. De hoc scilicet timore dictum est: »Timor Domini delectabit cor ,« quia amore inenarrabili afficit mentem possessam. Et hic suauitatem tribuit internam, in futuro autem uitam eternam. Quod ostendit sequens sententia, dicens:

 »Dilectio Dei, honorabilis sapientia. Quibus autem apparuerit in uisu diligunt eam in uisione: et in agnitione magnalium suorum. Initium sapientie timor Domini.« Omnino igitur caritas Dei uera est sapientia: hec per Spiritum sanctum, qui datus est nobis, diffunditur in cordibus nostris; et replet nos dulcedine dilectionis Dei et agnitione magnalium suorum. De quo Ioannes in Epistola sua scribens, ait: »uos unctionem habetis a sancto, qui nostis omnia, et non necesse habetis ut aliquis doceat uos, sed unctio eius docet uos de omnibus .« Unctio enim spiritalis ipse est Spiritus sanctus, cuius sacramentum est in unctione uisibili, cuius gratia participem sui instruit de omnibus, quia nisi idem Spiritus cordi adsit audientis, otiosus est sermo  doctoris. Charitas uero Dei, que certissimum donum est Spiritus sancti, citissime ad intelligenda atque obseruanda Dei mandata cor quod implet, inflammat. Ipsa facit bonum incipere, ipsa et perficere, ipsa et remuneratio nostra erit in futura uita. De quo Propheta ad Dominum dicit: »Adimplebis nos letitia cum uultu tuo, delectationes in dextera tua usque in finem .«

»Timenti Dominum bene erit in extremis, et in die defunctionis sue benedicetur, et cum fidelibus in uulua concreatus est, et cum electis feminis graditur, et cum iustis et fidelibus agnoscitur.« Quicunque enim propter timorem Dei in credulitate et doctrina atque operatione seruat regulam iustitie, in extremis, hoc est, post obitum presentis  uite, benedictionem eterne beatitudinis percipiet. Hic cum fidelibus in uulua matris Ecclesie renatus atque nutritus est: et cum electis feminis graditur, quia sanctis animabus sociabitur; et cum iustis fidelibus agnoscetur, quando in die nouissima cum ceteris sanctis a dextris iudicis collocatus ab ipso Domino audiet: »Euge, serue bone et fidelis, quia super pauca fuisti fidelis, super multa te constituam, intra in gaudium Domini tui .«

»Timor Domini scientie religiositas. Religiositas custodiet et iustificabit cor, iucunditatem atque gaudium dabit.« Qui sine timore Dei obseruationem mandatorum illius, religiositatem scientie sibi pollicetur, fallit semetipsum. Unde dicit Iacobus apostolus: »Si quis putat se religiosum esse, non  refrenans  linguam suam, sed seducens cor suum, huius uana est religio. Qui statim ostendit subiungens, qualis esse debet uera religio: »Religio, inquit, munda et immaculata apud Deum et Patrem hec est: uisitare pupillos et uiduas in tribulatione eorum, et immaculatum se custodire ab hoc seculo .« Namque in eo quod pupillos et uiduas in tribulatione eorum uisitare iussit, cuncta que erga proximum misericorditer agere debemus insinuat, quod quantum ualeat, ipso iudicii tempore pandetur, ubi dicturus est iudex: »Quandiu fecistis uni ex his fratribus meis, mihi fecistis .« Porro in eo quod immaculatos nos ab hoc seculo custodire precepit, uniuersa in quibus nos ipsos castos seruare decet, ostendit.

 »Plenitudo sapientie est timere Deum, et plenitudo a fructibus illius.« Quanto quis Deum magis timet, tanto sapientior apparet; et quanto sapientior, tanto plenior fructibus bonorum operum. Non enim timor Dei timor est otiosus, sed donis uirtutum replet uitam hominis, et thesauris scientie spiritalis cor eius illustrat.

»Corona sapientie, timor Domini, replens pacem, et salutis fructum; et uidit, et dinumerauit eam.« Quod timor Dei illi qui sapienter graditur coronam conferat uite eterne certissimum est, quia ipse in cuius conspectu omnia sunt opera nostra certo numero, unicuique seruat condignam retributionem. Nec in obliuione unquam bona merita coram eo  erunt, sed pacem et salutis fructum pro eis recompensat. Unde ipsa ueritas discipulis suis ait: »uestri capilli capitis omnes numerati sunt: gaudete et exsultate, quoniam merces uestra multa est in celis .«

»Utraque autem sunt dona Dei.« Sapientia uidelicet et timor Dei: »Quia omne datum et omne donum perfectum desursum est, descendens a Patre luminum .«

»Scientiam et intellectum prudentie sapientia compartietur, et gloriam tenentium se exaltat.« Ostendit quod per sapientiam diuinam habet homo scientiam deuitandi malum et intellectum faciendi bonum. Utrumque enim ipsa in auditore suo operatur, et ad eternam gloriam se rite tenentem in fine  exaltat: que alibi ita loquitur dicens: »Qui audit me, non confundetur; et qui operantur in me, non peccabunt; qui elucidant me, uitam eternam habebunt .«

»Radix sapientie est timere Dominum: rami enim illius longeui.« Quia nimirum: »Initium sapientie timor Domini, intellectus bonus omnibus facientibus eum.« Rami ergo sapientie sententie sunt Scripturarum sacrarum, quas per totum orbem terrarum ad utilitatem hominum euangelica expandit doctrina. Unde in Euangelio Dominus de grano sinapis parabolam proferens, uolucres celi dixit habitasse in ramis eius. Quomodo autem sunt longeui rami sapientie, Dominus in Euangelio demonstrat, dicens: »Iota unum aut unus apex non preteribit a  lege, donec omnia fiant. Celum et terra transibunt, uerba autem mea non transibunt .«

»In thesauris sapientie intellectus et scientie religiositas.« Quando in legis Domini meditatione utrumque declaratur, et quomodo deuitanda sunt peccata et errores; et quomodo discenda est spiritalis sapientia, et exercenda operatio bona, in quibus duobus religiositas uera consistit.

»Exsecratio autem peccatoribus sapientia.« Quia abominabilis est illa doctrina apud peruersos, que prohibet peccata, et carnalia sequi desideria, sicut et in Prouerbiis scriptum est: »Non amat pestilens eum qui se corripit, nec ad sapientes graditur. Doctrina mala deserentium uiam uite: qui increpationes odit, morietur .«

 »Timor Domini expellit peccatum; nam qui sine timore est, non potest iustificari.« Superius scriptum est quod initium sapientie sit timor Domini: quia initium conuersionis ad Deum et iter est ad iustitiam. Nunc autem dicit timorem Dei expellere peccatum, quia qui per penitentiam mundat hominem a peccatis perpetratis, aut cercet illum siue prohibet a nondum commissis. Qui autem spernit Deum, nullo modo ad iustitie palmam peruenire poterit.

»Iracundia enim animositatis illius subuersio illius est.« Profecto quia is qui per timorem Dei se a uitiis cohibere non uult, in peccati uoraginem cadit et precipitatur in mortem.

 »Usque in tempus sustinebit patiens; et postea redditio iucunditatis.« Ille uere patiens est, qui sustinet equanimiter aduersa; et non mala pro malis, sed bona pro malis ledenti se tribuit. Sicut de capite nostro Petrus apostolus testatur, dicens: »Christus passus est pro nobis, relinquens uobis exemplum ut sequamini uestigia eius: qui peccatum non fecit, nec inuentus est dolus in ore eius; qui cum malediceretur, non remaledicebat; cum pateretur, non comminabatur; tradebat autem iudicanti se iniuste, etc. .«

»Bonus sensus usque in tempus abscondet uerba illius, et labia multorum enarrabunt sensum illius.« Hinc in Prouerbiis scriptum est: »Labia sapientium custodiunt eos .« Et item.  »Astutus  omnia agit cum consilio. Qui autem fatuus est, aperit stultitiam .« Igitur sapientis hominis est uerba tentare, et omnia modeste agere. Cuius tamen temperantia plurimo rum uoces et actus laudantes predicant. Nec potest abscondi, quod iustitia dictat manifestari.



CAPUT uI. Hortatur Sapientia concupiscentes se seruare mundata: sic in Euangelio Dominus docet.

»Fili, concupiscens sapientiam conserua iustitiam, et Deus prebebit illam tibi.« Qualiter ad sapientie perceptionem peruenire possimus, ipsa sapientia tramitem nobis demonstrat: quia sine conseruatione iustitie nemo perueniet ad culmen sapientie. Unde et Iacobus apostolus docet, dicens:  »Si quis autem uestrum indiget sapientia, postulet a Deo, qui dat omnibus affluenter, et non improperat; et dabitur ei .« Item: »Quis sapiens, inquit, et disciplinatus inter uos? ostendat bonam conuersationem in mansuetudine sapientie .« De quo consequenter subditur:

»Sapientia enim et disciplina, timor Domini; et quod beneplacitum est illi, fides et mansuetudo; et adimplebit thesauros illius.« Iam sepe dictum est, quod timor Domini sapientie et discipline est custodia: cui bene conueniunt fides recta, et morum temperantia: »quia impossibile est sine fide placere Deo ;« et omnis bonorum uita tranquilla est. Unde uirtus et sapientia Dei Christus, in Euangelio discipulos suos docuit, dicens: »Discite a me  quia mitis sum et humilis corde; et inuenietis requiem animabus uestris .« Et apte dicitur, quod impleat thesauros illius, quia qui uere timet Deum, non potest esse sine fide et bonis operibus: que timentem Deum sacris uirtutibus implent, et faciunt eum esse acceptabilem Deo. Unde in Ecclesiaste scriptum est: »Homini bono in conspectu suo dedit Deus sapientiam et scientiam et letitiam. Peccatori autem dedit afflictionem et curam superfluam .«

»Non sis incredibilis timori Domini, et ne accesseris ad illum duplici corde.« Credere enim oportet accedentem ad Deum, ut Paulus testatur »quia est, et inquirentibus se remunerator fit:« et qui  »simplici corde querit Deum, inueniet illum .« Unde scriptum est: »Simplicitas iustorum diriget eos, et supplantatio peruersorum uastabit illos .« Omnis quippe qui duplici animo et non sincera fide ac bona intentione se Deum arbitratur inuenire posse, semetipsum fallit. Unde Iacobus ait: »Qui enim hesitat, similis est fluctui maris qui a uento mouetur et circumfertur. uix duplex animo inconstans est in omnibus uiis suis .« uir duplex est animo, qui et hic uult gaudere cum seculo, et illic regnare cum Christo. Item uir duplex est animo, qui in bonis que facit non retributionem interius, sed exterius fauorem querit.

»Ne fueris hypocrita in conspectu hominum, et non scandalizeris in labiis tuis.« Pessimum genus  est hypocritarum, qui omnia ficte agunt; et aliud gestant corde, aliud quoque ostendunt operatione. Horumque omnium nequissimi sunt heretici, de quibus in Euangelio Dominus ait: »Attendite autem uobis a falsis prophetis, qui ueniunt ad uos in uestimentis ouium, intrinsecus autem sunt lupi rapaces :« hi prauo corde machinantur malum, et omni tempore iurgia seminant, ut incedentes uiam ueritatis subuertant: quos maxime cauere necessarium est. Unde per Salomonem dicitur: »Consilium custodiet te, et prudentia seruabit te, ut eruaris de uia mala et ab homine qui peruersa loquitur. Qui relinquit iter rectum, et ambulat per uias tenebrosas, ut eruaris a muliere aliena et ab extranea  que mollit sermones suos, et relinquit ducem pubertatis sue, et pacti Dei sui oblita est. Inclinata est enim ad mortem domus eius, et ad inferos semite ipsius: omnes qui ingrediuntur ad eam non reuertentur, nec apprehendent semitas uite .

»Attendite in illis ne forte cadas, et adducas anime tue inhonorationem, et reuelet Deus absconsa tua, in medio synagoge elidat te: quoniam accessisti maligne ad Deum, et cor tuum plenum est dolo et fallacie.« Manifestum est quod qui sequitur hereticos anime sue acquirit damnationem, quando in iudicio diuino reuelabuntur occulta cordium, et iustus iudex reddet unicuique secundum opera sua; et disperdet omnes qui loquuntur mendacium,  quia uirum sanguinum et dolosum abominabitur Dominus. Unde ipsa ueritas in Euangelio discipulos suos admonet, dicens: »Attendite a fermento Phariseorum quod est hypocrisis .« Et mali serui ruinam, qui conseruos suos percutit, manducat, et bibit cum ebriis alibi testatus est, dicens: »ueniet Dominus serui illius in die qua non sperat, et hora qua ignorat; et diuidet eum, partemque eius ponet cum hypocritis. Illic erit fletus et stridor dentium .



CAPUT uII. Sapientia monet accedentes ad seruitutem Dei stare in iustitia et timore, et animam preparare ad tentationem, quoniam, secundum Apostolum dicentem: Omnes qui uolunt pie uiuere in Christo persecutionem patiuntur

 »Fili, accedens ad seruitutem Dei, sta in iustitia et timore: et prepara animam tuam ad tentationem.« Cum prius doceret quid uitandum sit, nunc demonstrat quid agendum est: hoc est, ut qui diuino seruitio se rite mancipare uult, maneat in iustitia, et timorem Dei seruet; sicque animam suam preparet ad tentationem, quia impossibile est ut is qui se tentat ab illecebris mundi abstinere et Dei mandata custodire, aduersa mundi non patiatur.  »Omnes enim, iuxta Pauli sententiam, qui pie uolunt uiuere in Christo, persecutionem patiuntur .« Quanto enim quis se a mundi amore auertere certat, et ad seruitium Dei coadunare festinat, tanto grauiora bella ac tentamenta ab hostibus tolerat. Quisquis enim accingi in diuino seruitio properat, quid aliud quam se contra antiqui aduersarii certamen parat? ut liber in certamine ictus suscipiat, qui quietus sub tyrannide in captiuitate seruiebat. Sed in eo ipso quod mens contra hostem accingitur, quo alia uitia subiit, aliis reluctatur. Aliquando tamen de culpa aliquid quod non ualde noceat remanere permittitur. Et sepe mens, que aduersa multa et fortia superat, unum in se et fortasse minimum et quamuis magna intentione inuigilet,  non expugnat: quod diuina nimirum dispensatione agitur, ne ex omni parte uirtutibus splendens in elatione subleuetur. Ut dum paruum quid reprehensibile uidet, sed tamen hoc subigere non ualet, nequaquam sibi, sed auctori uictoriam tribuat, in his que subigere fortiter ualet. Sed quia humilitas et patientia illi necessaria est, et ut se documentis diuine legis coaptet, ut sciat qualiter usque ad finem uite in seruitio Dei perseuerare debeat, hinc subditur.

»Deprime cor tuum, et sustine. Inclina aurem tuam et suscipe uerba intellectus, et ne festines in tempore obductionis. Sustine sustentationes Dei. Coniungere Deo et sustine, ut crescat in nouissimo uita tua.« Deprimere cor iubet, ut in elatione non  tumescat; sustinere mandat, ut in tribulationibus non deficiat, imo longanimis fiat. Sed quia hec nemo perfecte agere nouit, nisi ille qui ex diuinis preceptis hec didicit, ideo ad meditationem legis Dei eum mittit. Et quia non sufficit bene incipere, nisi studuerit usque in finem in eo perseuerare, ideo iubet ut non pusillanimitate fractus, celerem finem laborum exoptet; sed secundum uoluntatem creatoris sui equanimiter sustinendo ipsius iudicium magis exspectet. Unde adhuc sequitur.

»Omne quod tibi applicitum fuerit accipe, et in dolore sustine, et in humilitate tua patientiam habe. Quoniam in igne probatur aurum et argentum: homines uero receptibiles in camino humiliationis.«  Ut autem in tempore castigationis atque examinationis nostre longanimes ac fortes simus Psalmista hortatur nos, dicens: »uiriliter agite, et confortetur cor uestrum, omnes qui speratis in Domino .« De quo et in Euangelio scriptum est: »Qui uerbum Dei retinet corde perfecto et optimo, fructum afferet in patientia .« Sic et ipsa ueritas apostolis ait: »In patientia uestra possidebitis animas uestras .« Idcirco possessio anime in uirtute patientie ponitur, quia radix omnium custosque uirtutum patientia est. Sciendumque quod tribus modis patientia exerceri solet. Alia namque sunt que a Deo, alia que ab antiquo aduersario, alia que a proximo sustinemus. A proximo namque persecutiones, damna et contumelias;  ab antiquo aduersario tentamenta; a Deo autem flagella toleramus. Sed in omnibus tribus his modis uigilanti oculo semetipsam debet mens circumspicere, ne contra mala proximi pertrahatur ad retributionem mali; ne contra tentamenta aduersarii seducatur ad delectationem uel consensum delicti; ne contra flagella opificis ad excessum proruat murmurationis. Perfecte enim aduersarius uincitur, quando mens nostra et inter tentamenta eius a delectatione atque consensu, et inter contumelias proximi custoditur ab odio, et inter flagella Dei compescitur a murmuratione: nec hec agentes, retribui nobis presentia bona requiramus. Nam pro labore patientie bona speranda sunt sequentis uite, ut tunc premium nostri laboris incipiat, quando omnis labor  iam funditus cessat.

»Crede Deo, et recuperabit te, et dirige uiam tuam et spera in illum.« Fidem in omnibus hunc seruare oportet, quem dolor et afflictio tentat, et dirigere gressus operum suorum ante conspectum Domini, et spem suam in Deo ponere, quia qui confidit in illum, non confundetur. De quo Propheta ait: »Reuela ad Dominum uiam tuam, et spera in eum, et ipse faciet .« Hinc et Ieremias: »Benedictus, inquit, uir qui confidit in Domino et erit Dominus fiducia eius, et erit quasi lignum quod transplantatur super aquas; quod ad humorem mittit radices suas, et non timebit cum uenerit estus; et erit folium eius uiride: et in tempore siccitatis non erit sollicitum; nec aliquando desinet facere fructum  .«

»Serua timorem illius, et in illo ueterasce.« Hoc est, permane, quia timenti Dominum bene erit in nouissimo. Exspectatio Isrel, Saluator eius in tempore tribulationis. Unde adhuc subditur.



CAPUT uIII. Sapientia hortatur timentes Dominum sperare in illum, id est, ut spe certi sint, ne fiat timor inanis.

»Metuentes Deum sustinete misericordiam eius: et non deflectatis ab illo, ne cadatis.« Beneplacitum est enim Domino super timentes eum, et in eos qui sperant in misericordia eius. Qui enim ueraciter metuit Dominum, patienter sustinet, et exspectat  largitionem miserationis eius; qui autem per pusillanimitatem et impatientiam ab illo declinauerit, ruine proximus erit. Unde per Ieremiam dicitur: »Omnes qui te derelinquunt, confundentur; recedentes a te, in terra scribentur. Quoniam dereliquerunt uenam aquarum uiuentium Dominum. .«

»Qui timetis Dominum, credite illi, et non euacuabitur merces uestra. Qui timetis Dominum, sperate in illum; et in oblectatione ueniet uobis misericordia. Qui timetis Dominum diligite illum, et illuminabuntur corda uestra.« Bene quippe hortatur illum qui timet Dominum ut credat illi, quatenus ad certam proueniat mercedem, quia iuxta prophete sententiam: »Iustus ex fide uiuit .« Et in Euangelio Dominus: »Confide, inquit, fili, remittuntur  tibi peccata tua . Et alibi: »Fides tua te saluum fecit .« Sic et illi qui sperat in Domino, desiderata proueniet misericordia; et qui diligit illum, per Spiritus sancti gratiam lumen sapientie capacius percipiet. Nota, lector, quod timentibus Dominum trinam facit discretionem: nam primum illos iubet credere Deo; secundo sperare in illum; tertio diligere illum: quia fide, spe et caritate omnis anima fidelis colit Deum. Et per has species perueniet ad contemplationem sancte Trinitatis, que est illi merces uera in beatitudine sempiterna.

»Respicite, filii, nationes hominum, et scitote quia nullus sperauit in Domino et confusus est; permansit in mandatis eius, et derelictus est. Et quis inuocauit  illum, et despexit eum: quoniam pius et misericors est Deus, et remittet in tempore tribulationis peccata omnibus exquirentibus se in ueritate.« Ergo et hic sicut in superiore commate triplicem facit distinctionem, dicens: Nullum sperare in Domino, et confusum esse; permanere in mandatis eius, et derelictum esse; inuocasse illum, et despectum fuisse. »Quia corde creditur ad iustitiam, ore autem confessio fit in salutem; et omnis qui facit uoluntatem Patris celestis, ipse intrabit in regnum celorum .« Et bene dicit remitti a Domino in tempore tribulationis peccata omnibus exquirentibus se in ueritate, quia »sacrificium Deo est spiritus contribulatus: cor contritum et humiliatum non spernit ;« et »Prope est Dominus  omnibus inuocantibus se in ueritate, uoluntatem timentium se faciet, et orationes eorum exaudiet. et saluos faciet eos.«

»ue duplici corde, et labiis sceleratis, et manibus malefacientibus, et peccatori terram ingredienti duabus uiis.« Superius admonuit ne quis duplici corde accederet ad Dominum. Nunc autem dicit ue esse duplici corde, et labiis sceleratis, et manibus malefacientibus: quia qui praua cogitat, et peruersa loquitur, atque iniquis insistit operibus, nisi penitentia interuenerit, ue illi perpetuum remanebit. Quod autem subditur:

»ue peccatori terram ingredienti duabus uiis.« Duabus ergo uiis peccator terram ingreditur, quando  male facit et sperat sibi bona prouenire posse, iuxta illud quod scriptum est: »Faciamus mala, ut ueniant bona .« Quorum damnatio iusta est, uel quando carnis sectatur opera in concupiscentiis eius, et spiritus sanctificatione se arbitratur perfici posse in timore Dei; uel quando et Dei est quod opere exhibet, et mundi quod per cogitationem querit. Omnes autem isti iuxta Iacobi sententiam inconstantes sunt in omnibus uiis suis: quia facillime in aduersis seculi deterrentur et prosperis irretiuntur.

»ue dissolutis corde, qui non credunt Deo: ideo non protegentur ab eo.« Adhuc perseuerat in ratione pristina, ut doceat nos errores cauere et ueritatem amare. Oportet quippe ut sinceritatem fidei  seruet, et constantiam mentis habeat, quicunque a Deo protegi desiderat, quia ille qui fide dubitat ac spe uacillat, consequens est ut ad coronam non perueniat, que solis fidelibus ac Dominum ueraciter timentibus, hoc est, qui fructum bonorum operum in patientia proferunt, repromittitur. Illis autem, qui per apostasiam siue heresim a fide discedentes, prauisque operibus insistentes, derelicto ueritatis tramite, in uitiorum uoraginem incidunt, ira et tribulatio atque angustia perpetualiter remanebunt. Sicut Paulus testatur, dicens: »His quidem, qui secundum patientiam boni operis, gloriam et honorem et incorruptionem querunt uitam eternam. His autem, qui ex contentione et qui non acquiescunt ueritati, credunt autem iniquitati, ira et indignatio,  tribulatio et angustia in omnem animam hominis operantis malum . Unde adhuc sequitur:



CAPUT IX. Sapientia comminatur his qui post sustinentiam derelinquunt uias rectas et uadunt per uias prauas.

»ue his qui perdiderunt sustinentiam, et qui dereliquerunt uias rectas, et diuerterunt in uias prauas; et quid facietis, cum inspicere ceperit Deus?« Licet omni tempore inspicere Deus credatur bonos ac malos, et nichil eum possit latere, tamen usu Scripturarum frequentissimo tunc dicitur inspicere, quando uel probare uel improbare aliquid dignoscitur. Quid ergo facturi erunt qui uias deseruerunt rectas, et se implicauerunt iniquis operibus, quando  iam iudicii aderit tempus, et nullus datur locus penitentie? quando, iuxta Sophoniam, »Dies Domini magnus ueniet, dies ire, dies tribulationis et angustie, dies calamitatis et miserie, dies tenebrarum et caliginis, dies nebule et turbinis, dies tube et clangoris. Super ciuitates munitas et super angulos excelsos, et tribulabuntur homines, et ambulabunt ceci: quia Domino peccauerunt, et effundetur sanguis eorum sicut humus, et corpus eorum sicut stercora. Sed et argentum eorum et aurum non poterit liberare eos in die ire Domini. In igne zeli eius deuorabitur omnis terra, quia consummationem cum festinatione faciet cunctis habitantibus terram . In hac autem uita Deus exspectat et accipit conuersionem  nostram; in illa autem reddet unicuique secundum opera sua.

»Qui timent Dominum, non erunt incredibiles uerbo illius; et qui diligunt illum, conseruabunt uiam illius. Qui timent Dominum, inquirent que beneplacita sunt illi; et qui diligunt eum replebuntur lege ipsius.« Alternando loquitur de timore et dilectione Dei, quoniam »timor Domini sanctus permanet in seculum seculi;« et »omnis qui diligit ex Deo natus est, et cognoscit Deum.« Ille ergo qui timet Dominum, et qui diligit illum, credit Scripturis sacris, et seruat operando precepta Domini, et semper meditando querit que beneplacita sunt illi, sicque replebitur sapientia et caritate Dei. »Finis enim precepti est caritas de corde  puro, et conscientia bona, et fide non ficta .« et qui diligit proximum, legem impleuit.

»Qui timent Dominum preparabunt corda sua, et in conspectu illius sanctificabunt animas suas.« O quam felix anima que quotidie mundat cor suum et cogitationes suas, quatenus suscipiat in se habitatorem Deum, cuius quicunque possessor est, nullo bono eget, quia omnium bonorum auctorem in se habet, et quia necesse est in mundatione cordis custodia mandatorum Dei cum patientia boni operis, quo peruenitur ad perfectam agnitionem diuinitatis, sequitur:

»Qui timent Dominum custodiunt mandata illius: et patientiam habebunt usque ad inspectionem illius, dicentes: Si penitentiam non egerimus, incidemus  in manus Dei et non in manus hominum: secundum enim magnitudinem illius, sic et misericordia ipsius cum ipso est.« Mos quidem est sanctorum semetipsos peccatores accusare, quatenus condignam humilitatis sue accipiant mercedem, quia sicut humilitati premium, sic et superbie pena deputatur. Dicit enim manifeste Ioannes apostolus: »Si dixerimus quoniam peccatum non habemus, ipsi nos seducimus, et ueritas in nobis non est. Si confiteamur peccata nostra, fidelis est et iustus, ut remittat nobis peccata nostra, et emundet nos ab omni iniquitate .« Unde subiunxit: »Secundum enim magnitudinem illius, sic et misericordia ipsius cum ipso.« Quia, ut propheta testatur, »secundum altitudinem celi a terra confirmauit Dominus  misericordiam suam super timentes eum .« Et item: »Misericordia, inquit, Domini a seculo et usque in seculum seculi super timentes eum, et iustitia eius super filios filiorum custodientibus testamentum eius, et memoria retinentibus mandata eius ut faciant ea .

 »Filii sapientie, Ecclesia iustorum: et natio illorum obedientia et dilectio.« Filios sapientie merito dicit esse Ecclesiam iustorum, quia qui uere sapiens est, uerus est iustitie cultor, quoniam uera sapientia ueraciter iustitie dictat normam. Natio, inquit, illorum obedientia et dilectio. Quomodo autem nationem uocat iustorum obedientiam et dilectionem? Cum obedientia et dilectio uirtutes  sint, que habentur a iustis. Nisi quia tropica locutione per ipsas uirtutes exprimit uirtutum possessores.

»Iudicium patris audite, filii, et sic facite ut salui sitis.« Pater uniuersorum naturaliter Deus est, ex quo omnis paternitas in celis et in terris nominatur; quia ex ipso, et per ipsum, et in ipso sunt omnia: qui diligit ea que fecit, ut in hoc permaneant quod facta sunt. Qui enim huius Patris audierit iudicium et fecerit eius precepta, procul dubio saluus erit. Cuius mandatum est, ut etiam patri temporali et matri honoris reuerentia exhiheatur. Ut est illud: »Honora patrem tuum et matrem, ut sis longeuus super terram, quam Dominus Deus tuus daturus est tibi .« Unde sequitur.

 »Deus enim honorauit patrem in filiis; et iudicium matris exquiret in filios.« Cui ergo Deus honorem in progenie sua constituit, non est fas, ut a filiis suis inhonoretur, quia Dominus suo iudicio exquiret, qualiter eius preceptum seruetur: cuius secutores coronantur, et contemptores punientur.

»Qui diligit Deum, exorabit pro peccatis, et continebit se ab illis, in oratione dierum exaudietur.« Ille quippe »qui diligit Deum,« ut ipse in Euangelio testatur, »mandata eius seruat , et continet se a peccatis, quantum humane fragilitatis possibilitas sinit, et tamen pro excessibus suis, non desinit quotidie orare, quia scit misericordem iudicem eius preces sic omni tempore exaudire, et quia Scriptura testante, honor parentum, primum mandatum  est in repromissione : inde adhuc subditur.

»Et sicut qui thesaurizat, ita et qui honorificat matrem suam.« Bene thesaurizat qui honorificat matrem suam, quia pro custodia mandatorum Dei, qui iussit honorare parentes, premia eterne uite percipiet.



CAPUT X. Honorandos parentes a filiis, ut benedictio parentum filiis prosit.

»Qui honorat patrem iucundabitur in filiis, et in die orationis sue exaudietur.« Filios hic uel sobolem discipulos appellat, in quorum nutrimento sepe gaudebit, qui suis magistris uel parentibus, antea  aurem obedientie inclinauit. Sed quia secundum historiam ubique hoc non euenit, ut honoratores parentum suorum uel magistrorum, filios siue discipulos habeant sibi deuotos. Cum sepe legimus sanctorum uirorum degenerasse sobolem, et a semita deuiasse maiorum. Iuxta tropologiam magis mihi uidetur conuenire quod dicitur, ut filios accipiamus fructum bonorum operum. Qui ergo obediens preceptis Dei honorat parentes uel preceptores suos, in multiplicatione bonorum actuum letabitur in fine dierum, et sicut illius qui auertit aures, ne audiat legem, oratio erit exsecrabilis, ita huius qui obedit preceptis Dei, dirigetur oratio sicut incensum in conspectu Altissimi.

 »Qui honorat patrem suum, uita uiuet longiore, et qui obedit patri, refrigerabit matrem.« uita uiuet feliciter longiore, qui remuneratus a Domino eterna fruetur requie. Ille refrigerabit matrem, qui obedit patri: quia matrem Ecclesiam letificat, qui obediens est preceptis eterni Patris.

»Qui timet Deum honorat parentes, et quasi dominis seruiet his qui se genuerunt in opere et sermone, et omni patientia.« Nota quod dicit his deberi famulatum instanter exhiberi, qui se genuerunt non ex uulua uentris, sed in opere et sermone et patientia, ut ostendatur spiritalis pater maxime dignus honore esse: cuius rei memor Apostolus, scripsit ad discipulos, quos ipse per Euangelium genuit, dicens: »Rogamus uos, fratres, ut noueritis eos qui  laborant inter uos, et presunt uobis in Domino, et monent uos: ut habeatis illos abundantius in caritate; propter opus illorum pacem habete cum eis .« Et ad Timotheum: »Qui bene presunt, inquit, presbyteri, duplici honore digni habeantur: maxime qui laborant in uerbo et doctrina« quia »dignus est operarius mercede sua .«

»Honora patrem tuum, ut superueniat tibi benedictio a Deo, et benedictio illius in nouissimo maneat.« Honor patris siue spiritalis, siue carnalis benedictionem a Domino promeretur; et apte dicitur, quod »in nouissimo benedictio illius maneat,« quia eterna mercede recompensatur.

»Benedictio patris firmat domos filiorum; maledictio autem matris eradicat fundamenta.« Inueniuntur  patriarche quibusdam filiis suis benedixisse, ut Ne, Sem, et Iaphet ; posteritatem autem Cham maledixisse . Benedixit autem Abraham Isaac filio suo, et Isaac Iacob , et Iacob duodecim patriarchis singulas benedictiones dedit . In quibus omnibus benedictionibus ille prefigurabatur, qui de patriarcharum stirpe secundum carnem descendit, Christus utique Saluator noster, qui est super omnia Deus benedictus in secula. Quomodo autem maledictio parentum noceat soboli, ostenditur in semine Cham. Cuius progenies a filiis Sem, hoc est filiis Istrel, a terra repromissionis exstirpata atque deleta est.

»Ne glorieris in contumelia patris tui, non enim  est tibi gloria eius confusio. Gloria enim hominis ex honore patris sui, et dedecus filii pater sine honore.« Quod autem contumelia patris uel magistri Deo displiceat, multis probatur exemplis. Nam nudatum patrem suum Cham irrisit, et seruitutem perpetuam semen eius inde sustinuit. Absalon Dauid de sede regni sui expulit, concubinasque eius stuprauit; sed morte condignas penas luit. Sic et Elisei prophete caluitium pueri Bethel irriserunt, et egredientes duo ursi de saltu quadraginta duos pueros ex eis lacerauerunt: cuius mysterii ratio in Christi passione completa est, quem puerilis stultitia Iudeorum in Caluarie loco crucifixum irrisit. Sed quadragesimo secundo anno post ascensionem  eius ad celos, duo ursi, hoc est uespasianus et Titus, de saltu gentium egressi, illusores seuissime laniauerunt.



CAPUT XI. Senecta patris gubernanda a filiis suis.

»Fili, suscipe senectam patris tui, et ne contristes eum in uita illius; et si defecerit sensu, ueniam da, et ne spernas eum in uirtute tua.« Bene conuenit, ut filii atque discipuli honoribus atque solatiis foueant parentes et nutritores suos, quia caritatis affectus magis in hoc augetur. Unde Paulus precepit uiduis mutua inuicem reddere parentibus, quia hoc acceptum est coram Domino. Hinc et ipse Dominus in Euangelio reprehendit Scribas et  Phariseos, quod traditionibus suis legis Dei sinceritatem corrumperent, dicens ad eos: »Quare et uos transgredimini mandatum Dei propter traditionem uestram? Nam Deus dixit: Honora patrem et matrem, et qui maledixerit patri uel matri, morte moriatur. uos autem dicitis: Quicunque dixerit patri uel matri, munus quodcunque est ex me, tibi proderit; et non honorificabit patrem suum aut matrem, et irritum fecistis mandatum Dei propter traditionem uestram .« Honor quippe in Scripturis non tantum in salutationibus et officiis deferendis, quantum in eleemosyna ac munerum collatione sentitur. »Honora,« inquit Apostolus, »uiduas, que uere uidue sunt .« Hic etiam honor donum intelligitur. Sic et subsequenter de  munificentia que exhibetur parentibus, hic subiungitur.

»Eleemosyna enim patris non erit in obliuione; nam pro peccato matris restituetur tibi bonum; et in iustitia edificabitur tibi.« Misericordie ergo affectus cum pietatis operibus, nunquam obliuioni tradetur. Unde Dominus ait: »Beati misericordes, quoniam ipsi misericordiam consequentur .« Et in Prouerbiis: »Feneratur, inquit, Domino, qui miseretur pauperis, et uicissitudinem suam reddet ei .« Quod autem dicit: »Pro peccato matris restituetur tibi bonum.« Peccatum hic tropica locutione ipsam eleemosynam nuncupat, que delet peccata. Sicut et alibi hostiam, que pro peccato offertur, peccatum uocat.  Ut est illud: »Ponat manum suam super caput peccati sui, et sic eam Domino offerat.« Qui ergo in parentibus et ceteris indigentibus misericordie exercet opera, sine dubio iustitie sue recipiet premium, et a peccatis absolutus mercedem uite possidebit eterne. Unde et sequitur.

»In die tribulationis commemorabitur tui, et sicut in sereno glacies soluentur peccata tua.« Hinc et Daniel propheta Nabuchodonosor regi huiuscemodi consilium dedit, dicens: »Consilium meum, o rex, placeat tibi, et peccata eleemosynis redime, et iniquitates tuas misericordiis pauperum, forsitan ignoscet Deus delictis tuis .« De quo et ipsa ueritas in Euangelio ait: »Date eleemosynam,  et ecce omnia munda sunt uobis .« Unde et in futuro iudicio dicturus est eis, qui ad dexteram eius consistunt: »uenite, benedicti Patris mei, percipite regnum, quod uobis paratum est ab origine mundi. Esuriui enim, et dedistis mihi manducare; sitiui, et dedistis mihi bibere, etc. .« Sicut et in Prouerbiis scriptum est: »Qui pronus est ad misericordiam benedicetur.«

»Quam male fame est, qui relinquit patrem; et est maledictus a Deo, qui exasperat matrem.« Impietatis crimine reus tenetur, qui irreligiosus est in parentes; et maxime ille, qui spiritalem patrem uel matrem prauis sermonibus atque iniquis operibus exacerbat. Ideo necesse est ut sequentis sententie doctrina seruetur, ita dicens.



CAPUT XII. Docet Sapientia in mansuetudine opera que ad cultum Dei pertinent precipienda.

»Fili, in mansuetudine opera tua perfice, et super omnium gloriam diligeris. Quanto magnus es, humilia te in omnibus, et coram Deo inuenies gratiam, quoniam magna potentia Dei solius, et ab humilibus honoratur.« Mansuetudo enim et humilitas maximam gratiam et gloriam pariunt habentibus eas. Sicut e contrario superbia et furor eos, quos possident, ad maximam ruinam impellunt. Quia initium omnis peccati superbia est: que ex angelo fecit diabolum, et furor sibi obsequentes precipitat in mortem, quia caritatis dissipat tramitem.  Idcirco Dominus contra huiuscemodi pestes consilium dans, semetipsum ad imitandum proposuit, dicens: »Discite a me quia mitis sum et humilis corde, et inuenietis requiem animabus uestris .« Et item: »Qui se, inquit, exaltat, humiliabitur; et qui se humiliat, exaltabitur .«



CAPUT XIII. Sapientia docet alta non esse querenda, id est profunda.

»Altiora te ne quesieris, et fortiora te ne scrutatus fueris. Sed que precepit tibi Dominus, illa cogita semper, et in pluribus operibus eius ne fueris curiosus. Non est enim tibi necessarium  ea que abscondita sunt uidere oculis tuis.« Ordinem seruat doctrine preceptor, humilitatis scilicet, ut sicut prius docuit in moribus tenere mansuetudinem atque operibus humilitatem; sic et nunc doceat seruare cordis puritatem, ne forte ea que humana ratio comprehendere non ualet, incauta disputatione rimari presumat. Unde dicit Ecclesiastes: »Ne temere quid loquaris, neque cor tuum sit uelox ad proferendum sermonem coram Deo. Deus enim in celo, et tu super terram. Idcirco sint pauci sermones tui, multas curas sequuntur somnia, et in mul tis sermonibus inuenitur stultitia .« In quibus uerbis uidetur precipere, ne aut loquentes aut cogitantes plus de Deo quam possumus opinemur.  Sed sciamus imbecillitatem nostram, quod, quantum celum distat a terra, tantum nostra opinatio a natura illius separetur, et idcirco debere uerba nostra esse moderata. Sicut enim, qui in multis cogitationibus est, ea somniat frequenter de quibus cogitat, ita qui plura uoluerit de diuinitate disserere, incidit in stultitiam. Hinc et Paulus docet: »Non plus sapere quam oportet sapere: sed sapere ad sobrietatem, et iuxta mensuram fidei .« Et alibi: »Noli, inquit, altum sapere, sed time .« Sufficit enim homini, ut ea pia cogitatione tractet, et opere impleat, que a conditore suo sibi constituta, atque precepta sunt seruanda; que autem occulta et que incomprehensibilia sunt iudiciorum Dei, scrutari non attentet; dicatque  cum Propheta: »Iudicia Dei abyssus multa ;« et cum Apostolo mirando taliter sentiat, dicens: »O altitudo diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius: quis enim cognouit sensum Domini? aut quis consiliarius eius fuit?« Et retribuetur ei, quoniam ex ipso, et per ipsum, et in ipso sunt omnia: Ipsi honor et gloria in secula seculorum .

»In superuacuis uerbis noli scrutari multipliciter; et in pluribus operibus eius non eris curiosus. Plurima enim super sensus hominum ostensa sunt tibi. Multos quoque supplantauit suspicio illorum, et in uanitate detinuit sensus illorum.« Superuacuas res scrutari, est eas res rationabiliter  agnosci uelle, quos ratio docet inuestigari non debere. Unde Ecclesiastes dicit: »Quid necesse est homini maiora se querere, cum ignoret quid conducat sibi in uita sua numero dierum peregrinationis sue, et tempore quod uelut umbra preterit? aut quis ei poterit indicare quid post eum futurum sub sole sit? « Et item: »Ne dicas, quid putas cause est, cum priora tempora meliora fuere quam nunc sunt? Stulta est enim huiuscemodi interrogatio .« Sobrius enim intellectus in omnibus est optimus, qui reficit animam, et non grauat mentem. Unde in Prouerbiis sapientia docet, dicens: »Mel inuenisti, comede quod sufficit tibi, ne forte satiatus euomas illud, et periures nomen Dei tui . Quod autem  dicitur: Multos supplantasse suspicionem illorum, et in uanitate detinuisse sensus illorum. Ostendit omnes hereticos duobus modis existere: hoc est, cum uel de creatore uel de creatura ultra modum scrutari uolentes, peruerse sentiendo erroneas condunt doctrinas, et quia dogmatibus ueritatis cedere nolunt, quid eos insequatur ostenditur, cum subiungitur.

»Cor durum male habebit in nouissimo: et qui amat periculum, in illo peribit.«---»Secundum duritiam autem suam et impenitens cor, thesaurizat sibi iram in die ire et reuelationis iusti iudicii Dei, qui reddet unicuique secundum opera sua. His quidem, qui secundum patientiam boni operis, gloriam  et honorem, et incorruptionem querunt uitam eternam. His autem, qui sunt ex contentione, et qui non acquiescunt ueritati, credunt autem iniquitati, iram et indignationem, tribulationem et angustiam .« »Qui amat, inquit, periculum, in illo peribit.« Ille dicitur amare periculum, qui non curat nec studet uitare periculum. Alioquin quis est, qui uelit incidere in periculum, cum omnes uelint euadere interitum? Sed ille quodammodo amat periculum, qui diliget eas res que tendunt ad interitum, ut est libido, auaritia, luxuria, et cetere perniciose cupiditates: nec non et hereses atque nouitatum presumptiones, que certissime sunt animarum perditiones. Unde subiungitur:

»Cor ingrediens duas uias non habebit successus:  et prauum cor in illis scandalizabitur. Cor nequam grauabitur in doloribus, et peccator adiiciet ad peccandum.« Cor hereticorum ingreditur duas uias, quando uera permiscet falsis, et falsa inserit ueris. Aliquas enim sententias sacrarum Scripturarum rite intelligunt ac proferunt, et aliquas secundum suam uecordiam in sensum peruersum trahunt, suisque auditoribus eas commendare satagunt. Qui  »sanam doctrinam non sustinebunt, sed secundum sua desideria coaceruabunt sibi magistros, prurientes auribus; et a ueritate quidem auditum auertent, ad fabulas autem conuertentur .« Et ideo scandalizabuntur; nec huiusmodi successus habebunt, quia eorum labores in uacuum ibunt. Grauantur  eorum precordia doli uersutiis, et idcirco onerantur multiplicibus peccatorum sarcinis.

»Synagoge superborum non erit sanitas; frutex enim peccati eradicabitur in illis, et non intelligetur.« Synagoge superborum sunt conuenticula hereticorum: quorum germen eradicabitur, et non intelligetur cum doctrina eorum inutilis damnabitur; nec fictio eorum apud Deum probatur. Quid autem catholicos manifestet, subiungendo ostendit:

»Cor sapientis intelligitur in sapientia, et auris bona audiet cum omni concupiscentia sapientiam.« In prudentia enim doctrine cor sapiens secundum ueritatem intelligitur, et inhianter boni auditores hanc doctrinam discunt, que commendat uirtutes, et persequitur uitia: quod subsequenter  ostenditur, cum dicitur.

»Sapiens cor et intelligibile abstinebit se a peccatis; et in operibus iustitie successus habebit.« Qui ergo rite intelligit legis Dei traditionem, cercet se a peccatis, et in operibus exercet iustitie, quorum nobilis portio est eleemosynarum largitio, propterea subiungit.

»Ignem ardentem exstinguit aqua, et eleemosyna resistit peccatis; et Deus prospector est eius, qui reddit gratiam; meminit eius in posterum, et in tempore casus sui inueniet firmamentum.« Sicut enim aque elementum effusum, ignis exstinguit ardorem, sic et eleemosyna, que per caritatis affectum expenditur, peccatorum obruet flammam. Ideo  quomodo eleemosyna danda sit, in Euangelio docet Dominus, dicens: »Cum facis eleemosynam nesciat sinistra tua quid faciat dextra tua: ut sit eleemosyna tua in abscondito, et Pater tuus, qui est in abscondito, reddet tibi  »Fili, eleemosynam pauperis ne defraudes, et oculos tuos ne transuertas a paupere; animam esurientem ne despexeris, et non exasperes pauperem in inopia sua.« Quantum eleemosyna, pia mente data, apud Dominum ualeat, ostendit ipse in Euangelio, dicens: »Date eleemosynam, et ecce omnia munda sunt uobis .« Quibus alio loco tantum tribuit Scriptura diuina, ut earum tantummodo fructum se imputaturum pronuntiet Dominus dextris, et earum tantummodo sterilitatem sinistris. Quando his dicturus est: »uenite, benedicti Patris mei, percipite regnum.« Illis autem, »Ite in ignem eternum .« Sane cauendum est, ne quisquam existimet infanda illa crimina, qualia qui agunt regnum Dei non possidebunt,  quotidie perpetranda, et eleemosynis quotidie redimenda. In melius quippe est uita mutanda, et per eleemosynas de peccatis preteritis est propitiandus Deus, non ad hoc emendus quodammodo, ut ea semper liceat impune committere. Nemini enim dedit laxamentum peccandi, quamuis miserando deleat iam facta peccata, si non satisfactio congrua negligatur. Sed multe sunt species eleemosynarum, non solum ergo qui dat esurienti cibum, sitienti potum, nudo uestimentum, peregrinanti hospitium, fugienti latibulum, egro uel incluso uisitationem, captiuo redemptionem, debili subuectionem, ceco deductionem, tristi consolationem, non sano medelam, erranti uiam, deliranti consilium, et quod cuique necessarium est indigenti;  uerum etiam qui dat ueniam peccanti, eleemosynam dat; et »qui emendat uerbere, in quem potestas datur, uel cercet aliqua disciplina,« et tamen peccatum eius, quo ab illo lesus aut offensus est, dimittit ex corde, uel orat ut ei dimittatur, non solum in eo quod dimittit atque orat, uerum etiam in eo quod corripit, et aliqua emendatoria pena plectit, eleemosynam dat, quia misericordiam prestat.

»Cor inopis ne afflixeris, et non protrahas datum angustianti. Rogationem contribulati ne abiicias, et non auertas faciem tuam ab egeno.« Quod autem donum eleemosyne non sit protrahendum ac differendum in aliud tempus, cum facultas adsit tribuendi, ostendit Scriptura, dicens: »Ne dicas  amico tuo: uade et reuertere, cum cito possis dare .« Et alibi: »Qui despicit, inquit, proximum suum, peccat: qui autem miseretur pauperis, beatus erit .« Et quomodo sit eleemosyna danda Apostolus docet, dicens: »Non ex tristitia, aut ex necessitate: hilarem enim datorem diligit Deus .« Magis ergo prestat Deo, qui modicum deuota mente pauperi porrigit, quam ille qui tristi corde multam pecuniam expensam facit. Unde Dominus oblationem uidue paupercule, que duo erea minuta in gazophylacium misit, in Euangelio laudauit, dicens: »Hec plus omnibus misit ;« quia non quantitatem muneris supernus iudex, sed deuotionem pensat cordis.



CAPUT Xu.  Ab inope non auertendos oculos.

»Ab inope ne auertas oculos tuos propter iram, et non relinquas querentibus tibi retro maledicere. Maledicentis enim tibi in amaritudine anime, exaudietur deprecatio illius: exaudiet autem eum qui fecit illum.« Nullo modo propter iram exasperandus est pauper, sed blanda locutione placandus, quia ira uiri iustitiam Dei non operatur, et qui obdurat aurem suam ad clamorem pauperis, ipse clamabit et non exaudietur; cui enim est in substantia unde dare possit, tribuat necessitatem patienti, quia munus absconditum exstinguit iras, et donum in sinu indignationem maximam. Cui autem non est substantia, tantum sermo responsionis porrigatur  bonus; quia sermo bonus super datum optimum. Aliter quomodo caritatis habet affectum, qui despicit proximum egenum? Dicit enim manifeste Ioannes apostolus: »Qui habuerit substantiam mundi, et uiderit fratrem suum necesse habere, quomodo caritas Dei manet in eo? « Sic et Iacobus mortuam esse fidem sine operibus misericordie ostendit, dicens: »Quid proderit, fratres mei, si fidem quis dicat se habere, opera autem non habeat? Nunquid poterit fides saluare eum? Si autem frater aut soror nudi sunt et indigent uictu quotidiano, dicat autem aliquis de uobis illis: Ite in pace, calefacimini et saturamini, non dederitis autem eis que necessaria sunt corpori, quid proderit? Sic et fides si non habeat opera, mortua  est in semetipsa .« Quapropter necesse est ut non tantum credamus atque diligamus uerbo nec lingua, sed opere et ueritate.

»Congregationi pauperum affabilem te facito, et presbytero humilia animam tuam; et magnati humilia caput tuum.« His sententiis commendatur nobis mansuetudo et humilitas cordis, quia mansuetudo neminem spernit, humilitas nemini se prefert, sed omnibus se subiicit. Decet enim Christianum, ut equalibus seu inferioribus sit affabilis et mitis, senioribus autem sit subditus atque humilis, quia omnis exaltatio genus est superbie. Quod mirifice distinguit Psalmista, dicens: »Domine, non est exaltatum cor meum, neque elati sunt oculi mei;  neque ambulaui in magnis, neque in mirabilibus super me, etc. .«

»Declina pauperi sine tristitia aurem tuam, et redde debitum tuum, et responde illi pacifice in mansuetudine.« Debitum est pauperis cum mansuetudine consolatio temporalis, qui autem hanc ei dare negligit, congruum debitum illi non impendit.

»Libera eum qui iniuriam patitur de manu superbi; et non acide feras in anima tua.« Igitur sicut prius expensionem opis in pauperes eleemosynam esse ostendit, sic et nunc liberationem eius, qui inique opprimitur a superbo, misericordie opus fieri declarat. Unde in Prouerbiis scriptum est:  »Erue eos qui ducuntur ad mortem, et qui trahuntur ad perditionem ne cesses liberare. Si dixeris: uires non suppetunt; qui inspector est cordis, ipse intelligit; et seruatorem anime tue nichil fallit .« Ideo et hic dicitur, »Non acide feras in anima tua;« hoc est tediose uel indigne: quia caritatis feruorem erga proximum se non habere ostendit, qui eum ab hoste eripere non contendit.



CAPUT XuI. De pupillis et uiduis in iudicio defendendis in misericordia pro patre.

»In iudicando esto pupillis misericors ut pater, et pro uiro matri illorum, et eris uelut filius Altissimi obediens; et miserebitur tui magis quam  mater.« Ne aliquam speciem omitteret eleemosynarum, parentibus atque pauperibus iungit pupillos et uiduas, ut etiam eorum curam habere non despiciamus, sed opem condignam illis feramus. Sicut enim pupillo paternus impendendus est affectus, ita et uidue uiri sui in solatii collatione imitandum est exemplum; atque hec facientes filii Altissimi in obediendo mandatis illius esse probabimur. Quia magis nobis miserebitur in remuneratione premii, quam materna affectio unquam fecerit in studio nutrimenti.



CAPUT XuII. De studio sapientie: quod diligentes eam cunctis uirtutibus iustitie, adiuuante Domino, operam dent, dicente ipsa ueritate: Non omnis qui dicit mihi,  Domine Domine, intrabit in regnum celorum, sed qui facit uoluntatem Patris mei.

»Sapientia filiis suis uitam inspirat, et suscipit exquirentes se; et preibit in uia iustitie; et qui illam diligit, diligit uitam, et qui uigilauerint ad illam, complectentur placorem eius.« Sapientia diuina paruum sibi aptum laudat, ipsam sapientiam Dei, quam non aliam quam Christum Filium Dei intelligimus. De quo Apostolus ait: »Christum dico Dei uirtutem et Dei sapientiam .« Ipsa enim sapientia filiis suis uitam inspirat, quando discipulis suis et ceteris fidelibus agnitionis sue prebuit sacramentum, et Euangelii reuelauit mysterium. Suscipit perquirentes se, quia suscipiet  mansuetos Dominus, et preibit in uiam iustitie, qui ait: »Ego sum uia, ueritas et uita: qui sequitur me, non ambulat in tenebris, sed habebit lumen uite .« Unde qui illum diligit, diligit uitam, quia seruando mandata illius, ad eternam perueniet uitam; et qui uigilauerint ad illam, complectentur placorem eius. Sicut in Prouerbiis spondet, dicens: »Beatus homo qui audit me, et uigilat ad fores meas quotidie, et obseruat ad postes ostii mei .« Foras suas, et postes ostii sui, Scripturas sanctas et earum doctores nuncupat, sine quibus ad uitam quam pollicetur non ualemus ingredi; qui enim ad has fores uigilat, hoc est intenta mente meditando perseuerat, magnitudinis ipsius suauitatem percipit.

 »Qui tenuerint illam, uitam hereditabunt, et quo introibit, benedicet Deus.« Ille quippe uere tenet sapientiam, qui Christi mandatis adhibet obedientiam, et quo ipsa intrauerit benedictio Dei, illuc simul comitatur. Sicque eum, qui per eius fidem et dilectionem celestis regni aditum querit, benedictione eterna ditabit. Unde ipse in Euangelio ait: »Ego sum ostium; per me si quis introierit, saluabitur, et ingredietur et egredietur, et pascua inueniet .«

»Qui seruiunt ei obsequentes erunt sancto, et eos qui diligunt illam diligit Deus.« Qui enim ueraciter seruit Christo, et spem habet in illo, sanctificat se sicut et ille sanctus est, quoniam faciendo iustitiam iustus est, sicut et ille iustus est. De quo  Dominus in lege precepit, dicens: »Sancti estote, quoniam et ego sanctus sum, Dominus Deus uester, et eos, qui diligunt illam, diligit Deus :« quoniam qui diligunt eum qui genuit, diligit eum qui natus est ex eo, quem utique diligit Pater, simul diligit et Filius: sicut in Euangelio ipsa ueritas ostendit, dicens: »Qui diligit me, diligetur a Patre meo, et ego diligam eum, et manifestabo ei meipsum .« Sed quia probatio dilectionis exhibitio est operis, sequitur.

»Qui audit illam, iudicabit gentes; et qui intuetur illam, permanebit confidens. Si crediderit ei, hereditabit illam, et erunt in confirmatione creature illius: quoniam in tentatione ambulat cum eo, et in primis eligit eum.« Qui enim diligit  Christum, mandata eius seruat, et ille iudicat gentes, sicut ipsa ueritas in Euangelio promisit, dicens. »Cum sederit filius hominis in sede maiestatis sue, sedebitis et uos super sedes duodecim, iudicantes duodecim tribus Isrel .« Et in Apocalypsi: »Ecce sto, inquit, ad ostium et pulso: si quis audierit uocem meam, et aperuerit ianuam, introibo ad illum, et cenabo cum illo, et ipse mecum. Qui uicerit, dabo ei sedere mecum in throno meo: sicut et ego uici, et sedi cum Patre meo in throno eius .« Idcirco is qui intuebitur eam, hoc est totam intentionem animi sui et fidei uirtutem in eam ponit, permanebit confidens, nec cum subuertere poterit tentatio presentis uite, sed erunt in  confirmatione opera ipsius, et ad premia eterne hereditatis remuneranda seruahuntur, pro cuius amore omnia fecit. Ita ut eorum acceptor dicat tunc cum Propheta: »Hec requies mea in seculum seculi: hic habitabo, quoniam preelegi eam .«

»Timorem, et metum, et probationem inducet super illum; et cruciabit illum in tribulatione doctrine sue, donec tentet illum in cogitationibus suis, et credat anime illius; et firmabit illum, et iter adducet directum ad illum; et denudabit absconsa sua illi, et thesaurizabit super illum scientiam et intellectum iustitie.« Hac sententia priora confirmabuntur, quoniam illum, quem sapientia diuina introiens inhabitauerit, opera eius diriget; et  preparabit illum in uariis tentationibus exercendo atque probando ad future uite gaudia percipienda. »Timorem et metum et probationem inducet super illum,« quoniam tribulatio patientiam operatur; patientia uero probationem; probatio uero spem; spes autem non confundit. »Quia caritas Dei diffusa est in cordibus electorum per Spiritum sanctum, qui datus est eis.« Unde dicit, firmabit illum, et iter adducet directum ad illum, et denudabit absconsa sua illi, et thesaurizabit super illum scientiam et intellectum iustitie,« quoniam ubi Spiritus sancti gratia donum infuderit caritatis, profecto absconsa et abstrusa mysteriorum illic patebunt, et thesaurus scientie atque intellectus ibi reuelabitur.

»Si autem oberrauerit, derelinquet illum, et tradet  eum in manus inimici sui.« Ille a uia ueritatis »aberrauerit, qui fidem, spem et caritatem perdiderit, quem sapientia derelinquit, quoniam indignum sua inhabitatione iudicauit. Sicut per prophetam ipse Dominus ait: »Iustus autem meus ex fide mea uiuit: quod si subtraxerit se, non placebit anime mee, et tradet eum in manus inimici sui ,« cum eum sua protectione exutum, in manus hostium suorum iusto iudicio incidere permittit.



CAPUT XuIII. Sapientia hortatur in tempore tribulationis pro fide t iustitia standum pro salute anime.

»Fili, conserua tempus, et deuita a malo.« Superius laudans commendauit sapientie donum, nunc  ostendit ipsius sapientie factum, quia quicunque ueraciter precepta seruat sapientie, cautus est in temporum mutatione, nec deserit uiam iustitie in tempore persecutionis et angustie. Ideo exhortans filios suos ipsa docet sapientia, ut conseruent tempus, quia »tempus omni rei sub celo; et tempus est belli, et tempus pacis,« quoniam quandiu in hoc seculo sumus, tempus est belli; et pro fide ac iustitia standum, et pro salute anime pugnandum. Unde et omne malum, hoc est, uitium nobis est deuitandum. Cum autem migrauerimus de hoc seculo, pacis tempus adueniet. In pace enim locus Dei, et ciuitas nostra Hierusalem de pace sortita uocabulum est.

 »Pro anima tua ne confundaris dicere uerum. Est enim confusio adducens peccatum, et est confusio adducens gloriam et gratiam.« Hortatur milites Christi, ut cum tempus persecutionis institerit, non deterreantur pro Christi nomine animam ponere; neque confundantur uoce et ore uere fidei confessionem proferre, quia est confusio adducens peccatum, de qua ipsa ueritas ait: »Qui me erubuerit et meos sermones, hunc filius hominis erubescet cum uenerit in maiestate sua, et Patris, et sanctorum angelorum .« Est quidem et alia confusio, que adducit gloriam et gratiam, cum quis pro peccatis suis compungitur, et penitentiam agit. De qua Dominus per Ezechielem prophetam ad Hierusalem ait: »Suscitabo tibi pactum sempiternum,  et recordaberis uiarum tuarum, et confunderis .« Et paulo post: »Et scies, inquit, quia ego Dominus: ut recorderis et confundaris, et non sit tibi ultra aperire os pre confusione tua. Cum placatus fuero tibi in omnibus que fecisti, ait Dominus Deus .«

»Nec accipies faciem aduersus faciem tuam, nec aduersus animam tuam mendacium.« Aduersus persecutores fidei et hereticos semper est dimicandum atque resistendum nec errori eorum unquam cedendum aut consentiendum. Unde et subiungitur.

»Non reuerearis proximum tuum in casu suo, nec retineas uerbum in tempore salutis.« Hinc et Dominus in Euangelio ait: »Cum audieritis prelia  et seditiones, nolite terreri .« Et item: »Quod dico uobis in tenebris, dicite in lumine; et quod in aure audistis, predicate super tecta. Nolite timere eos qui occidunt corpus, animam autem non possunt occidere; sed potius eum timete qui potest animam et corpus perdere in gehennam .«

»Non abscondas sapientiam tuam in decore eius. In lingua enim cognoscitur sapientia; et sensus et scientia et doctrina in uerbis ueritatis, et firmamentum in operibus iustitie.« Nequaquam enim sapientia coram his occultanda est, qui eam pia mente suscipere et discere uolunt, nec uerbum predicationis coram intentis auditoribus abscondendum, quia ut in Prouerbiis scriptum est: »Qui  abscondit frumentum, maledicetur in populis: Benedictio autem super caput uendentium :« hoc est, qui sancte predicationis apud se uerba retinet, hic maledicitur in populis, quando in solius culpa silentii pro multorum, quos corrigere potuit, pena damnatur. Ipse est seruus piger et malus, qui pro retentione talenti, quod accepit in exteriores tenebras missus est. uendunt autem frumentum, qui uerbum uite audientibus conferunt; a quibus pretium fidei et confessionis recipiant, dicente Domino: »Negotiamini dum uenio ,« quorum capiti benedictio superuenit, dum singulis de tali negotio redeuntium Dominus dicit: »Euge, serue bone et fidelis, quia super pauca fuisti fidelis,  super multa te constituam, intra in gaudium Domini tui.« Et merito in talium lingua dicitur agnosci sapientia, et sensus et scientia, in quorum doctrina uerba sunt ueritatis atque in exempli firmamentum iustitie. Pro quibus uidelicet omnibus eterna remuneratione coronantur.

»Non contradicas ueritati ullo modo; et de mendacio ineruditionis tue confundere.« Multi sunt qui, cum a rectoribus suis pro male commissis arguuntur, aut hoc defundunt quod inique gesserunt, aut falso denegant quod in conscientia sua uerum esse non ignorant. Ideo admonet ne quis presumat contra ueritatem contendere, et fallaciter excusando semetipsum defendere, quoniam qui abscondit scelera sua, non corrigitur; qui autem confessus ea  reliquerit, profecto sanabitur. Unde Psalmista ab huiusmodi malo se erui postulat a Domino, dicens: »Pone, Domine, custodiam ori meo, et ostium circumstantie labiis meis. Non declines cor meum in uerbum malum, ad excusandas excusationes in peccatis, cum hominibus operantibus iniquitatem .«

»Non confundaris confiteri peccata tua, et ne subiicias te omni homini pro peccato.« Sicut hortatur ad confessionem peccati, ita prohibet a consensu operis nefandi. Quid est enim aliud non subiici homini pro peccato, nisi non consentiendum illi qui allicit aliquo modo ad peccandum? Doctor enim ueritatis, et operator iustitie semper auditorem suum ad meliora et perfectiora prouocat.  E contrario autem assertor mendacii et factor iniquitatis, consentientes sibi trahit ad foueam perditionis.

»Noli resistere contra faciem potentis, nec coneris contra ictum fluuii. In iustitia agonizare pro anima tua; et usque ad mortem certa pro iustitia, et Deus expugnabit pro te inimicos tuos.« Obedientia ergo maioribus semper adhibenda est, ubi precepta eorum concordant regule ueritatis atque iustitie, quod et lex pari modo docet et Euangelium. Si autem potestas humana nos uult ad blasphemandum compellere, uel ad opera iniquitatis pertrahere, nullo modo debemus consentire, sed pro recta fide atque uera religione, in quibus certa exstat salus anime, omni tempore decertare. Unde  ipsa ueritas in Euangelio ait: »Si oculus tuus scandalizat te, erue eum et proiice abs te. Bonum est tibi unum oculum habentem in uitam ingredi, quam duos oculos habentem mitti in gehennam ignis. Et si manus tua uel pes tuus scandalizat te, abscinde eum et proiice abs te. Bonum est tibi ad uitam ingredi debilem et claudum, quam duas manus uel duos pedes habentem mitti in ignem eternum .« Et alibi discipulos suos ad certamina passionum prouocans hortatur, dicens: »Si quis uult post me uenire, abneget semetipsum, et tollat crucem suam et sequatur me; qui enim uoluerit animam suam saluam facere, perdet eam .« Quod autem dicitur: »Deus expugnabit  pro te inimicos tuos:« ostendit quod non humana uirtute, sed diuina ope aduersarii uincuntur. Unde ipsa ueritas confessoribus suis ait: »Ponite ergo in cordibus uestris non premeditari, quemadmodum respondeatis: Ego enim dabo uobis os et sapientiam, cui non poterunt resistere et contradicere omnes aduersarii uestri .«

»Noli citatus esse in lingua tua, et inutilis et remissus in operibus tuis.« uelocem esse in lingua ualde periculosum est, quia mors et uita in manibus lingue. »Qui custodit os suum, custodit ab angustiis animam suam: qui autem inconsideratus est ad loquendum, sentiet mala.« Os enim lubricum operatur ruinas. Unde Iacobus apostolus docet, dicens: »Sit autem omnis homo uelox ad  audiendum, tardus autem ad loquendum, et tardus ad iram .« Et item: »Estote, inquit, factores uerbi et non auditores tantum, fallentes uosmetipsos .« Hinc et alibi scriptum est: »Non est in sermone regnum Dei, sed in uirtute. Qui autem facit uoluntatem Dei, manet in eternum .« Inutilem autem fieri et remissum in operibus, ualde ignominiosum est propter quod dicit in Prouerbiis: »Qui mollis et dissolutus est in opere suo, trater est dissipantis opera sua, qui operatur terram suam, satiabitur panibus; qui sectatur otium, replebitur egestate .«

»Noli esse sicut leo in domo tua, euertens domesticos tuos, et opprimens subiectos tibi.« Leonem hic ponit pro feroce, quia non condecet Christi discipulum,  esse furibundum neque crudelem. »Beati mites, quoniam ipsi possidebunt terram .« Possunt et in ipsa sententia heretici denotari, qui in domo Ecclesie per lingue uolubilitatem seducunt corda innocentium, et per insolentiam morum conturbant mansuetudinem simplicium, quos etiam iuxta Apostolum oportet redargui, ut discant non blasphemare.

»Non sit porrecta manus tua ad accipiendum et ad dandum collecta.« Auaritiam utique uetat, et misericordiam commendat: ut non auare aliena rapiamus, sed nostra misericorditer largiamur. »Beatius est enim magis dare quam accipere .«



CAPUT XIX.  In diuitiis non confidendum, secundum illud: Stulte, hac nocte anima tua auferetur, et que preparasti cuius erunt?

. »Noli attendere ad possessiones iniquas, et ne dixeris, est mihi sufficiens uita; nichil enim proderit in tempore uindicte et obductionis.« Quam stultum sit ad terrenas possessiones auare inhiare, et maxime ad iniusta lucra animum uertere, mutabilitas rerum et auctoritas diuinarum litterarum ostendit, quia sicut nichil intulimus in hunc mundum, haud dubium ita nec auferre quid possumus. Radix enim omnium malorum est auaritia. Unde Dominus in Euangelio diuitem, qui de futura usura et questu plurimorum annorum superflue tractabat, redarguit,  dicens: »Stulte, hac nocte animam tuam repetunt a to: que autem parasti, cuius erunt? .« Sic est qui sibi thesaurizat, et non est in Deum diues. Hinc et Paulus discipulum admonet, dicens: »Diuitibus huius seculi precipe, non superbe sapere, neque sperare in incerto diuitiarum; sed in Deo uiuo, qui prestat nobis omnia abunde ad fruendum: bene agere, diuites fieri in operibus bonis, facile tribuere, communicare, thesaurizare sibi fundamentum bonum in futurum, ut apprehendant ueram uitam .«

»Ne sequaris in fortitudine tua concupiscentiam cordis tui: et ne dixeris: Quomodo potui? aut quis me subiiciet propter facta mea? Deus enim uindicans uindicabit.«---»Iustus Dominus et iustitiam  diligit ; qui reddit unicuique secundum opera sua , pluit super peccatores laqueos ignis, et sulphur, et spiritus procellarum pars calicis eorum . Ibunt impii in supplicium eternum: Iusti autem in uitam eternam .«

»Ne dixeris: Peccaui, et quid accidit mihi triste; Altissimus enim est patiens redditor.« Nihil stultius est quam pietatem Dei ac patientiam in usum conuertere peccatorum, qui ideo delinquentes exspectat, ut se conuertant in melius, et agant penitentiam de peccatis suis. »Quoniam misericors et miserator est Dominus, patiens et multum misericors.« Qui per prophetam ait: »Nolo mortem peccatoris, sed ut conuertatur et uiuat ,« quia autem mentis est dure, et indulgentie tempus dissimulando  tardat conuerti, thesaurizat sibi iram in die ire et reuelationis iusti iudicii Dei. Unde et subditur.

»Noli esse sine metu, neque adiicias peccatum super peccatum, et ne dicas: Miseratio Dei magna est: multitudinis peccatorum meorum miserebitur; misericordia enim et ira ab illo cito proximant, et in peccatores respicit ira illius.« Nunquam enim hominis animus sine metu Dei esse debet, quia iustus Dominus in omnibus uiis suis, et sanctus in omnibus operibus suis. Custodit diligentes se, et omnes peccatores disperdet. Unde beatus homo semper pauidus est, et nunquam de misericordia Dei desperat, quia suauis est Dominus uniuersis, et miserationes  eius super omnia opera eius. Beneplacitum est enim Domino super timentes eum, et in eis qui sperant super misericordia eius. Hinc in lege ita preceptum est: »Ne auferas in loco pignoris inferiorem et superiorem molam .« Superior autem et inferior mola est spes et timor. Spes uero ad alta subuehit; timor autem cor inferius premit. Sed mola superior et inferior ita sibi necessario iunguntur, ut una sine altera inutiliter habeatur. In peccatoris utique pectore incessanter debet spes et formido coniungi, quia incassum misericordiam sperat, si non etiam iustitiam timeat. Incassum iustitiam metuit, si non etiam de misericordia confidit.



CAPUT XX. Non esse tardandum ad Dominum conuerti, et differre de die in diem, et non extolli in cogitationibus.

»Non tardes conuerti ad Dominum, et ne differas de die in diem. Subito enim ueniet ira illius, et in tempore uindicte disperdet te.« Unde Dominus in Euangelio admonet, dicens: »Currite dum lumen habetis, ne forte tenebre uos comprehendant .« Et item: »Penitentiam, inquit, agite, appropinquabit enim regnum celorum .« Et iterum: »uigilate ergo, nescitis enim quando Dominus domus ueniat: sero, an media nocte, an galli cantu, an mane, ne, cum uenerit repente, inueniat uos dormientes. Quod autem uobis dico, omnibus  dico, uigilate .« Et rursum: »uigilate itaque omni tempore, orantes, ut digni habeamini fugere ista omnia que futura sunt et stare ante filium hominis .«

»Noli anxius esse in diuitiis iniustis; nichil enim proderunt tibi in die obductionis et uindicte.« Diuitie iniuste sunt, que inique acquiruntur, et auare seruantur; ad quas animum Christiani non oportet anxie anhelare, cui promissum est regnum celeste. Conturbat enim domum suam, qui sectatur auaritiam; qui autem odit munera, uiuet. Unde ipsa cumulatio diuitiarum non ualet in die iudicii de manu uindicte eripere possessorem suum: que hic ante misericorditer egentibus expensa non fuerat. Ideo Saluator nos premonuit, dicens: »Quid prodest  homini, si uniuersum mundum lucretur, anime uero sue detrimentum patiatur? Aut quam dabit homo commutationem pro anima sua? Filius enim hominis uenturus est in gloria Patris sui cum angelis suis; et tunc reddet unicuique secundum opera eius .«

»Non uentiles te in omnem uentum, et non eas in omnem uiam: sic enim peccator probatur in duplici lingua.« Instabilitatem uituperat, que proprie stultorum est, sicut scriptum est: »Stultus ut luna mutatur, et uir duplici animo inconstans est in omnibus uiis suis .« In omnem uentum se uentilat, et in omnem uiam uadit, qui luxum seculi sequi, et timorem Domini seruare se pariter posse estimat, et mundo ac Christo equaliter militare. Qui  enim huiuscemodi loquendo aut operando illusione fallitur, peccator nimirum esse probatur. Aliter, premonet nos sapientia diuina, ne hereticorum uanitatem atque errorum deuia sequamur. Quia duplicitas doctrine eorum, in qua aliquando uera, aliquando quoque falsa proferunt, noxios illos esse comprobat. Sed quid nobis seruandum sit sequens sententia demonstrat.

»Esto firmus in uia Dei, et in ueritate sensus tui et scientia, et prosequatur te uerbum pacis et iustitie.« Firmus in uia Dei est, qui regulam catholice fidei rite credendo seruat, et doctrinam euangelicam recte uiuendo ac bene operando sequitur. Hunc prosequetur uerbum pacis et iustitie, quando  in meritorum retributione illi confertur premium eterne glorie, dicente Domino: »Euge, serue bone et fidelis, quia super pauca fuisti fidelis, super multa te constituam: intra in gaudium Domini tui .«

»Esto mansuetus ad audiendum uerbum, ut intelligas; et cum sapientia proferas responsum uerum.« Bonorum ergo consuetudo semper est, cum mansuetudine audire et suscipere uerbum ueritatis, et temperate ac prudenter uerbum proferre. Unde Iacobus apostolus admonet, dicens: »Sit autem omnis homo uelox ad audiendum, tardus autem ad loquendum, et tardus ad iram .« Et paulo post: »In mansuetudine, inquit, suscipite uerbum insitum, quod potest saluare animas uestras .«  Et e contrario inter superbos semper iurgia sunt, et homines pestilentes dissipant ciuitatem. Ideo et in Prouerbiis alibi scriptum est: »uidisti hominem uelocem ad loquendum? Stultitia speranda est magis quam illius correctio .« Unde adhuc subiungit, dicens:

»Si est tibi intellectus, responde proximo; sin autem sit manus tua super os tuum, ne capiaris in uerbo indisciplinato et confundaris.« Sicut ille peccat, qui habet eruditionem doctrine, et non uult proximo docendo prodesse, ita ille non mediocriter delinquit, qui non habet scientiam Scripturarum, et tamen uult magister esse aliorum. Quamobrem mandat illi, qui non sufficit alios docere, lingue custodiam habere, et ore uerbum indiscretum non proferre,  quia in confusionem perpetuam cadit, qui precauere erroris laqueum non contendit.

»Honor enim et gloria in sermone sensati; lingua uero imprudentis subuersio est ipsius.« Honor uidelicet immortalitatis, et gloria eterne beatitudinis succedunt sapienti; que promeretur catholicus doctor in uerbo discretus; nec non et subuersio eterni interitus sequetur imprudentem, quem non effugiet hereticus uaniloquus.

»Non appelleris susurro in uita tua, et lingua tua ne capiaris et confundaris.« Susurronem appellat detractorem, cuius confusio uera est, quia damnatio certa. Unde in Ecclesiaste scriptum est: »Sicut mordet serpens in silentio, sic qui occulte detrahit fratri suo .« Et alibi: »Qui detrahit, inquit,  alicui rei, in futurum se obligat .« Aliter, possumus in susurronibus hereticos intelligere; qui occulte construunt dolos, et ponunt insidias, ut incautos quosque decipiant. Sed »qui fodit foueam, incidit in illam; et in insidiis suis capientur iniqui.«

»Super furem enim est confusio, et penitentia, et denotatio pessima super bilinguem.« Fures eosdem appellat hereticos, qui ad furis similitudinem obscuritatem amant tenebrarum, et latenter laqueos errorum ponunt, ut spolia uirtutum ac recte fidei ab ignauis et desidiosis auferant. Hinc ipsa ueritas in Euangelio ait: »Omnes quotquot uenerunt, fures sunt et latrones, et fur non uenit nisi ut furetur, et  mactet, et perdat .« Iidem dicuntur et bilingues, quia bifaria loquuntur, hoc est aliquando uera, aliquando falsa, sed eorum denotatio est pessima, quia confusio sempiterna.

»Susurratori autem odium, et inimicitia et contumelia.« Recte inimicitia et odium et contumelia susurratoribus adiunguntur, quia fraus illorum ac nequitia facit illos Deo et hominibus detestabiles. Unde per Paulum dicitur: »Susurrones et detractores Deo odibiles « Et Psalmista: »Detrahentem, inquit, aduersus proximum suum occulte, hunc persequebar .« De quo et in Prouerbiis legitur: »Abominatio hominum detractor .« Et item: »In ore stulti uirga contumelie .«

 »Iustifica pusillum et magnum similiter.« Iudicii docet equitatem ne forte personarum acceptor fias, et per odium alicuius seu adulationem a uia ueritatis declines. Unde in lege scriptum est: »Non accipias personam in iudicio. Iuste quod iustum est persequaris .«

 »Noli fieri pro amico inimicus proximo: improperium enim et contumeliam malus hereditabit, et omnis peccator inuidus et bilinguis.« Hac sententia ostendit nobis ius uere caritatis, quia qui uere amicus est, non potest ad inimicitiam reuerti: »quoniam caritas non agit perperam, non cogitat malum, non gaudet super iniquitatem, congaudet autem ueritati.« Unde in sequentibus dicitur: »Amicus fidelis medicamentum uite et immortalitatis.«  At contra heretici qui ab unitate fidei et societate caritatis discedunt, non permanent in amicitia uera, sed ex amicis in inimicos conuertuntur. Unde Ioannes de ipsis ait: »A nobis exierunt, sed non erant ex nobis: nam si fuissent ex nobis, permansissent utique nobiscum .« Sed ut manifesti sint, quoniam non sunt omnes ex nobis, isti improperium et contumeliam praue doctrine sequacibus suis relinquunt, et omnis peccator est inuidus et bilinguis, quia omnis hereticus odit ueritatem, et seminat falsitatem.

»Non te extollas in cogitatione anime tue uelut taurus, ne forte allidatur uirtus tua per stultitiam, et folia tua comedat, et fructus tuos perdat, et relinquaris uelut lignum aridum in eremo.« uetat  iactantiam ac detestatur superbiam, quia initium omnis peccati superbia est, et omnis arrogantia abominatio est apud Deum, et ne sufficere nobis credamus, si extollentiam uitemus in actu, dicit: »Non te extollas in cogitatione anime uelut taurus.« Deus enim inspector est cordis, et non secundum faciem, sed secundum ueritatem unumquemque diiudicat, quem nemo potest per hypocrisin fallere, quia omnia nuda sunt et aperta oculis eius; qui si in internis anime ceruicatam ac tumidam cogitationem conspexerit, non ei placebit, sed allidetur uirtus ipsius superbi per stultitiam elationis, et folia uerborum eius sunt uacua, et fructus operum inutiles, et uelut lignum aridum non habens uiriditatem dilectionis, inter  steriles iniquorum actiones deputatur. Unde in psalmo scriptum est: »Quoniam Deus dissipat ossa hominum sibi placentium: confusi sunt, quoniam Deus spreuit eos .« De quo et Petrus apostolus ait: »Superbis Deus resistit, humilibus autem dat gratiam .« Hinc et ipsa ueritas in Euangelio ait: »Omnis qui se exaltat humiliabitur; et qui se humiliat, exaltabitur .«

»Anima enim nequam disperdet qui se habet: et in gaudium inimicis dat illum, et deducit in sortem impiorum.« Sicut bone uoluntati fructus bonorum succedit operum, ita malitiose menti nichil proueniet prosperum, quia si dilectio non adheret pectori, frustra quis fingit se operam dare uirtuti.  Unde scriptum est: »Qui in uno offendit; factus est omnium reus .« Et alibi: »Omni habenti dabitur: ei autem qui non habet, et hoc quod uidetur habere, auferetur ab eo .« In gaudium ergo inimicorum, hoc est malignorum spirituum, incidit, qui recte credendo ac bene operando precauere non studet, ne in sortem ueniat impiorum. uerum quia de conuersione disputans pleniter ostendit que sit uera conuersio, hoc est morum atque sermonum correctio; et ne iteret pristinam stultitiam, ne ueniat in gaudium inimicorum, et in damnationem impiorum. Libro primo hic finito, quid de amicitia uera et cautela sapientia doceat, in alterius libri pandamus exordio.



LIBER SECUNDUS.



CAPUT PRIMUM. De gratia amicorum, quod puris et dulcibus colloquiis inimicitie non subrepant.

»uerbum dulce multiplicat amicos, et mitigat inimicos; et lingua eucaris in bono homine abundat.« Hinc et in Prouerbiis scriptum est: »Labia iusti erudiunt plurimos, et in labiis sapientis inuenitur sapientia .« Et item: »Sermo durus suscitat rixas, et sermo lenis mitigat suscitatas .« Multiplicat ergo ecclesiasticus uir, in quo lingua eucaris, hoc est bone gratie, abundat fidelium turbam docendo; et persecutorum furorem perspicua ratione ueritatis sepe mansuescere facit.

»Multi pacifici sint tibi, et consiliarius sit tibi unus de mille.« Cum omnibus ergo hominibus,  quantum possibilitas sinit, pax est tenenda; sed non cum multis consilium ineundum. Quia scriptum est: »Multi homines misericordes uocantur, uirum autem fidelem quis inueniet? « Et alibi: »Inimicus cum in corde tractauerit dolos, quando submiserit uocem suam, ne credideris ei, quoniam septem nequitie sunt in corde illius .« Et Ecclesiastes: »uirum, inquit, de mille unum reperi: mulierem ex omnibus non inueni .« Sunt enim quidam qui deuotionem habent bone uoluntatis, sed non mentis prudentiam. Alii autem prudentes sunt corde, sed peruersi uoluntate. Ubi autem deuotio fidei et sensus intelligentie pariter inueniuntur, ibi consilium utile opportune queritur.



CAPUT II.  Sapientia notat amicum qui tantum propter epulas mense stat, et in necessitate subtrahit se.

»Si possides amicum, in tentatione posside eum, et ne facile credas ei teipsum; est enim amicus secundum tempus suum, et non permanebit in die tribulationis; et est amicus qui conuertitur ad inimicitiam, et est amicus qui odium, et rixam, et conuicia denudabit; est autem amicus socius mense, et non permanebit in die necessitatis. Amicus si permanserit fixus, erit tibi quasi cequalis,  et in domesticis tuis fiducialiter aget.« Per diuersas species falsos amicos exprimens, tandem ad ueri amici peruenit demonstrationem, quia multi amicos se esse profitentur in prosperis, et in aduersis se manifestant fieri inimicos. Unde subiungitur:

»Si humiliauerit se contra te, a facie tua abscondet se.« Fingit enim se facie tenus esse deuotum, sed in necessitatis euentu probabit se corde esse alienum. Ideo dicitur, »abscondet se,« hoc est fingit se esse quod non est.

»Unanimem habebis amicitiam bonam, ab inimicis tuis separare et ab amicis tuis attende.« Ubi unanimitas est inter amicos, ibi stabilitas est amicitie; ubi autem fictio et non ueritas, ibi nequaquam est amicitie firmitas. Unde admonet ut ab inimicis,  ubi patent inimicitie, penitus se separet, et cautelam habeat in amicorum discretione. Notandum autem quod hec discretionis obseruantia maxime necessaria est inter catholicos et hereticos: quia heretici omnem machinationem suam per hypocrisin agunt, quatenus incautos quosque facilius decipiant. Unde Saluator in Euangelio premonet, dicens: »Attendite autem uobis a falsis prophetis, qui ueniunt ad uos in uestimentis ouium, intrinsecus autem sunt lupi rapaces, ex fructibus eorum cognoscetis eos,« etc. . Hinc et Apostolus ad discipulum scribens, ait: »O Timothee, depositum custodi, deuitans profanas uocum nouitates, et oppositiones falsi nominis scientie, quam quidam promittentes circa fidem exciderunt .« Et ad  Romanos: »Rogo autem uos, fratres, ut obseruetis eos qui dissensiones et offendicula preter doctrinam quam uos didicistis faciunt, et declinate ab illis: huiuscemodi enim Christo Domino nostro non seruiunt, sed suo uentri; et per dulces sermones et benedictiones seducunt corda innocentium .«

»Amicus fidelis protectio fortis, qui autem inuenit illum, inuenit thesaurum. Amico fideli nulla est comparatio: et non est digna ponderatio auri et argenti contra bonitatem fidei illius.« Quid est  enim amicus, nisi consors amoris, ad quem animum tuum adiungas atque applices, et ita misceas, ut unum uelis fieri ex duobus. Cui te tanquam alterum tibi committas, a quo nichil timeas, nichil ipse commodi tui causa inhonestum petas. Non enim uectigalis amicitia est, sed plena decoris, plena gratia uirtutis. Quid amicitia pretiosius? Que angelis communis et hominibus est. Unde Dominus dicit: »Facite uobis amicos de iniquo mammona .« Ipse Dominus noster amicos ex seruis fecit. Sicut ait secundum Ioannem: »uos amici mei estis, si feceritis que ego precipio uobis .« Dedit formam amicitie, quam sequamur, ut faciamus amici uoluntatem, ut aperiamus secreta nostra amico, quecunque in pectore habemus, et illius arcana non  ignoremus. Ostendamus illi pectus nostrum, et ille nobis aperiat suum. »Ideo, inquit, uos dixi amicos, quia omnia quecunque audiui a Patre meo, nota feci uobis.« Nihil ergo occultat amicus, si uerus est; sed effundit animum suum sicut effundebat mysteria Patris Dominus iehsu. Qui enim seruat amicitiam, Dei amicus est, hoc honoratur nomine, qui est unanimis, nec quisquam enim detestabilior est quam qui amicitiam leserit. Unde in proditore Dominus hoc grauissimum genus scandali inuenit, quo eius condemnaret perfidiam. Quod gratie uicem non representauerit; et conuiuis amicitie uenenum malitie miscuerit.

»Amicus fidelis medicamentum uite et immortalitatis; et qui metuunt Dominum, inuenient illum.«  »Amicus dicitur quasi animi custos. In amico quippe fideli medicamentum est uite et immortalitatis: quia si fidelis est, secundum Deum utique amicus est; si autem secundum Deum amicus est, ea semper cum amico tractat, que ad medicamentum uite eterne et immortalitatem perpetuam pertinent. Unde est illa Tullii Ciceronis sententia: »Amicitiam nisi inter bonos esse non posse. Est enim boni uiri , hec duo tenere in amicitia, primum ne quid fictum sit, neue simulatum.« Aperte enim uel odisse magis ingenui est, quam fronte occultare sententiam; deinde non solum ab aliquo allatas criminationes repellere, sed ne ipsum quidem esse suspiciosum semper aliquid existimantem ab amico esse uiolatum,  accedat huc suauitas quedam oportet sermonum atque morum, haudquaquam mediocre condimentum amicitie. Tristitia autem et in omni re seueritas habet illa quidem grauitatem, sed amicitia remissior esse debet, et liberior, et dulcior, et ad omnem facilitatem procliuior.

»Qui timet Deum eque habebit amicitiam bonam, quoniam secundum illum erit amicus illius.« Plenam ergo atque perfectam amicitie gratiam, nisi inter perfectos uiros, eiusdemque uirtutis perseuerare non posse sancti Patres docuerunt. Unde quomodo ad perfectionem illius et inuiolabilem statum perueniri possit, quasi gradus quosdam statuerunt. Primum igitur gradum uere amicitie in contemptu  substantie mundialis et omnium quas habemus rerum despectione esse dixerunt. Secundum, ut ita suas unusquisque resecet uoluntates, ne se sapientem atque consultum esse iudicans, suis malit quam proximi diffinitionibus obedire. Tertium est, ut sciat omnia, etiam que utilia ac necessaria estimat, postponenda bono caritatis et pacis. Quartum, ut credat nec iustis nec iniustis de causis penitus irascendum. Quintum, ut aduersum se iracundiam fratris, etiam sine ratione conceptam, eodem modo quo suam curare desideret, sciens equaliter sibi perniciosam alterius esse tristitiam, ac si aduersus alium ipse moueatur, nisi eam, quantum in se est, etiam de fratris mente depulerit. Postremum illud est, quod generale uitiorum omnium peremptorium esse  non dubium est, ut se de hoc mundo credat quotidie migraturum; que persuasio non solum nullam in corde tristitiam residere permittit, uerum etiam uniuersos concupiscentiarum ac peccatorum omnium comprimet motus. Hec igitur quicunque tenuerit, amaritudinem ire atque discordie nec pati poterit nec inferre.



CAPUT III. Sapientia hortatur filios, id est Ecclesiam fidelium, in uno omnes, et in omnibus unum, excipiendam doctrinam, ut ex fide et operibus doctrina sit clara.

»Fili, a iuuentute tua excipe doctrinam, et usque ad canos inuenies sapientiam.« Hinc et in Prouerbiis scriptum est: »Fili mi, si intrauerit sapientia cor tuum, et scientia anime tue placuerit, consilium custodiet te, et prudentia seruabit te, ut eruaris  a uia mala et ab homine, qui peruersa loquitur .« Quicunque ergo in iuuentute studet sane doctrine aurem adhibere obedientie, in senectute dulcissimos fructus metet sapientie.

»Quasi is qui arat et seminat, accede ad illam et sustine bonos fructus illius, in opere enim ipsius exiguum laborabis, et cito edes de generationibus ipsius.« uomere quippe Euangelii de corde suo genimina uitiorum debet exstirpare, qui semen diuini uerbi edere, et fructus dulcissimos sacrarum uirtutum desiderat metere. Quod autem dicit: »Sustine bonos fructus illius«, ostendit quia patientia probatio est uirtutum. Sicut ipsa ueritas in Euangelio testatur, dicens: »Qui autem uerbum retinet  in corde bono et optimo, fructum afferet in patientia .« »In opere, inquit, ipsius exiguum laborabis, et cito edes de generationibus ipsius. Quia non sunt condigne passiones huius temporis ad futuram gloriam, que reuelabitur in nobis .« Nam tribulatio presentis temporis immensum glorie pondus in futuro operabitur in nobis. Quoniam »oculus non uidit, nec auris audiuit, neque in cor hominis ascendit, que preparauit Deus his qui diligunt illum.«

»Quam aspera est nimium sapientia indoctis hominibus, et non permanebit in illa excors, quasi lapidis uirtus probatio erit in illis, et non demorabuntur proiicere illam.« Imprudentibus semper et stultis abominabilis est meditatio sapientie, et  detestantur eos qui se arguunt, quia nesciunt utilitatem discipline. Unde scriptum est in Prouerbiis: »Stultus irridet patris sui disciplinam .« Et item »Argue sapientem, et diliget te; increpa stultum, et odio te habebit .« Et rursum: »Non amat pestilens eum qui se corripit, nec ad sapientes graditur .« Auris que audit increpationes uite, in medio sapientium commorabitur, qui abiicit disciplinam, despicit animam suam; duram enim estimant esse disciplinam, ideoque moliuntur a se abiicere illam. Sed licet hec sententia generaliter ad omnes insipientes pertineat, tamen precipue denotat hereticos, qui per duritiam mentis sue non recipiunt correptionem, nec sustinent ab errore suo diuelli, atque in uiam ueritatis dirigi; hi  quamuis assidue Scripturas legant, tamen earum uim nequaquam intelligunt. Unde scriptum est: »Querit derisor sapientiam, et non inueniet .« In perceptoribus autem suis probatio erit illius, quasi lapidis uirtus, hoc est soliditas sensus, cui nullus terrenarum opum comparari potest thesaurus; quia uere sapientie super omnia excellit status. Quod Psalmista ueraciter intelligens ita ait: »Iudicia Dei uera iustificata in semetipsa, desiderabilia super aurum et lapidem pretiosum multum, et dulciora super mel et fauum .« De quo et in Prouerbiis scriptum est: »Melior est sapientia cunctis pretiosissimis; et omne desiderabile ei non potest comparari .«

»Sapientia enim doctrine secundum nomen eius  est, et non multis est manifesta; quibus autem cognita est, permanet usque ad conspectum Dei.« Sapientia doctrine, sinceritas est legis diuine; que secundum nomen eius est, hoc est, prudentia et ueritas et uirtus: quia »preceptum Domini lucidum, illuminans oculos,« et omnis sermo Dei ignitus clypeus est, hinc et in Prouerbiis legitur: »Sapientia est uiro prudentia, que tamen non est multis manifesta, quia solis amatoribus suis in uia se ostendit hilariter .« Qui autem contemnunt illam, erunt ignobiles. Quibus autem agnita est, hoc est, qui eam recta fide ac bonis operibus seruant, perducit illos ad contemplationem glorie Dei. »Beati mundo corde, quoniam ipsi Deum uidebunt.«

»Audi, fili, et accipe consilium intellectus, et ne  abiicias consilium meum. Iniice pedem tuum in compedes illius, et in torques eius tuum collum; subiice humerum tuum et porta illam, et ne acedieris a uinculis eius.« Docet sapientia quemadmodum subiici oporteat legi diuine, quia qui illi consentit, semetipsum in eternum conseruabit. Iniicit ergo pedem suum in compedes illius, qui progressum uite sue munit preceptis illius. Indit collum suum in torquem eius, qui temperat sermones suos secundum regulam ipsius. Subiicit illi humerum suum ad portandum, qui actus suos subdit magisterio illius, et implet opere quod iubet, et ne quis tediose et grauiter eius doctrinam accipiat, subiungit, dicens:

 »In omni animo tuo accede ad illam, et in omni uirtute tua conserua uias eius. Inuestiga illam, et manifestabitur tibi: et continens factus ne dereliqueris eam; in nouissimis enim inuenies requiem in ea, et conuertetur tibi in oblectationem. Et erunt tibi compedes in protectionem fortitudinis, et bases uirtutis, et torques illius in stolam glorie.« »Corde enim magis accedendum est ad sapientiam, quam corpore, quia spiritalis lux animo inspicienda est, non carne; sed tamen sensus corporis regendi sunt mentis ratione. Unde nos docet Apostolus, dicens: »Spiritu ambulate, et desideria carnis non perficietis, etc. .« Qui enim animo deuoto meditatur et agnoscere certat Dei sapientiam, que est Christus, seruare studet mandata  eius, et corporis luxum pro continentia restringere, ne diffluat in uoluptatibus presentis uite, sed magis uiuat sub regula celestis discipline; hic nimirum in nouissimis suis inueniet requiem. Quando carne solutus pro presenti labore premia percipiet eterne glorie. Unde sequitur: »Decor enim uite est in illa; et uincula illius nectura salutaris. Stolam glorie indues eam: et coronam gratulationis superpones tibi.« Sapientie enim certa notitia facit hominem proximum Deo, et uite perpetue possessorem, nec aliter quisquam ad immortalitatis stolam et glorie coronam peruenire poterit, nisi per ueram agnitionem sapientie, quia sola est in celesti regno sanctorum beatitudo, contemplatio uultus Dei et perceptio ueritatis. Unde ipsa ueritas in Euangelio ad Patrem  ait: »Hec est autem uita eterna, ut cognoscant te solum uerum Deum, et quem misisti Iesum Christum .« Et item: »Pater, inquit, quos dedisti mihi, etc., quia dilexisti me ante constitutionem mundi .«



CAPUT Iu. Promittit Sapientia diligentibus se premia eternitatis.

»Fili, si attenderis mihi, disces; et si accommodaueris animam tuam, sapiens eris; si inclinaueris aurem tuam, excipies doctrinam; et si dilexeris audire, sapiens eris.« Admonet Sapientia uirum ecclesiasticum  ut meditationi diuine legis ex omni parte se applicet, et primum hortatur ut discat; deinde ut animam ad  hoc accommodet: postea ut aurem cordis inclinet; tunc ut diligentiam audiendi adhibeat: sicque sapientem eum spondet esse futurum; quia necesse est ut qui uere sapientie que est Christus, perfectam agnitionem percipere desiderat, primum magistrorum catholicorum se humiliter subdat doctrinis, sicque omnes affectus anime sue eorum subiiciat disciplinis; dehinc ut intentionem cordis ab omni desiderio prauo auertens, ad audiendum uerbum Dei diligenter adhibeat, sicque caueat ut ipsam meditationem legis Dei non propter ambitionem terrenarum rerum, uel laudis humane, sed solummodo propter ipsius boni appetitum, totum studium impendat, sicque ueraciter ipsius uere sapientie ille percipiet  fructum; et ne quis proprio fidens ingenio, absque magistrorum traditione Scripturam sacram tentet scrutari, subiungit dicens:

»In multitudine presbyterorum prudentium sta, et sapientie illorum ex corde coniungere, ut omnem narrationem Dei possis audire, et prouerbia laudis non effugiant a te. Etsi uideris sensatum, euigila ad illum, et gradus ostiorum illius exterat pes tuus.« Quam periculosum sit proprie scientie inniti, et orthodoxorum doctorum traditiones despicere, multiplices hereticorum indicant casus: quos superbie sue fastus maxime supplantauit, eo quod suas sectas doctrinis sanctorum Patrum preferebant. Unde in Prouerbiis Sapientia hos reprehendit, dicens: »Qui relinquunt iter rectum, et ambulant per  uias tenebrosas, letantur cum male fecerint, et exsultant in rebus pessimis: quorum uie peruerse et infames gressus eorum .« Quid uero agendum sit, ipsa magistra fidelium post aliquanto ostendit, dicens: »Habe fiduciam in Domino ex toto corde tuo, et ne innitaris prudentie tue. In omnibus uiis tuis cogita illum, et ipse diriget gressus tuos. Ne sis sapiens apud temetipsum; time Dominum et recede a malo. Cogitatum tuum habe in preceptis Dei, et in mandatis illius maxime assiduus esto; et ipse dabit cor tibi, et concupiscentia sapientie dabitur tibi .« Merito illi dabitur cordis purus intellectus, et sapientie diuine amor saluberrimus, qui cogitationes suas temperat secundum precepta Altissimi, et ea meditatur assidue, que legis Dei concordant  doctrine; ipsaque opere studet implere, que nouit suo conditori omnimodo placere.



CAPUT u. Sapientia loquitur a quibus malis, et quantis nos custodiamus, non nostris uiribus, sed eius auxilio.

 »Noli facere mala, et non te apprehendent. Discede ab iniquo, et deficient mala abs te.« Dupliciter hec sententia intelligi potest: hoc est, et generaliter prohibere omnium peccatorum actionem, pro qua pena soluetur perpetua, et specialiter hereticorum perniciosam societatem, que Scriptura teste, reliquit ducem pubertatis sue, et pacti Dei sui oblita est. Quamobrem inclinata est ad mortem domus eius, et ad inferos semita ipsius; omnesque qui ingrediuntur ad eam non reuertentur,  nec apprehendent semitas uite. Unde nunc admonet ut discedas ab iniquo, et deficient mala abs te. Nemo ergo cum illa cohabitans, a sorde erroris immunis esse potest. Unde Paulus discipulum docet, post secundam et tertiam increpationem hereticum hominem deuitandum , quia huiusmodi peruersus est. De quo subsequens sententia adhuc nos instruit, subiungens:

»Non semines mala in sulcis iniustitie, et non metes ea in septulum.« Seminat ergo mala in sulcis iniustitie, qui in labore peruerse doctrine operando exempla inserit nequitie, quorum fructus metet in septuplum, quando in fine presentis uite perfectam ultionem suscipiet in igne gehenne. Septenarius  enim numerus in Scripturis, aliquando in bono, aliquando in malo plenitudinem rei significat. Unde et per Isaiam, plenitudo diuinorum carismatum in flore radicis Iesse septemplici spiritu requiescere describitur . Et in Euangelio ipse Dominus dicit malignum spiritum in domum uacantem septem spiritus nequiores se secum introducere, ex quo fiant nouissima hominis illius peiora prioribus . Et ne quis presumptuose appetat honorem ecclesiastice dignitatis, quasi dignum se estimans ordine magisteriali, protinus subiungit.

»Noli querere ab homine ducatum, neque a rege cathedram honoris.« Ambitio enim prelationis nequaquam seruat tenorem uere humilitatis: unde nec opus potest exercere iusti regiminis, quia semitam  habere neglexit uere pietatis; hinc est quod ipsa ueritas in Euangelio elationem carnalem discipulorum suorum de primatu contendentium edicto salubri compressit, dicens: »Reges gentium dominantur eorum, et qui potestatem habent super eos, benefici uocantur. uos autem non sic; sed qui maior est in uobis, fiat sicut iunior; et qui precessor est, sicut ministrator .« Unde, et Iacobus ait: »Nolite plures magistri fieri, fratres mei, scientes quoniam maius iudicium sumitis .« De quo et pastor Ecclesie docet, dicens: »Omnes autem inuicem humilitatem insinuate, quia Deus superbis resistit, humilibus autem dat gratiam .«



CAPUT uI.  Non debere se hominem iustificare ante Deum et non se uideri uelle sapientem.

»Non te iustifices ante Dominum: melius est humiliari quam extolli; quoniam agnitor cordis ipse est: et penes regem noli uelle uideri sapiens.« Nulla presumptio perniciosior est, quam de propria iustitia aut scientia quemquam confidere, dicente Scriptura: »Non est homo super terram qui faciat bonum, et non peccet .« Et iterum: »Astra, inquit, non sunt munda in conspectu Dei: quanto magis homo putredo, et filius hominis uermis? « Et in Prouerbiis: »Quis potest, inquit, dicere: Mundum est cor meum, purus sum a peccato? « Et rursum: »uidisti, ait, hominem sapientem sibi uideri? magis illo spem  habebit stultus .« Et in Euangelio Dominus: »Omnis, inquit, qui se exaltat, humiliabitur; et qui se humiliat, exaltabitur .« Hinc et Psalmista ait: »Quoniam Deus dissipat ossa hominum sibi placentium, confusi sunt, quia Deus spreuit eos .« Igitur penes regem Christum nulli licet se sapientem estimare, quia omnis arrogantia abominatio est apud Deum. Unde Paulus hortatur, dicens: »Noli altum sapere, sed time .« Et iterum: »Dico, inquit, per gratiam Dei, que data est mihi, omnibus qui sunt inter uos, non plus sapere quam oportet sapere, sed sapere ad sobrietatem, et unicuique sicut Deus diuisit mensuram fidei .«

 »Noli querere fieri iudex, nisi ualeas uirtute irrumpere iniquitates, ne forte extimescas faciem potentis, et ponas scandalum in equitate tua.« Proprias unumquemque oportet uires perpendere, et sic alieni iuris pro quantitate uirium curam accipere. Qui ergo adhuc per mollitiem animi terrenis desideriis occupatur, cauendum illi est, ne districti iram iudicis grauius accendens, dum loco delectatur glorie, fiat subditis auctor ruine. Solerter ergo se quisque metiatur, ne locum regiminis assumere audeat, si quod in se adhuc uitium regnat, ne is qui per crimen deprauatur proprium, iudex fieri appetat culparum alienarum. Ille igitur modis omnibus ad exemplum debet uiuendi pertrahi, qui cunctis carnis passionibus moriens iam spiritaliter uiuit;  qui prospera mundi postponit; qui nulla aduersa pertimescit; qui sola interna desiderat; cuius intentioni bene congruens, nec omnino per imbecillitatem corpus, nec ualde per contumeliam, repugnat; qui ad aliena cupienda non deducitur, sed propria largitur; qui per pietatis uiscera citius ad ignoscendum flectitur, sed nunquam plus quam decet ignoscens ab arce rectitudinis inclinatur; qui nulla illicita perpetrat, sed perpetrata ab aliis ut propria deplorat; qui ex affectu cordis aliene infirmitati compatitur; sicque in bonis proximi sicut in suis profectibus letatur; qui ita se imitabilem ceteris in cunctis que agit insinuat, ut inter eos non habeat quod saltem de transactis erubescat; qui sic studet uiuere, ut proximorum quoque corda arentia doctrine ualeat  fluentis irrigare; qui orationis usu et experimento iam didicit, quod obtinere a Domino que poposcerit possit.

»Non pecces in multitudinem ciuitatis, nec te immittas in populum.« Hoc uetat, ne is qui ratione pollet, et liberi arbitrii potestate preualet, subditorum insolentia prouocetur ad peccandum, sed constantie robore resistat aliene nequitie; nec se putet impune peccare in eo quod plurimorum uoluntati elegit consensum prebere. Unde sequitur.

»Neque alliges duplicia peccata, nec enim in uno eris immunis.« Duplicia peccata ille alligat qui non solum semetipsum a peccatis non cohibet, sed etiam aliis ad peccandum consentiendo fauet: cui in uno reatu satis esset, etiam si in altero se non implicaret.  Quapropter Apostolus preuaricatores legis Dei redarguit, dicens: »Qui cum iustitiam Dei cognouissent, non intellexerunt quoniam qui talia agunt digni sunt morte, et non solum qui ea faciunt, sed etiam qui consentiunt facientibus .

»Noli esse pusillanimis in anima tua; exorare et facere eleemosynam ne despicias.« Pusillanimitas ideo fugienda est, quia sepe per illam tristitia seculi, que mortem operatur, nascitur. At contra constantes animo fortiter per patientiam sufferunt laborem, quia omnem presentis uite contemnunt dolorem. Unde in Prouerbiis scriptum est: »Non contristabit iustum quidquid acciderit ei .« Ideo et Iacobus apostolus tristitiam sustinentes  ad orationis confugere auxilium hortatur, dicens: »Tristatur aliquis uestrum? Oret; equo animo est? Psallat .« Similiter et pastor Ecclesie equanimitatem et beneficentiam commendat, ita in Epistola sua scribens: »Charissimi, nolite peregrinari in feruore qui ad tentationem uobis sit, quasi aliquid noui uobis contingat; sed communicantes Christi passionibus gaudete, ut et in reuelatione glorie eius gaudeatis exsultantes. Si exprobramini in nomine Christi, beati eritis, quoniam glorie Dei spiritus in uobis requiescit. Nemo enim uestrum patiatur quasi homicida, aut fur, aut maledicus, aut alienorum appetitor. Si autem ut Christianus, non erubescat, glorificet autem Deum in isto nomine, quoniam tempus est, ut incipiat iudicium  de domo Dei. Si autem primum a nobis, quis finis eorum qui non credunt Euangelio? Et si iustus uix saluabitur, impius et peccator ubi apparebunt? Itaque et hi qui patiuntur secundum uoluntatem Dei, fideli Creatori commendant animas suas in benefactis .« Sed tunc ipsa beneficentia acceptabilis erit Deo, si humilitatis uiam non deserit, neque in elationem mentis declinauerit; de quo et subditur:

»Ne dicas, in multitudine munerum meorum respiciet Deus, et offerente me Deo altissimo suscipiet munera mea.« Quid enim benefacientem seruum de suis factis sentire oporteat, ipse Dominus in Euangelio data parabola de seruo ab agro regresso, et Domini sui in ministrando domi iussa  explenti, nouissime ita concludens ostendit, dicens: »Nunquid gratiam habet seruo illi, quia fecit que sibi imperauerat? Non puto. Sic et uos cum feceritis omnia, que precepta sunt uobis, dicite: Serui inutiles sumus; quod debuimus facere, fecimus .« Quanto enim homo sua benefacta per iactantiam extollit, tanto minoris meriti apud Deum fiunt. Ideo necesse est ut bono operi studium impendamus. Sed tamen ante omnia humilitatem in corde seruemus, et per caritatem proximis nostris concordes et compatientes simus. De quo et subditur:

»Non irrideas hominem in amaritudine anime; est enim qui humiliat et exaltat circumspector Deus.« Hinc et in Prouerbiis scriptum est: »Cum ceciderit inimicus tuus, ne gaudeas: et in ruina  eius ne exsultet cor tuum: ne forte uideat Dominus, et displiceat ei, et auferat ab eo iram suam . E contrario uero Paulus, quid gerendum sit, salubriter instruit, dicens: »Gaudete cum gaudentibus, flete cum flentibus, id ipsum inuicem sentientes. Non alta sapientes, sed humilibus consentientes .



CAPUT uII. De mendacio non proferendo contra amicum.

»Noli amare mendacium aduersus tratrem tuum, neque in amicum similiter facias.« Si nullum mendacium laudabile est, et cuiquam scandalum in ferre perniciosum, quanto magis contra amicum aliquid per fraudem moliri uituperabile est? Et non  leuis noxe, falsum crimen fratri imponere, quoniam testis mendax peribit. Unde in Prouerbiis Sapientia dicit: »Sicut noxius est qui mittit lanceas et sagittas in mortem, sic uir qui fraudulenter nocet amico suo; et cum fuerit deprehensus, dicit: Ludens feci .« Et alibi: »Ne moliaris, inquit, amico tuo malum, cum ille habeat in te fiduciam .«

»Noli uelle mentiri omne mendacium: assiduitas enim illius non est bona.« Omne mendacium noxium est, quia peccatum est. Os enim quod mentitur, occidit animam; et quanto quis illud usitat, tanto grauiorem sarcinam peccatorum accumulat. Sed licet diuersa genera sint mendaciorum, tamen primum ac capitale est mendacium longeque fugiendum,  quod fit in doctrina religionis: ad quod mendacium nulla conditione quisquam debet adduci, quia per hoc certissimum est hominem a Deo separari. Quisquis autem aliquod genus mendacii quod peccatum non sit putauerit, decipiet seipsum turpiter, cum honestum se deceptorem arbitratur aliorum.

»Noli uerbosus esse in multitudine presbyterorum, et non iteres uerbum in tua oratione.« Quia superius diximus, capitale esse mendacium in doctrina religionis. Quisquis hanc sententiam seruauerit, hoc est, qui doctrinam seniorum magis deuote audire, quam suam impudenter proferre delegerit, ab hoc periculo longius erit. Tutius enim est audire quam loqui. Unde Iacobus in Epistola sua admonet, dicens:  »Sit autem omnis homo uelox ad audiendum, tardus autem ad loquendum, et tardus ad iram .«

»Non oderis laboriosa opera, et rusticationem ab Altissimo creatam.« Utili labori insistere, et otiositatem fugere, laudabile est, quia otiositas inimica est anime. Unde et Paulus Thessalonicensibus scripsit, ut cum silentio operantes suum panem manducent, hoc addens, si quis non uellet operari, nec manducaret, suum exemplum eis proponens, quoniam non inquietus fuit inter eos, neque panem gratis ab aliquo manducauit, sed in labore et fatigatione, nocte et die operans, ne quemquam eorum grauaret . Quod autem rusticationem dicit ab Altissimo creatam, significat peccanti homini  hanc sententiam datam, ut labore manuum sibi uictum quereret: ut est illud Geneseos: »In sudore, inquit, uultus tui uesceris pane, donec reuertaris in terram de qua sumptus es: quia puluis es, et in puluerem reuerteris .«

»Non te reputes in multitudine indisciplinatorum; memento ire, quoniam non tardabit.« Indisciplinatos uocat inquietos et inobedientes, qui preceptis Dei obedire nolunt: in quorum societate conuersari periculosum est, quia talibus certa reseruabitur uindicta, quam ire nomine nuncupat, si non se ad meliorem uitam correxerint. Unde in Prouerbiis scriptum est: »Parata sunt derisoribus iudicia, et mallei percutientes stultorum corda. Sicut  rugitus leonis ita terror regis: qui prouocat eum, peccat in animam suam .«

»Humilia ualde spiritum tuum: quoniam uindicta carnis impii ignis et uermis.« Sicut omnis peccati initium est superbia, ita initium sapientie humilitas et timor Dei. Beatus enim homo qui semper pauidus est: quoniam »qui se exaltat, humiliabitur; et qui se humiliat, exaltabitur .« uindicta carnis impii ignis et uermes, quia caro peccatorum, que luxuria affluebat in mundo, simul cum anima penis additur in futuro, et igne cruciabitur gehenne. uermem autem et ignem in gehenna esse ipse Dominus commemorat in Euangelio, dicens: »Et si scandalizauerit te manus tua, abscinde illam: bonum est tibi debilem  introire in uitam, quam duas manus habentem ire in gehennam, in ignem inexstinguibilem, ubi uermis eorum non moritur, et ignis non exstinguitur .« In uerme putredinem gehenne, sicut in igne ardorem designat; siue uermem dicit seram scelerum penitudinem, que nunquam in tormentis conscientiam afflictorum mordere cessabit, ut ignis sit pena extrinsecus seuiens, uermis dolor interius accusans.

»Noli preuaricari in amicum pecuniam differentem, neque fratrem carissimum auro spreueris.« Multi perierunt propter auaritiam, et cupiditatem terrenarum rerum habentes proximum, hoc est, hominem, qui ad imaginem Dei conditus est, neglexerunt. Ideo docet ut magis diligat proximum  quam pecunie thesaurum. »Radix enim omnium malorum est cupiditas, quam quidam appetentes errauerunt a fide, et inseruerunt se doloribus multis .« Et merito, quia dilectione Dei, que firmamentum est iustitie, perdiderunt. Quapropter Ioannes hortatur, dicens: »Nolite diligere mundum, neque ea que in mundo sunt. Si quis diligit mundum, non est caritas Patris in eo .« Et item: »Qui habuerit, inquit, substantiam mundi et uiderit fratrem suum necesse habere, et clauserit uiscera sua ab eo, quomodo caritas Dei manet in eo?  Qui propter amicum negligit damnum, iustus est; et qui odit munera, uiuet .«

»Noli discedere a muliere sensata et bona, quam  sortitus es in timore Dei.« Secundum historiam fedus coniugii seruandum docet, ne facile disrumpatur, iuxta illud euangelicum: »Quod Deus coniuxit, homo non separet .« uel magis iuxta allegoriam, a societate Ecclesie fidelem quemlibet prohibet discedere, quia pactum quod cum Deo in baptismate pepigit, omnino necesse est ut seruet, quoniam magna remuneratio sequetur illum, qui uere religionis fidus est exsecutor. Unde subiungitur.

»Gratia enim uerecundie illius super aurum.« ---»Quia oculus non uidit, nec auris audiuit, nec in cor hominis ascendit, que preparauit Deus his qui diligunt illum .« Potes hanc mutierem  sapientiam intelligere sacrarum Scripturarum, quam Euangelium margaritam pretiosam nuncupat, quam negotiator spiritualis dum inuenerit, abiit et uendidit omnia que habuit, et emit illam. De hac et Ecclesiastes ait: »uiue uitam cum muliere quam dilexisti, omnibus diebus uanitatis tue, qui dati sunt tibi sub sole .« Sapientiam sequere et scientiam Scripturarum, et hanc tibi in coniugium copula. Dies autem uanitatis, dies huius seculi significat. De quibus Apostolus non tacet. Quod autem ait: »uiue uitam cum muliere,« ambigue dictum est: siue uiue et contemplare uitam, et ipse, et uxor tua tecum. Non enim poteris sine tali uxore saluus uiuere, uel uidere uitam; et pulchre precipit ut in diebus uanitatis nostre, ueram uitam, et cum  sapientia uxorem queremus; hec enim pars nostra est, et hic laboris fructus, si in hac uita umbratili uitam eternam inuenire ualeamus.



CAPUT uIII. De seruo bono et fideli.

»Non ledas seruum in ueritate operantem, neque mercenarium dantem animam suam.« Admonet Sapientia ut modestiam et equitatis regulam in subditis nostris conseruemus. Non enim decet ut seruus deuotus et bene operans, propter insolentiam Domini sui calumniam patiatur; neque ut mercenarius debita laboris sui mercede fraudetur, quia legalis et apostolica lectio euidenter docet, ut unaqueque persona cum equitate tractetur. Nam Paulus ad Titum scribens iubet seruos dominis suis subditos  esse, in omnibus placentes, non contradicentes, non fraudantes, sed in omnibus fidem bonam ostendentes, ut doctrinam Saluatoris Dei nostri ornent in omnibus . Idem in Epistola ad Colossenses, postquam seruos docuit, ut obediant per omnia dominis carnalibus non ad oculum seruientes quasi hominibus placentes, sed in simplicitate cordis, timentes Deum, dominis precepit, dicens: »Domini, quod iustum est et equum seruis prestate: scientes quod et uos Dominum habetis in celo .« Qui enim iniuriam facit, recipiet id quod inique gessit; et non est personarum acceptio apud Deum. De mercenariis uero in Deuteronomio ita Dominus mandat: »Non negabis mercedem indigentis, et pauperis fratris tui siue aduene, qui tecum moratur  in terra, et intra portas tuas est; sed eadem die reddes ei premium laboris sui ante solis occasum, quia pauper est, et eo sustentat animam suam, ne clamet contra te ad Dominum, et reputetur tibi in peccatum .

»Seruus sensatus sit tibi dilectus quasi anima tua: non defraudes illum libertate, neque inopem derelinquas illum.« Dignum est ut seruus siue discipulus intelligens et beneuolus dilectione domini sui non careat, nec priuetur potestate congrua bene operandi, neque uiolentia seruitutis oppressus ad inopiam perducatur. Sed ut condigna prouisione in omnibus ei procuretur, et ut frater tractetur. Quia licet per conditionem inferior sit seruilem,  tamen equalis est secundum nature proprietatem. Quod et Paulus ostendit, dicens: »Siue serui, siue liberi, unum sumus in Christo . « Et item: »Seruus uocatus es: non sit tibi cure, sed et si potes liber fieri, magis utere. Qui enim in Domino uocatus est seruus, libertus est Domini: similiter qui liber uocatus est, seruus est Christi. Pretio empti estis, nolite fieri serui hominum. Unusquisque in quo uocatus est, fratres, in hoc permaneat apud Deum.«

»Pecora tibi sunt? attende illis; et si sunt utilia, perseuerent apud te.« Pecora eos appellat, propter simplicitatem mentis atque humilitatem: quia sicut pecus ad domini sui per omnia subiectum est uoluntatem, ita et seruus bonus semper ad Domini  sui paratus est utilitatem. Unde non meretur indigne abiici, sed cum omni diligentia reseruari.

»Filii tibi sunt? erudi illos, et curua illos a pueritia illorum.« Hac sententia qualiter seruilis conditio nutrienda sit, aperte monstratur. Affectus ergo filiorum propter ius nature fouendi sunt; sed disciplina fortiore propter instabilitatem mentis domandi. Unde in posterioribus istius libri dicitur: »Cibaria, et uirga, et onus, asino: panis, et disciplina, et opus, seruo. Operatur in disciplina. et querit requiescere: laxa manus illi, et querit libertatem .«

»Filie tibi sunt, serua corpus illarum, et non ostendas hilarem faciem tuam ad illas.« Sicut superius bonos seruos in loco filiorum habere docuit,  sic et nunc ancillas in loco filiarum habere iubet; sed tamen cum disciplina, sicut filii habendi sunt, proinde alibi scriptum est: »Lacta filium, et pauentem te faciet: lude cum eo, et contristabit te. Non arrideas illi, ne doleas, et in nouissimo obstupescant dentes tui .



CAPUT IX. De parentibus honorandis a filiis.

»Trade filiam, et grande opus feceris, et homini sensato da illam.« Tradi filiam iubet, et subiicere matrimonio, ne forte lasciuiat in domo parentum, et corruat libidine. Sicque grande opus, hoc est utile, dicit peractum. Quia melius est ut sub custodia et disciplina uiri maneat seruata, quam in domo parentum, cum iam superadulta est, contaminetur  neglecta. Sed ut hoc facilius possit perfici, homini sensato, hoc est prudenti, et strenuo mandat eam tradere. Ita enim solummodo seruata erit. Quia ut in Prouerbiis scriptum est: »Qui graditur sapienter, iste saluabitur. Qui autem nutrit scorta, perdet substantiam .

»Mulier si est tibi secundum animam tuam, non proiicias illam; et odibili non credas te in toto corde.« Hic locus licet uideatur commendare pudicitiam coniugalem, ut ipsa sola legitime retenta, spernatur omnis meretricum et concubinarum fetor, attamen altiore sensu nos admonet, ut catholicam fidem cum uera religione, quam primum post baptismi perceptionem sortiti sumus, firmiter tenentes,  omnem hereticorum perfidiam penitus spernamus. De quo et in Prouerbiis Sapientia hortatur, dicens: »Fili, audi me, et attende uerbis oris mei, ne abstrahatur mens tua in uiis illius, neque decipiaris semitis eius. Multos enim uulneratos deiecit, et fortissimi quique interfecti sunt ab ea. uie inferi domus eius, penetrantes interiora mortis .«

»Honora patrem tuum, et gemitum matris tue ne obliuiscaris; memento quoniam nisi per illos natus non fuisses; et retribue illis, quomodo et illi tibi.« Sepius commendat honorem parentum, quoniam illud mandatum primum est in repromissione. Unde et Paulus docet uiduas, que filios et nepotes habent, ut discant primum domum suam regere, et mutuam uicem reddere parentibus: hoc  enim acceptum est coram Deo. Aliter autem: Deum Patrem recta fide, et bonis operibus honorare debemus; et gemitum matris Ecclesie, que nos parturiendo multum laborauit, non obliuisci, quoniam non, nisi per illos, Christiani fuissemus, et in numero filiorum Dei non computaremur. Omnia enim bona iusta et sancta, que nobis fecerunt, cum gratiarum actione recipere, et laudem condignam illis referre debemus. Cui etiam sensui sequentia uidentur astipulari.



CAPUT X. De timore Dei et sacerdotibus honorandis, eisque primitias offerendas.

»In tota, inquit, anima tua time Deum, et sacerdotes  illius sanctifica, in omni uirtute tua dilige eum qui te fecit: et ministros eius non derelinquas.« Timorem ergo atque amorem Dei in honorificentia ministrorum eius probare debemus; quia ipse dixit in Euangelio: »Qui uos honorat, me honorat; et qui uos recipit, me recipit; qui autem uos spernit, me spernit .« Sed quia honor aliquando necessitatum prebitionem et solatiorum subsidia significat, subiungit:

»Honora Deum ex tota anima tua, et nonorifica sacerdotes, et purga te cum brachiis.« Unde Dominus discipulis suis ait: »Dignus enim operarius cibo suo. In quamcunque ciuitatem aut castellum intraueritis, interrogate quis in ea dignus sit: et ibi manete donec exeatis .« Hinc et Apostolus  ait: »Laborantem agricolam oportet primum de fructibus percipere .« Et item: »Quis, inquit, militat suis stipendiis unquam? Quis plantat uineam, et fructus eius non edit? Quis pascit gregem, et de lacte gregis non manducat ?« Et post pauca: Si nos, ait, uobis spiritalia seminauimus, magnum est si carnalia uestra metamus?« Et rursum: »Nescitis, inquit, quoniam qui in sacrario operantur, que de sacrario sunt edunt? et qui altari deseruiunt, cum altari participant? Ita et Dominus ordinauit his qui Euangelium annuntiant, de Euangelio uiuere .« Purgat se cum brachiis, qui de labore manuum suarum eleemosynam tribuit egenis, et de fructibus suis decimas atque primitias  non differt conferre Ecclesie ministris. De quo et sequitur:

»Da illis partem sicut mandatum est tibi primitiarum et purgationis, et de negligentia tua purga te cum paucis.« Primitiarum et decimarum atque oblationum diuersarum oblationes, que Dominus in lege iussit offerri, ad sacerdotum et leuitarum usum pertinebant. Dicente Domino ad Aaron et ad filios eius: »Omnes primitias sanctuarii, quas offerunt filii Isrel Domino, tibi dedi et filiis ac filiabus tuis iure perpetuo. Pactum salis est sempiternum coram Domino tibi ac filiis tuis. Dixitque Dominus ad Aaron: In terra eorum nichil possidebitis, nec habebitis partem inter eos. Ego pars et hereditas tua in medio filiorum Isrel; filiis autem Leui dedi omnes decimas  Isrelis in possessionem pro ministerio, quo seruiunt mihi in tabernaculo federis, ut non accedant ultra filii Isrel ad tabernaculum, nec committant peccatum mortiferum, solis filiis Leui mihi in tabernaculo seruientibus, et portantibus peccata populi, legitimum sempiternum erit in generationibus uestris. Nihil aliud possidebunt, decimarum oblatione contenti, quas in usus eorum et necessaria separaui .« Quibus non solum primitiarum et decimarum donatio delegata est, sed etiam hostiarum et uictimarum, que Domino offerebantur in eius usus concessus est. Unde dicit, et primitiarum, et purgationis partem ministris Dei dandam. Quia ipsi peccata portant populi et orant pro eis. Quod autem subiungitur:

 »Et de negligentia tua purga te cum paucis,« ostendit quod oblatio, que ex humili mente et pura dilectione Deo offertur, licet parua sit quantitate, multorum delictorum negligentias purgat. De quo scriptum est: »Charitas operit multitudinem peccatorum .« Et Psalmista: »Sacrificium, inquit, Deo spiritus contribulatus, cor contritum et humiliatum, Deus, non despicies .« Unde in Euangelio ipse Dominus duo eris minuta paupercule uidue non soreuit, sed gratanter accepit 

»Datum brachiorum tuorum, et sacrificium sanctificationis offeres Domino et initia sanctorum, et pauperi porrige manum tuam, ut perficiatur propitiatio, et benedictio tua: gratia dati in conspectu  omnis uiuentis.« Sicut superius per collationem oblationum, que ministris Dei offeruntur, purgationem spopondit offerentibus, ita et nunc per eleemosynarum largitionem, que ex iusto labore pauperibus tribuuntur, ueniam peccatorum, et benedictionis gratiam benignis et misericordibus promittit. Quia sicut aqua exstinguit ignem, ita eleemosyna exstinguit peccatum. Unde ipsa ueritas in Euangelio ait: »Date eleemosynam, et ecce omnia munda sunt uobis . »Sane sciendum quod qui sceleratissime uiuunt, nec curant talem uitam moresque corrigere, et inter ipsa facinora et flagitia sua eleemosynas frequentare non cessant, frustra illi sibi blandiuntur; quoniam Dominus ait: »Date eleemosynam,  et ecce omnia munda sunt uobis.« Hoc enim quam late pateat non intelligunt, sed ut intelligant, attendant quibus dixerit. Nempe in Euangelio sic scriptum est: »Cum loqueretur, rogauit illum quidam Phariseus, ut pranderet apud se. Et ingressus recubuit. Phariseus autem cepit, intra se reputans dicere, quare non baptizatus esset ante prandium. Et ait ad illum Dominus: Nunc uos Pharisei quod deforis est calicis et catini mundatis: quod autem intus est uestrum, plenum est rapina et iniquitate. Stulte, nonne qui fecit id quod deforis est, etiam id quod de intus est fecit? uerumtamen quod superest, date eleemosynam, et ecce omnia munda sunt uobis .« Itane hoc intellecturi sumus, ut Phariseis non habentibus fidem Christi, etiam si non in eum crediderint,  nec renati fuerint ex aqua et Spiritu sancto, munda sint omnia: tantum si eleemosynas dederit, sicut isti eas dandas putant? cum sint immundi omnes, quos non mundat fides Christi. De qua scriptum est: Mundans fide corda eorum.« Et dicat Apostolus: »Immundis autem et infidelibus nichil est mundum, sed polluta sunt eorum et mens, et conscientia .« Quomodo ergo omnia Phariseis munda essent, si eleemosynas darent, et fideles non essent? Aut quomodo fideles essent, si in Christum credere, atque in eius gratia renasci noluissent? Et tamen uerum est quod audierunt: »Date eleemosynam, et ecce omnia munda sunt uobis.« Qui enim uult ordinate dare eleemosynam, a seipso debet incipere, et eam sibi primum dare. Est enim eleemosyna opus  misericordie; uerissimeque dictum est: »Miserere anime tue placens Deo :« propter hoc renascimur, ut Deo placeamus, cui merito displicet quod nascendo contraximus. Hec enim est prima eleemosyna, quam nobis dedimus, quoniam nosmetipsos miseros per miserantis Dei misericordiam requisiuimus iustum iudicium eius confitentes, quo miseri effecti sumus. De quo dicit Apostolus: »Iudicium quidem ex uno in condemnationem ;« et magne caritati eius gratias agentes, de qua idem ipse dicit gratie predicator: »Commendat autem caritatem suam Deus in nobis, quoniam cum adhuc peccatores essemus secundum tempus, Christus pro nobis mortuus est :« ut et ueraciter de nostra miseria iudicantes, et in Dei caritate qua  donauit ipse se diligentes, pie recteque uiuamus, quod iudicium et caritatem Dei cum Pharisei preterirent, decimabant tamen propter eleemosynas quas faciebant, etiam queque minutissima fructuum suorum; et ideo non dabant eleemosynam a se incipientes, secumque prius misericordiam facientes; propter quem dilectionis ordinem dictum est: »Dilige proximum tuum sicut teipsum .« Cum ergo increpasset eos, forinsecus se lauabant, intus autem rapina et iniquitate pleni erant; admonens quamdam eleemosynam, quam sibi homo debet, primitus dare, et interiora mundare: »uerumtamen, inquit, quod superest, date eleemosynam, et ecce omnia munda sunt uobis. « Deinde ut ostenderet  quid admonuisset, et quid ipsi facere non curarent, ne illum putarent eorum eleemosynas ignorare: Sed »ue uobis, inquit, Phariseis.« Tanquam diceret: Ego quidem commonui uos eleemosynam dandam, per quam uobis munda sunt omnia; sed ue uobis, qui decimatis mentam, et rutam, et omne olus: has enim noui eleemosynas uestras, ne de illis me nunc uos admonuisse arbitremini; et preteritis iudicium et caritatem Dei, qua eleemosyna possitis ab omni inquinamento interiore mundari, ut uobis munda essent et corpora, que lauatis, hoc est enim omnia, et interiora scilicet et exteriora. Sicut alibi legitur: »Mundate que intus sunt, et que foris sunt munda erunt:« sed ne istas eleemosynas, que fiunt de fructibus terre, respuisse uideretur: »Hec, inquit,  oportuit facere, iudicium et caritatem Dei; et illa non omittere ,« id est eleemosynas fructuum terrenorum. Non ergo se fallant, qui per eleemosynas quamlibet largissimas fructuum suorum, uel cuiuscunque pecunie impunitatem se emere existimant in facinorum immunitate ac flagitiorum nequitia permanendo. Non solum enim hec faciunt, sed ita diligunt, ut in eis semper optent  uersari: »Qui autem diligit iniquitatem, odit animam suam; et qui odit animam suam, non est in eam misericors, sed crudelis.« Diligendo eam quippe secundum seculum, odit eam secundum Deum. Si ergo uellet ei dare eleemosynam, per quam munda essent illi omnia, odisset eam secundum seculum, et diligeret secundum Deum.  Nemo autem dat eleemosynam quamlibet, nisi inde det, unde ab illo accipiat qui non eget. Et ideo dictum est: »Misericordia eius preueniet me .«



CAPUT XI. Pro defunctis ut consolatio tribuatur plorantibus.

»Et mortuo non prohibeas gratiam. Non desis plorantibus in consolatione, et cum lugentibus ambula.« Quod ad eleemosynarum donationem pertineat hoc quod sepultura mortuis prebetur, Tobias patriarcha actibus suis insinuat. De quo Scriptura refert, quod in captiuitate Assyriorum positus, pergeret per omnem cognationem suam, et consolaretur eos, diuideretque unicuique prout poterat de facultatibus suis. Esurientes alebat, nudisque uestimenta  prebebat, et mortuis atque occisis sepulturam sollicitus exhibebat. Sed si mortuam carnem eleemosyna est sepelire, multo magis hominem uiuum in tribulatione consolari atque solatiis subuenire. Unde Paulus ait: »Gaudete cum gaudentibus, flete cum flentibus .« Quod et se fecisse attestatur, dicens: »Quis infirmatur, et ego non infirmor? Quis scandalizatur, et ego non uror?« Factus sum infirmus, ut infirmos lucrifacerem: omnia omnibus factus sum, ut omnes facerem saluos . Unde et sequitur:

»Non te pigeat uisitare infirmum, ex his in dilectione firmaberis.« Probatio quoque dilectionis exhibitio est operis. De quo et Ioannes dicit: » Qui  habuerit substantiam mundi, et uiderit fratrem suum necesse habere, et clauserit uiscera sua ab eo, quomodo caritas Dei manet in eo? Filioli mei, non diligamus uerbo nec lingua, sed opere et ueritate.« Sed quia nemo potest perfecte peccatum deuitare, et operibus iustitie deseruire, nisi qui sperat se quotidie de hoc mundo migrare. Qui enim considerat qualis est in morte, semper fit timidus in operatione, atque unde in oculis suis iam quasi non uiuit, nil quod transit appetit, cunctis presentis uite desideriis contradicit, et pene mortuum se considerat, quia moriturum minime ignorat. Perfecta enim uita est mortis imitatio, quam dum iusti sollicite peragunt, culparum laqueos euadunt. Unde subiungitur:

 In omnibus operibus tuis memorare nouissima »tua, et in eternum non peccabis.« Hoc tamen de omni peccato non dicit: quia »non est homo super terram qui faciat bonum, et non peccet.« Et Ioannes: »Si dixerimus, inquit, quia peccatum non habemus, ipsi nos seducimus, et ueritas in nobis non est .« Sed de quonam hoc uult peccato intelligi? Utique de eo quod ducit ad mortem. De quo Ioannes dicit: »Omnis qui natus est ex Deo, non facit peccatum, quia semen eius in ipso manet, et non potest peccare, quia ex Deo natus est .« Quod ait, »qui natus est ex Deo, non peccat,« certum quoddam peccatum intelligit, quod non potest admittere homo, qui ex Deo natus est; et tale peccatum est illud, ut si quisquam hoc admiserit,  confirmet cetera. Si quis autem hoc non admiserit, soluat cetera. Mandatum enim Christi, dilectio uocatur: per hanc dilectionem peccata soluuntur, hec si non teneatur, et graue peccatum est, et radix omnium peccatorum.



CAPUT XII. Non litigandum cum potente.

 »Non litiges cum homine potente, ne forte incidas in manus illius.« Hominem potentem forsitan hic superbum uult intelligi, aduersus quem contendere non est utile. Unde in Prouerbiis scriptum est: »Ne respondeas stulto iuxta stultitiam suam, ne efficiaris ei similis .« Inter superbos enim semper iurgia sunt. Seruum autem Domini non oportet litigare, sed mansuetum esse ad  omnes, docibilem, patientem, cum modestia corripientem qui resistunt ueritati

»Non contendas cum uiro locuplete, ne forte contra constituat litem tibi: multos enim perdidit aurum atque argentum: et usque ad cor regum extendit et conuertit.« Periculosum est ergo cum eo litem agere qui terrenis lucris atque auaritie estibus probatur anhelare; quia inde oriuntur inuidie, contentiones, odium, homicidium, et cetera huiusmodi flagitia que mergunt homines in interitum et perditionem. »Radix namque omnium malorum est cupiditas: quam quidam appetentes errauerunt a fide, et inseruerunt se doloribus multis .« Nec non et corda regum eiusmodi pestis sepe polluens  conuertit utique ad peruersitatem iudicii, quia munera excecant oculos sapientium, et mutant uerba iustorum. Proinde Dominus hortatur cauere ab omni auaritia, et docet discipulos suos, dicens: »Audistis quia dictum est: Oculum pro oculo, et dentem pro dente. Ego autem dico uobis non resistere malo; sed si quis te percusserit in dexteram maxillam tuam, prebe illi et alteram. Et ei qui uult tecum iudicio contendere, et tunicam tuam tollere, dimitte ei et pallium; et quicunque te angariauerit mille passus, uade cum illo et alia duo. Qui petit a te, da ei; et uolenti mutuari a te ne auertaris .«

»Non litiges cum homine linguato, et non strues in ignem illius ligna. Non communices homini indocto, ne male de progenie tua loquatur.« Contra  eum qui indiscretus est uerbis, stultum est contendere, ubi non ratio, sed furor dominatur. Similiter et cum imprudenti disputare inutile est, quia facilis est ad proferendum contumeliam. Nam hec duo testimonia licet ad omnes pertineant, insipientes et prauiloquos, tamen specialiater uidentur denotare hereticos, de quibus alibi scriptum est: »Sub lingua eorum labor et dolor, et uenenum aspidum sub labiis eorum .« Quorum os maledictione et amaritudine plenum est, ueloces pedes eorum ad effundendum sanguinem. Cum his ergo sermocinare et communicare perniciosum est, quia polluta est mens eorum et conscientia, et sermo eorum ut cancer serpit: errantes, et in errorem mittentes. Unde Apostolus iubet stultas et sine disciplina questiones deuitare;  similiter et profana et inaniloquia, que multum proficiant ad impietatem; et Tito scripsit, ut hereticum hominem post unam et secundam correptionem deuitaret, sciens quia subuersus est, qui eiusmodi est, et deliquit proprio iudicio condemnatus . Iste enim de progenie nostra male loquitur, quando blasphemat Christianam religionem et catholicam fidem; sed solis blasphemis sua nocet blasphemia, quia omnia munda mundis, coinquinatis autem et infidelibus nichil mundum. Confitentur quidem se nosse Deum, factis autem negant, cum sint abominati et incredibiles, et ad omne opus bonum reprobi.

»Ne despicias hominem auertentem se a peccato, neque improperes ei; memento quoniam omnes in correptione sumus.« Magis condecet Christianum  compati proximo, quam improperare lapso, quia incertum est apud unumquemque ad quem finem perducat actus suos, nec scire poterit quid sibi uentura pariet dies. Unde Paulus premonet dicens: »Itaque qui se existimat stare, uideat ne cadat .« Et item: »Tu autem, inquit, quid iudicas fratrem tuum? aut tu quare spernis fratrem tuum? Omnes enim stabimus ante tribunal Christi .« Itaque unusquisque nostrum pro se rationem reddet Deo. Hinc est quod Dominus legitur in Euangelio publicanos et peccatores recepisse, et manducasse cum illis; et mulierem meretricem cum lacrymis pedes eius rigantem a peccatis absoluisse: qui et Phariseis murmurantibus respondit:  »Euntes discite quid sit, Misericordiam uolo et non sacrificium: non enim ueni uocare iustos, sed peccatores .« Et alibi: »Gaudium est, inquit, in celis super uno peccatore penitentiam agente, quam super nonaginta nouem iustos, qui non indigent penitentia .«

»Ne spernas hominem in sua senecta: etenim ex nobis senescunt.« Hoc considerans Ecclesiastes ait: »uanitas uanitatum et omnia uanitas .« Et item: uidi, inquit, que fiunt sub sole: et ecce uniuersa uanitas et afflictio spiritus .« Et post aliquanta: »Omnia, ait, tempus habent, et suis spatiis transeunt uniuersa sub celo.« Hinc beatus martyr Cyprianus in libro ad Demetrianum de mortalitate eleganter dixit: »Hec sententia  mundo data est; hec Dei lex est, ut omnia orta occidant, et aucta senescant, et infirmentur fortia, et magna minuantur.« Nam cum olim ultra octingentos et nongentos annos uita hominum longeua procederet, uix nunc possit ad centenarium numerum peruenire. Canos uidemus in pueris, capilli deficiunt antequam crescant; nec etas in senectutem desinit, sed incipit a senectute: sic in ortu suo ad finem natiuitas properat. Sic quodcunque nunc nascitur, mundi ipsius senectute degenerat, ita ut nemo mirari debeat singula in mundo cepisse deficere quando totus ipse iam mundus in defectione sit et in fine.



CAPUT XIII. De mortuo inimico non esse gaudendum, scientes quod omnes morimur.

 »Noli de mortuo inimico tuo gaudere, sciens quoniam omnes morimur: et in gaudium nolumus uenire.« Subauditur, inimicorum nostrorum. Si enim secundum Domini mandatum diligimus inimicos nostros, et bene facimus his qui oderunt nos, nullo modo de eorum casu possumus letari. De quo et alibi Scriptura nos prohibet, dicens: »Ne leteris in alterius casu ,« sed eorum uice condolentes, sicut nostram ita et illorum ruinam deflemus. Mortis enim occasus omnibus communis est; et ideo sicut nos nolumus in gaudium inimicorum nostrorum incidere, ita nec ipsi de eorum interitu debemus gaudere; sed illius sententie semper memores esse, qua dictum est: »Quod tibi fieri non uis, alteri ne feceris .» Nec non et  illius Dominici precepti, quo ait: »Omnia quecunque uultis ut faciant uobis homines, eadem uos facite illis .«

»Ne despicias narrationem presbyterorum sapientium; et in Prouerbiis illorum conuersare; ab ipsis enim disces sapientiam et doctrinam intellectus, »et seruire magnatis sine querela.« Recte admonet ecclesiasticum populum, ut subditus sit sanctis doctoribus, et assiduus maneat in doctrina illorum, quia inde perueniet ad intellectum sapientie, et ad moralitatem discipline. Unde Paulus Timotheo precepit, dicens: »Dum uenio, attende lectioni, exhortationi et doctrine; in his esto, ut profectus tuus manifestus sit omnibus. Attende tibi  et doctrine: insta in illis. Hoc enim faciens, et temetipsum saluum facies, et eos qui te audiunt .« Boni enim magistri non aliud docent quam quod ipsi a bonis preceptoribus perceperunt, quod etiam a summo magistro ad eorum notitiam peruenit. Sicut Ecclesiastes ostendit, dicens: »uerba sapientium ut stimuli, et quasi claui in altum defixi :« que per magistrorum consilium data sunt a pastore uno. Hinc et ipsa sapientia hortatur adhuc, dicens:

»Non te pretereat narratio seniorum; ipsi enim didicerunt a patribus suis: quoniam ab ipsis disces intellectum, et in tempore necessitatis dare responsum.« Sic et apostolus Petrus admonet, dicens: »Dominum autem Iesum Christum sanctificate  in cordibus uestris, parati semper ad satisfactionem omni poscenti uos rationem de ea, que in uobis, est spe .« Condecet enim seruum Dei diligenter et caute ea a magistris discere, que ipse postmodum aliis prudenter et salubriter possit proferre, ne forte, si ille prius piger et segnis sit ad meditandum, postea aliis inueniatur inutilis ad docendum.

»Ne incendas carbones peccatorum arguens eos, et ne incendaris flamma ignis peccatorum illorum.« Cautus esse debet qui aliis disciplinam adhibet, ne forte per nimietatem correptionis peior fiat irritatus animus delinquentis, uel ne ipse lesus grauetur peccatis alienis. Unde Apostolus Galatas admonet, ut illum qui preoccupatus fuerit aliquo delicto, hi  qui spiritales sunt instruant in spiritu lenitatis, considerantes seipsos, ne et ipsi tententur . Hinc et in Deuteronomio Dominus iubet eum qui cum amico in siluam ad incidendum ligna ierit, si se curis effugerit manum, et uulnerauerit proximum, is qui percussit proximum, fugiat ad unam urbium illarum, que refugis deputate sunt, et ibi ab ultore sanguinis proximi illesus seruetur . Ad siluam cum amico imus, quoties cum quolibet proximo ad intuenda delicta nostra conuertimur; et simpliciter ligna succidimus, cum delinquentium uitia pia intentione resecamus; sed securis manum fugit, cum sese increpatio plus quam necesse est in asperitatem pertrahit, ferrumque de manubrio prosilit, cum de correptione sermo durior excedit,  et amicum percutiens occidit, qui auditorem suum prolata contumelia ab spiritu dilectionis interficit. Correpti namque mens repente ad odium proruit, si hanc immoderata increpatio plus quam debuit addicit. Sed is qui incaute lignum percutit, et proximum exstinguit, ad tres necesse est urbes fugiat, ut in una earum defensus uiuat. Quia si ad penitentie lamenta conuersus in unitate sacramenti sub spe, fide et caritate absconditur, reus perpetrati homicidii non tenetur, eumque exstincti proximus, et cum inuenerit, non occidit. Quia cum districtus iudex uenerit, qui sese nobis per nature nostre consortium iunxit, ab eo procul dubio uindictam de culpe reatu non expetit, quem sub eius uenia spes, fides  et caritas abscondit: citius ergo culpa dimittitur, que nequaquam malitie studio perpetratur.



CAPUT XIu. De uitandis malis dictis, factis, cogitationibus per auxilium Dei.

»Ne contra faciem stes contumeliosi, ne sedeat quasi insidiator ori tuo.« Contumeliosum bene possumus accipere hereticum, qui semper uerba nostra querit subuertere, et ad nequitiam sensus sui pertrahere, proinde huius collocutio perniciosa est, et ideo omnino fugienda, sicut in Prouerbiis Sapientia hortatur, dicens: »Fili mi, si te lactauerint peccatores, ne acquiescas .« Et item: »Fili mi, ne ambules cum eis; prohibe pedem tuum a semitis eorum. Pedes enim eorum ad malum currunt,  et festinant ut effundant sanguinem .«

»Noli fenerari homini fortiori te; quod si feneraueris, tanquam perditum habe.« Fortiorem hic non uiribus ualidum, sed elatione tumidum nuncupat, cui prohibet fenus tribuere; quia non laudat cum eo amicitias iungere. Superbo itaque, hoc est, heretico communicare, iniurie magis incrementum est, quam quietis emolumentum; et ideo in omni re magis deuitandum est eius consortium, quam alicuius lucri aut eloquentie per eum appetendum adminiculum; perdit enim fenus, qui ingrato tribuit; et minuit substantiam, qui peruerso communicat. Unde Salomon in Prouerbiis admonet, dicens: »Bibe aquam de cisterna tua, et fluenta putei tui habeto ea solus, nec sint alieni participes tui .«

 »Non spondeas super uirtutem tuam; quod si spoponderis, quasi restituens cogita.« Bonum est ut quisque consideret mensuram uirium suarum, et sic uotum temperet, ne in mendacii reatum incurrat. Unde Dominus per Moysen precepit, dicens: »Cum uoueris uotum Domino Deo tuo, non tardabis reddere, quia requiret illud Dominus Deus tuus; et si moratus fueris, reputabit tibi in peccatum; si nolueris polliceri, absque peccato eris .« Quod autem semel egressum est de labiis tuis, obseruabis, et facies sicut promisisti Domino Deo tuo, et propria uoluntate ex ore tuo locutus es. Hinc et Ecclesiastes ait: »Si quid uouisti Deo, ne moreris reddere; displicet enim ei infidelis et stulta promissio; sed quodcunque uoueris, redde: multoque melius  est non uouere, quam post uotum promissa non reddere .«

»Non iudices contra iudicem: quoniam secundum quod dignum est iudicat.« Hec sententia et moraliter nos docet, ut simus subiecti prepositis et iudicibus nostris, qui nos secundum diuinam legem iudicant; et iuxta allegoriam omnibus aduersariis ueritatis, hoc est iudeis, paganis et hereticis interdicitur ne aduersentur Euangelio Christi, quoniam ipse est constitutus a Deo iudex uiuorum et mortuorum: et »ipse iudicat orbem terre in equitate, et populos in ueritate sua.«

»Cum audaci non eas in uia, ne forte grauet mala sua in te; ipse enim secundum uoluntatem suam  uadit, et simul cum stultitia illius peribis.« Audaces hic possumus sentire hereticos, qui presumptionis sue condunt sectas; in quibus omnino non est nobis gradiendum, quia secundum uoluntatem suam, et non secundum uoluntatem Dei uadunt: qui enim illorum semitas peruersas graditur, simul cum stultitia illorum peribit. Nota quia sicut superius prohibuit contra faciem contumeliosi stare et fortiori fenerare, ita et nunc prohibet cum audace in uia ambulare, quia secundum psalmographi sententiam:« Beatus est uir qui non abiit in consilio impiorum, et in uia peccatorum non stetit, et in cathedra pestilentie non sedit; sed in lege Domini uoluntas eius, et in lege eius meditabitur die ac nocte .« De quo et adhuc hortatur  subiungens:

»Cum iracundo non facias rixam, et cum audace non eas in desertum: quoniam quasi nichil est ante illum sanguis, et ubi non est adiutorium, elidet te.« Licet historialiter nos admoneat uitiosum atque furiosum hominem deuitare, tamen mystice docet blasphemantium Iudeorum et hereticorum consortia fugere, ante quorum oculos nichil est sanguis, quia aut corporaliter carnem ambiunt trucidare, aut magis animas spiritualiter per erroris prauitatem enecare. ueloces enim pedes eorum sunt ad effundendum sanguinem, et contritio atque infelicitas est in uiis eorum, qui et in desertum ducunt: quia de terra Ecclesie euellere, et in deuia erroris sui, quoscunque possunt, inducere contendunt. De  quibus et adhuc subditur:

»Cum fatuis ne consilium habeas: non enim poterunt diligere, nisi que ipsis placent.« Fatui enim sunt omnes desertores ueritatis, quia relinquentes uiam iustitie, uiam iniquitatis elegerunt, nec patrum regulam sequi, sed suis uoluptatibus deseruire probauerunt. Unde in Prouerbiis scriptum est: »Non recipit stultus uerba prudentie, nisi ea dixeris que uersantur in corde eius .« Sed ne hoc precauere uoluerunt, quod alibi Scriptura prodit, dicens: »Sunt uie, que putantur ab hominibus iuste, nouissima autem eorum deducunt ad profundum inferni .« Unde sequitur eos ignominia, et opprobrium, et perditio sempiterna.

»Coram extraneo ne facias consilium; nescis enim  quid pariet.« Extraneus nobis est, qui a fide et religione Christiana alienus est; cum quo non est consilium ineundum, hoc est de sacramentis diuinis et mysteriis occultioribus disputandum, quia nescimus sensus eius qualitatem, utrum ad fidem uel ad blasphemiam uertatur. Hinc et ipsa ueritas nos instruxit, dicens: »Nolite sanctum dare canibus, neque mittatis margaritas uestras ante porcos :« ne conuersi disrumpant uos. Hinc et pastor Ecclesie ait: »uos igitur, fratres, prescientes custodite, ne insipientium errore traducti excidatis a propria firmitate .« Hinc et Ioannes ait: »Omnis qui recedit et non permanet in doctrina Christi, Deum non habet: qui permanet  in doctrina, hic filium et patrem habet. Si quis uenit ad uos, et hanc doctrinam non affert, nolite recipere eum in domum, nec aue ei dixeritis. Qui enim dicit illi aue, communicat operibus illius malignis .«

»Non omni homini cor tuum manifestes, ne forte inferat tibi gratiam falsam et conuicietur tibi.« Quod superius subobscure posuit, cum extranco non ineundum consilium, quia nescitur quid pariat: hoc in hac sententia planius exponit, scilicet ut hypocrisin simulatorum caueamus, ne forte, si incaute aliquid coram ipsis loquamur aut agamus, eorum insidiis capiamur. Unde et in anterioribus premonuit, ut multi pacifici essent nobis, et consiliarius unus de mille. Hinc et in Prouerbiis scriptum est: »Inimicus  cum in corde tractauerit dolos, quando submiserit uocem suam, ne credideris ei, quoniam septem nequitie sunt in corde illius .«

 »Non zeles mulierem sinus tui, ne ostendat super te malitiam doctrine nequam.« Mulierem sicut in bono, ita et in malo positam in Scripturis inuenimus. Mulier in bono, ut in Prouerbiis legitur: »Mulierem fortem quis inueniet? procul et de ultimis finibus pretium eius .« Et in Euangelio: »Mulier abscondit fermentum in farine satis tribus, donec fermentatum est totum .« Ubi fides et deuotio predicatur Ecclesie. Contrario uero in malo posita est mulier in Prouerbiis, ubi ita legitur: »Ecce mulier occurrit illi ornatu meretricio preparata ad capiendas  animas, garrula et uaga, quietis impatiens, nec ualens in domo consistere pedibus suis, nunc foris, nunc in plateis, nunc iuxta angulum insidians, apprehensumque deosculatur iuuenem, et procaci uultu blanditur, dicens: uictimas pro salute uoui, hodie reddidi uota mea, etc .« In quo heretica prauitas denotatur, que et hic sub uariis speciebus describitur. Mulierem enim sinus nostri, falsos fratres possumus intelligere, qui nobiscum manentes, foris pacem simulant, intus dolos parant, et malitiam doctrine nequam retinent. A quibus ipsa ueritas in Euangelio docuit discipulos suos cauere, dicens: »Attendite autem uobis a falsis prophetis, qui ueniunt ad uos in uestimentis ouium, intrinsecus autem sunt lupi rapaces .« Unde et  doctor gentium in Epistolis suis pseudoapostolos sepius arguit, et falsos fratres se asserit tolerasse. Idcirco bona est cautela in omnibus, ne forte fictio simplicem decipiat, et incautum malitia subuertat.



CAPUT Xu. Sapientia docet uirum castum mulieri potestatem in animam suam non dare, ne per amicitias elidat eum, nec cum iocante habere consortium.

»Non des mulieri potestatem anime tue, ne ingrediatur in uirtutem tuam, et confundaris.« Hec sententia secundum historiam docet castitatis pudicitiam, et secundum allegoriam contra heresim prouidentiam, quia qui libidinis pollutionem fugit,  mulieri potestatem in anima sua non tribuit; et qui regulam uere fidei seruare contendit, heretice prauitati non consentit.

»Ne respicias mulierem multiuolam, ne forte incidas in laqueos illius.« Multiuola mulier est hereticorum synagoga, quia non unionem catholice fidei, et ueritatem euangelice doctrine seruare appetit, sed per deuia diuersorum errorum pergere diligit, ubi et laqueos ponit, quia sectas perditionis ad decipiendas animas instruit; ad quam respicere prohibemur, quia nequaquam societati illius commisceri permittimur.

»Cum saltatrice ne assiduus sis, nec audias illam, ne forte pareas in efficacia illius.« Quam saltatricem melius possumus accipere, quam hereticorum  turbam, que pro instabilitate mentis sue nunc hoc, nunc illud eligit, nec unquam in statu ueritatis consistere nouit? uolubilitate enim lingue sue quasi rotatu corporis gyrando ad hoc ludit, ut quem eloquentie sue amatorem esse conspicit, in assensum prauitatis sue quasi inertem citius pertrahat. Quod et Salomon ostendit, dicens: »Irretiuit eum multis sermonibus, et blanditiis labiorum protraxit eum: statim eam sequitur, quasi bos ductus ad uictimam, et quasi agnus lasciuiens et ignorans quod ad uincula stultus trahatur, donec transfigat sagitta iecur eius: uelut si auis festinet ad laqueum, et nescit quia de periculo anime illius agitur .«

»uirginem ne conspicias, ne forte scandalizeris in decore illius.« Per incuriam quippe aspectus  sepe turbatur internus animi motus. Ideo prohibet nos in uirginem conspicere, quia a libidine mentem nostram illesam uult permanere. Hinc et alibi Sapientia docet, dicens: »Mulier uiri pretiosam animam capit. Non concupiscat pulchritudinem eius cor tuum, nec capiaris nutibus illius, pretium enim scorti uix est unius panis .« Mystice autem non debemus decorem eloquentie hereticorum amare, neque in splendorem simulatarum uirtutum eorum intendere, ne scandalizemur in fictionibus illorum. Unde et subiungit, dicens:

»Non des fornicariis animam tuam in ullo, ne perdas te et hereditatem tuam.« Quia nullam communionem debemus habere cum hereticis atque schismaticis, ne forte seductionibus eorum deprauati  perdamus animas nostras; et ad hereditatem que nobis promissa est in celesti patria non perueniamus.

»Noli circumspicere in uicis ciuitatis, nec oberraueris in plateis illius.« Nunc sub alio paradigmate eamdem rem exprimit, quam superius in muliere notauit. uici enim ciuitatis non alii sunt quam conuenticula hereticorum, que se a castris Ecclesie separauerunt, neque in unitate ciuitatis Dei, de qua scriptum est: »Gloriosa dicta sunt de te, ciuitas Dei ,« perseuerare uoluerunt. In hec ergo circumspicere non debemus, quia a sensu Ecclesie recedere non permittimur, ne forte in plateis illius oberremus: quia »lata et spatiosa uia  est, que aucit ad mortem; arcta autem et angusta, que ducit ad uitam .«

»Auerte faciem tuam a muliere compta, et non circumspicias speciem alienam: propter speciem mulieris multi perierunt: et ex hoc concupiscentia quasi ignis exardescit.« Hanc mulierem non aliam quam eam cuius superius societatem prohibuit, intelligimus, que ornatu uerborum compta multorum perditionis exstitit causa; cuius species in insipientium animos concupiscentie ignem ingerit: que et hic flammas illiciti amoris in illis excitat, et in futuro gehenne combustionem ipsis preparat. Quapropter eius communionem omnino fugere debemus, et despicere formam, quia, ut sequens probat sententia,

 »Omnis mulier que est fornicaria, quasi stercus in uia conculcabitur.« Hoc est, omnis peruersa doctrina in uia recte fidei omni confusione digna deputabitur. Hinc et ipse Dominus in Euangelio sermonem ad discipulos faciens ait: »uos estis sal terre, quod si sal euanuerit, in quo salietur? Ad nichilum ualet ultra, nisi ut mittatur foras, et conculcetur ab hominibus .« Sicut ergo sal infatuatum cum ad condiendos cibos carnesque siccandas ualere desierit, nulli usui aptum erit, neque enim, ut alius testatur Euangelista , in terram utile est, cuius iniectu germinare prohibetur, neque in sterquilinium agriculture profuturum, quod uiuacibus licet glebis immistum non fetare semina frugum, sed exstinguere naturaliter solet: sic omnis  qui post agnitionem ueritatis retro redierit, neque ipse fructum boni operis ferre, neque alios excolere ualet, sed foras mittendus, hoc est ab Ecclesie est unitate secernendus, ut iuxta aliam parabolam irridentes eum inimici dicant: »Quia hic homo cepit edificare, et non potuit consummare .«

»Speciem mulieris aliene multi admirati reprobi facti sunt, colloquium enim illius quasi ignis exardescit.« Multi ergo admirantes eloquentiam hereticorum, in errorem ab illa seducti sunt, quia colloquium ipsorum flammam nequitie in auditorum suorum cordibus excitat, nisi citius ab eorum consortio recesserint. Ideo subiungitur:

»Cum aliena muliere ne sedeas omnino, nec accumbas cum ea super cubitum, et non alterceris  cum illa in uino: ne forte declinet cor tuum in illam, et sanguine tuo labaris in perditionem.« Ne sedeas, inquit, cum illa, hoc est ne moreris cum illa, nec accumbas super cubitum, scilicet a bono opere ne torpeas; et non alterceris cum illa in uino, hoc est, ne disputes cum illa in legis Dei meditatione; uinum enim significat gratiam Scripturarum, ne forte cor tuum illiciat ad amorem suum, et in proprium anime tue interitum inde corruas.



CAPUT XuI. Non relinquendum amicum antiquum.

»Non derelinquas amicum antiquum, nouus enim non erit similis illi.« uerum quia expertarum rerum maior est fiducia quam ignotarum, ideo suadet  ut probatum amicum non derelinquas, nec te in ignoti fidem improuide committas. Aliter admonet ne ab auctoritate sanctorum Patrum catholicorum facile declines, qui ueritatis et iustitie fidi sunt seruatores. Neque cito ad rudes et nouellos doctores prorumpas, qui, licet a uero omnino non deuient, perfectionis tamen apicem uix obtinent. Unde et Saluator in Euangelio, ne nos immaturi ad docendum prorueremus, suo exemplo nos instruxit, cum ipse duodecennis sedebat in medio doctorum, audiens illos et interrogans ; et post trigesimum annum docendi suscepit officium . Quid autem hinc faciendum sit, sequens sententia insinuat:

»uinum nouum amicus nouus; ueterascet, et cum suauitate bibes illud.« Rudis enim doctor studere  debet ut firmitatem sane doctrine cum bonis actibus primum pleniter percipiat, et sic tam sibi quam etiam aliis profectuosus et utilis esse probetur; et bene nominatur amicus, qui recte fidei uere sapientie fidelis est exsecutor. Quia amicus, ut ueteres uoluerunt, dicitur quasi animi custos. Ille enim custodit animum fratris, qui cum ipso tractat que ad salutem pertinent eternam.

»Non zeles gloriam et opes peccatoris: non enim scis que futura sit illius subuersio.« De primatu et potentia terrena utile non est contendere, sed magis de profectu uirtutum certare. Unde et Saluator suos discipulos admonuit per arctam uiam et angustam contendere intrare, que ducit ad uitam, non per latam et spatiosam, que ducit ad mortem ; et opes atque diuitias mundi spernere, quatenus thesauros in celesti regno possent habere, ita dicens: »Nolite thesaurizare uobis thesauros in terra, ubi erugo et tinea demolitur, et ubi fures effodiunt et furantur. Thesaurizate autem uobis thesauros in celo, ubi neque erugo, neque tinea demolitur, et ubi fures non effodiunt neque furantur. Ubi enim est thesaurus tuus, ibi est et cor tuum .« Hinc et Psalmista ab auaritia et emulatione praua fidelem cohibens ait: »Noli emulari in malignantibus, neque zelatus fueris facientes iniquitatem, quoniam tanquam fenum uelociter arescent, et sicut olera herbarum cito cadent: spera in Domino et fac bonitatem, et inhabita terram, et pasceris in diuitiis eius .«

 »Non placeat tibi iniuria iniustorum, sciens quoniam usque ad inferos non placebit impius.« Non est gaudendum in calumnia bonorum, sed magis condolendum: quia is qui iniuste lesus est, patientie sue recipiet mercedem; qui autem iniuste lesit, non euadet iniquitatis sue debitam ultionem.

»Longe abesto ab homine potestatem habente occidendi; et non suspicaberis timorem mortis.« Quid uult hoc quod iubet longe abesse ab homine potestatem habente occidendi? nisi quod cautos nos in omnibus uult fieri, ne forte per incuriam incidamus in periculum mortis. Ille enim se bene ab occisione custodit, qui res dignas morte non efficit. Unde et sequitur

 »Et si accesseris ad illum, noli aliquid committere, ne auferat uitam tuam.« Hoc et Paulus admonet, dicens: »Nam principes non sunt timori boni operis, sed mali. uis autem non timere potestatem? bonum fac, et habebis laudem ex illa; Dei enim minister est tibi in bono. Si autem malum feceris, time: non enim sine causa gladium portat; Dei enim minister est, uindex in iram ei qui malum agit .« Queri autem hic potest si ad hoc a Deo constituti sunt, ut ultionem noxiis et peccatoribus infligant, cur permittantur persecutores Christianorum et heretici, innocentes et religiosos penis subiicere? Quod utique iusto iudicio Dei fieri permittitur, ut boni pro patientia sua coronentur, et mali pro sua iniquitate damnentur. Aliter autem per  malos sicut et per bonos principes Deus reos iudicat, ut ipsi qui sceleratos punientes eadem scelera faciunt, postmodum pro suis iniquitatibus condignas penas luant. Unde in Apocalypsi scriptum est: »De fumo putei exierunt locuste in terram, et data est illis potestas, sicut habent potestatem scorpiones terre, et preceptum est illis, ne lederent fenum terre, neque omne uiride, neque omnem arborem, nisi tantum homines, qui non habent signum Dei in frontibus suis :« Et post aliquanta: »uidi, inquit, equos in uisione, et qui sedebant super eos habebant loricas igneas et hyacinthinas, et sulphureas, et capita equorum erant tanquam capita leonum, et de ore ipsorum procedit ignis et fumus et sulphur. Ab his tribus plagis occisa est tertia pars  hominum de igne et fumo et sulphure, que procedebant de ore ipsorum. Potestas enim equorum in ore eorum est, et in caudis eorum. Nam caude illorum similes serpentibus habentes capita, et in his nocent.« Per fraudem enim nocent heretici, et per dolos preparant animarum interfectionem. Quia, sicut scorpio palpando incedit, sed cauda ferit, ita fraudulenta pernicies malorum blanda et innoxia in facie uidetur; sed dum occulte feriunt, quasi mortem latenter inducunt. Item »potestas equorum in ore eorum est et in caudis eorum:« id est, in sermone et officio. Propheta enim docens mendacium, ipse cauda est. Qui autem se signo Dei uiui non muniunt in frontibus suis, nec catholica fide corda sua diligenti custodia tuentur; horum uidelicet ruina in promptu  est. Unde et sequitur:

»Communicationem mortis scito, quoniam in medio laqueorum ingredieris, et super dolentium arma ambulabis. Secundum uirtutem tuam caue te a proximo tuo; et cum sapientibus et prudentibus tracta.« Proinde necesse est ut caueamus dolosorum insidias, et cum sapientibus et prudentibus, hoc est, cum orthodoxis Patribus et Deum timentibus fratribus omne consilium nostrum tractemus, et uiam iustitie et ueritatis non deseramus. De quo adhuc subditur:



CAPUT XuII. De conuiuis iustis, id est sociis bone fame.

»uiri iusti sint tibi conuiue, et in timore Dei sit  gloriatio tibi, et in sensu sit tibi cogitatus Dei, et omnis enarratio tua in preceptis Altissimi.« Conuiuium hoc magis pertinet ad spiritales epulas, quam ad corporales delicias. Qui ergo cum iustis uiris assidue manet in meditatione sanctarum Scripturarum, et in exercitio sacrarum uirtutum, et corde simul et ore Dominum omni tempore confitetur, procul dubio ille eterna satietate replebitur. »Beatus, inquit, qui manducat panem in regno Dei, panem scilicet uite, quem qui manducauerit non morietur in eternum, sed uiuet et gaudebit cum sanctis angelis in regno celesti .« Quod et ipsa ueritas discipulis suis in Euangelio promisit, dicens: »uos estis, qui permansistis mecum in tentationibus meis; et ego dispono uobis, sicut disposuit mihi  Pater meus regnum, ut edatis et bibatis super mensam meam in regno meo: et sedeatis super thronos, iudicantes duodecim tribus Isrel .«

»In manu artificum opera laudabuntur, et princeps populi in sapientia sermonis sui: in sensu uero seniorum uerbum.« Artifices isti iidem sunt, qui et principes populi, doctores uidelicet sancti: in quorum manu, hoc est actione, laudabitur opera uirtutum, et obseruantia discipline. In quorum etiam sermone splendor micat sapientie simul cum facundia eloquentie. In sensu enim seniorum uerbum, hoc est, uerbum Euangelii. De quo et Paulus ait: »uerbum enim breuiatum Dominus fecit super uniuersam terram .« Isti sunt seniores, de quibus in Deuteronomio scriptum est: »Interroga patres  tuos, et annuntiabunt tibi; seniores tuos, et dicent tibi .« Istos prefigurabant et illi seniores septuaginta, quos Moyses Domini iussu elegit, et uniuerso populo prefecit; cum his et ipse rex regum iudicia sua secundum ueritatem disponit. Sicut Salomon ostendit, dicens: »Nobilis in portis uir eius, quando sederit cum senatoribus terre .« E contra uero illud quod sequitur:

»Terribilis est in ciuitate sua homo linguosus, et temerarius in uerbo suo odibilis est,« hereticos significat, hi enim temerarii semper lites amant, et contentiones, et rixas suscitant. Unde odibiles sunt tam Deo quam etiam hominibus; qui et terribiles sunt in ciuitate sua, hoc est, in mundo; quoniam quos ualent in errorem pertrahentes, de filiis Dei  efficiunt filios diaboli, et pabulum ignis eterni. De quibus et Psalmista ait: »uir linguosus non dirigetur super terram, uirum iniustum mala capient in interitum .« Ideo Paulus precepit, dicens: »Profana autem et inaniloquia deuita, et uerborum nouitates. Multum enim proficient ad impietatem, et sermo eorum ut cancer serpit .« Et item: Erunt, inquit, homines seipsos amantes, cupidi, elati, superbi, blasphemi, parentibus inobedientes, ingrati, scelesti, sine affectione, sine pace, criminatores, incontinentes, immites, sine benignitate, proditores, proterui, tumidi, uoluptatum amatores magis quam Dei: habentes speciem quidem pietatis, uirtutem autem eius abnegantes: et  hos deuita .« De quibus et Iudas in Epistola sua ait: »Subintroierunt enim quidam homines, qui olim prescripti sunt in iudicium impii, Dei nostri gratiam transferentes in luxuriam, et solum dominatorem Dominum nostrum Iesum Christum  negantes .« uerum quoniam temerarios in uerbo iuxta finem presentis libri odibiles esse ostendit, quid de iudice iusto sentiat, in initio sequentis uideamus.



LIBER TERTIUS.



CAPUT PRIMUM. Sapienta laudat iudices iudicantes populum suum.

 »Iudex sapiens iudicabit populum suum, et principatus sensati stabilis erit.« Iudicem sapientem neminem melius quam Dominum Christum possumus intelligere, qui contra uniuersos hostes  populum suum tuetur. De quo per prophetam dicitur: »Zelatus est Dominus terram suam, et pepercit populo suo ;« cuius principatus etiam stabilis erit. Quia, Isaia testante, »ipsius principatus super humerum eius, et uocabitur nomen eius admirabilis, consiliarius, Deus fortis, pater futuri seculi, princeps pacis. Multiplicabitur eius imperium, et pacis non erit finis: super solium Dauid, et super regnum eius sedebit, ut confirmet illud et corroboret in iudicio et iustitia, amodo et usque in sempiternum: zelus Domini exercituum faciet hoc .« Huic uaticinio etiam angeli uerba in Euangelio ad Mariam concordant, quibus Christi imperium permansurum testatus est, dicens: »Dabit ei Dominus sedem Dauid patris eius, et regnabit in domo  Iacob in eternum, et regni eius non erit finis .« Cuius nimirum normam discipuli eius sunt secuti: quod sequens sententia probat, ubi dicitur:

»Secundum iudicem populi, sic et ministri eius; et qualis rector est ciuitatis, tales et inhabitantes in ea.« Ciuitas enim Christi sancta est Ecclesia, que eius uestigia deuoto cordis sequitur affectu, et bonorum operum imitatur effectu. Ubi et ministri eius, hoc est rectores fidelium, et predicatores sancti, ipsius mandatis sedulo obtemperantes erunt: aliisque similiter facere instanter precipiunt. Cuius temperantie modum Ecclesiastes laudat, dicens: »Beata terra, cuius est rex nobilis, et cuius principes uescuntur in tempore suo, ad reficiendum, et non ad luxuriam .« E contrario uero de alio  rege dicit: »ue tibi, terra, cuius rex est puer, et cuius principes mane comedunt .« ue ergo terre, cuius rex est diabolus, semper nouarum rerum cupidus; hic iudices et principes eos habet, qui amant huius seculi uoluptates, qui antequam dies mortis adueniat dicunt: »Manducemus et bibamus, eras enim moriemur.« E contra beata terra Ecclesie, cuius rex Christus filius ingenuorum, de Abraham, et Isaac, et Iacob, prophetarum quoque et omnium sanctorum stirpe descendens, quibus peccatum non fuit dominatum, et ob id fuerunt liberi; principes quoque eius sunt apostoli et omnes sancti, qui regem habent filium ingenuorum, nec comedunt  mane, nec uelociter. Non enim in presenti seculo querunt uoluptatem, sed in tempore suo manducabunt, cum retributionis tempus aduenerit: »Beatus, inquit, qui manducabit panem in regno Dei .«

»Rex insipiens perdet populum suum.« Ille utique  rex, de quo superius diximus, qui puer est, et cuius principes mane comedunt, qui perdet populum suum, hoc est, omnes sibi obedientes in barathrum secum precipitat infern

»Et ciuitates inhabitabuntur per sensum potentium.« Ecclesie uidelicet Saluatoris firmantur per doctrinam sanctorum predicatorum.

»Quoniam in manu Dei potestas terre.« Hoc est sub gubernatione Christi status uiget Ecclesie. De qua terra Propheta ait: »Deus autem rex noster ante secula operatus est salutem in medio terre .« Ubi eius uoluntas quotidie impletur. In qua et cum qua ipse se promisit permansurum usque ad consummationem. Ceterum »data est illi omnis potestas in celo et in terra, et non  est qui possit resistere uoluntati eius.« Oportet enim eum regnare donec subiiciat omnes inimicos eius sub pedibus suis. De quo subiungitur:

»Et exsecrabilis omnis iniquitas gentium.« Id est, damnabilis, quoniam ipse iudex iustus in iudicio suo damnat omnes peccatores terre, et disperdet de ciuitate sua omnes qui operantur iniquitatem. Aliter exsecrabilis est omnis iniquitas gentium, quia per predicationem apostolorum reprobata est infidelitas et error gentilium, quos Saluator ad hoc misit in mundum, ut contumaces redarguerent, inscios docerent, et infirmos sanarent. Unde et sequitur:

»Et utilem rectorem in tempus suscitauit super illam, in manu Dei potestas hominis, et super faciem scribe imponet honorem suum.« Potestas  enim sanctorum doctorum dispensatione Dei ordinata est, quibus et ministerium honoris dedit: quando eos uice sua generi humano preposuit. Ipsi sunt enim scribe, de quibus ipsa ueritas in Euangelio ait: »Similis est homini patrifamilias, qui profert de thesauro suo noua et uetera .« De quo et Psalmista: »Lingua, inquit, mea calamus scribe uelociter scribentis .« Hoc est, Mysteria diuina sub uelamine prophetie breuiter notantis: quia Lex et Prophete usque ad Ioannem, et finis legis Christus ad iustitiam omni credenti: »Ipse est enim pax nostra, qui fecit utraque unum; nec aliud nomen est datum  hominibus super terram, in quo oporteat saluos fieri.«

»Omnis iniurie proximi ne memineris, et nichil agas in operibus iniurie.« Huic sententie simile est illud quod in Leuitico scriptum est: »Non queras ultionem, nec memor eris iniurie ciuium tuorum .« Si meminerimus illius sententie Dominice, que precepit nobis diligere inimicos nostros, et benefacere his qui oderunt nos, et orare pro persequentibus et calumniantibus nobis, et auferenti nobis tunicam, dimittimus et pallium, percutienti maxillam prebemus et alteram, hanc sententiam ueraciter adimplemus. Ille enim bene iniuriam proximi non meminit, qui dilectionem contra odium, et benedictionem contra calumniam proximo  impendit.

»Odibilis coram Deo est et hominibus superbia, et exsecrabilis omnis iniquitas gentium.« Hinc in Prouerbiis scriptum est: »Abominatio Domini est omnis arrogans, et domum superborum demolietur Dominus .« Hinc et Petrus ait: »Superbis Deus resistit, humilibus autem dat gratiam .« Hinc et Psalmista: »Populum inquit, humilem saluum facies, et oculos superborum humiliabis .« Et item: »Odisti, Domine, qui operantur iniquitatem; perdes omnes qui loquuntur mendacium .«

»Regnum a gente in gentem transfertur, propter iniustitias, et iniurias, et contumelias, et diuersos dolos.« Huius sententie ueritatem omnium  pene gentium notant historie, et causas diuersorum populorum ostendunt. Nec hoc ignorare potest, qui Chaldeorum et Persarum Grecorumque potentissima regna subuersa legit, et Romanorum regnum uacillare conspicit, nec stabile aliquid in mundo esse perpendit. Aliter, hoc significare potest, quod propter preuaricationes et cecitatem prioris populi translatum est ad gentes Euangelium Christi. Quod et ipsa ueritas in Euangelio eisdem Iudeis insinuauit, dicens: »Ideo auferetur a uobis regnum Dei, et dabitur genti facienti fructus eius .«



CAPUT II. De auaritie malo.

 »Auaro autem nichil est scelestius. Quid superbit terra et cinis? Nihil est iniquius quam amare pecuniam. Hic enim et animam suam uenalem habet, quoniam in uita sua proiecit intima sua.« Postquam de regni mutatione narrauit, apte de auaritia subiunxit, quia propter auaritiam uis recti regiminis maxime negligitur. Dum enim sibi terrenas res per cupiditatem ultra modum quis uendicat, in superbiam elatus, alium de finibus suis inuidendo eiicere certat. »Radix enim omnium malorum est cupiditas, quam quidam appetentes errauerunt a fide, et inseruerunt se doloribus multis ,« et desideriis uariis et nociuis, que mergunt homines in interitum et perditionem, et quia auaritiam semper superbia comitatur, simul et inuidia,  et cetera uitia, ideo Paulus ad Timotheum scribens ait: »Precipe diuitibus huius seculi non sublime sapere neque sperare in incerto diuitiarum; sed in Deo uiuo  bene agere, diuites fieri in operibus bonis, facile tribuere, communicare, thesaurizare sibi fundamentum bonum in futurum, ut apprehendant ueram uitam .« Nam quia auaritia est idolorum seruitus, qui illam sectatur, contemptor Dei esse probatur, et ideo nec rerum dominus is rite fieri posse conuincitur, quando extrema primis, et uilissima auteponit pretiosissimis. Animam enim suam uenalem habet, et pro lucri acquisitione in uita sua proiecit intima sua. »Quid enim, iuxta ueritatis testimonium, proderit homini,  si uniuersum mundum lucretur, anime uero sue detrimentum patiatur?«

»Omnis potentatus breuis uita.« »Fenum agri hodie est, et eras in clibanum mittitur: filius enim hominis uenturus est in gloria Patris sui cum angelis suis; et tunc reddet unicuique secundum opera sua: et ibunt impii in supplicium eternum, iusti autem in uitam eternam.«

»Languor prolixior grauat medicum, breuem languorem precidit medicus.« Hanc comparationem ideo facit, ut ostendat quod auaritie pestis, si diu mentem possederit, difficile curabitur; si autem statim in prima fronte a spiritus ratione illi resistitur, et per Dei timorem ac penarum metum ei ingressus ex cogitatione noxia occluditur, facilius eius uirtus  exstinguitur. Sed et hoc multum adiuuat ad resistendum auaritie, si breuitas transeuntis uite, et futura defectio in carne ac gehenne horror in anima commemoretur; ideo subiungit:

»Sic et rex hodie est, et cras morietur; cum enim morietur homo, hereditabit serpentes, et bestias, et uermes.« Potestas mundana et diuitie seculi longam non possunt tribuere uitam, quia humana fragilitas cursus sui terminum transire non potest. Morietur homo, et puluis reuertetur in terram suam; nec caro, que aliquando florebat iuuentute, uermium putredinem effugiet; sed tota iucunditas eius fetore consumetur. Mystice autem, homo qui peccatis uiuebat, si se ab eis non correxit, atque a  delictis non cohibuerit, morte multatur eterna, ubi serpentem antiquum, et bestias diabolicas, atrocissimos sentiet se punire tortores; nec iam spem habet euasionis, cum nulla requies illi datur continui doloris.



CAPUT III. De superbie malo, quod ipsa faciat apostatare a Deo.

»Initium superbie hominis, apostatare a Deo facit, quoniam ab eo qui fecit illum, recessit cor eius.« Apostasia enim nulla maior est, quam auersio creature a creatore suo; et hec merito ascribitur superbie, quoniam superbia est, quod mediocre bonum assimilare uel adequare se uult summo bono. Hoc fuit initium diaboli casus, hoc et  humane preuaricationis exordium. Unde et subiungitur

»Quoniam initium peccati omnis est superbia.« Queritur cur Paulus apostolus dicat, radicem esse omnium malorum cupiditatem, cum hic uir sapiens dixerit initium peccati esse superbiam? Spiritus enim sanctus per prophetam in ueteri Testamento, et per Apostolum in Nouo, idem locutus est, nec sibimet ullo modo potest ipse esse contrarius. Unde sollicite considerare debemus, quare ille initium omnis peccati superbiam, hic radicem omnium malorum cupiditatem nominare uoluerit? an forte sermonem propheticum Paulus apostolus, ut solet, exposuit? Quandoquidem, siue initium omnis peccati, siue radicem omnium malorum dicas, unum idemque  significas. Porro cupiditas atque superbia in tantum unum est malum, ut nec superbus sine cupiditate, nec sine superbia possit cupidus inueniri. Siquidem et diabolus, in quo tenet superbia principatum, proprie potestatis ac perditionis humane cupidus fuit, et ipse homo per appetitum arboris interdicte ac diuine similitudinis affectionem, morbo se affectum cupiditatis ostendit. Multa enim mala de superbie peste procedunt, que interitum certum suis possessoribus pariunt, sicut sequentia testimonia probant. Sed iuuat lectorem, si ex scriptis sancti Gregorii  quedam uerba, ita ut ab eo prolata sunt, ponamus. Hic ergo in libro Moralium XXXIII, cum sententiam Domini, qua de Leuiathan locutus est ad Iob, dicens:  »Ipse est rex super uniuersos filios superbie ,« exposuisset, hanc quoque sententiam Sapientie addidit, dicens: »Scriptum namque est: Initium omnis peccati superbia .« Et paulo post longiore sermone de ipsa superbia disputans, ita loquitur, dicens: »Per hanc enim ipse succubuit, per hanc se sequentem hominem strauit .« Eo etenim telo salutem nostre immortalitatis impetiit, quo uitam sue beatitudinis exstinxit. Sed quia occasio de superbie disputatione se prebet, debemus hanc subtilius sollicitiusque discutere, atque ad humanas mentes quanta uel qualis ueniat, et quibus qualiter subrepat demonstrare; alia quippe uitia eas solummodo uirtutes impetunt, quibus  ipsa destruuntur, ut uidelicet ira patientiam, gastrimargia abstinentiam, libido continentiam expugnet; superbia autem, quam uitiorum radicem diximus, nequaquam unius uirtutis exstinctione contenta, contra cuncta anime membra se erigit, et quasi generalis ac pestifer morbus corpus omne corrumpit, ut quidquid illa inuadente agitur, etiamsi esse uirtus ostendatur, non per hoc Deo, sed soli uane glorie seruitur. Quasi enim tyrannus quidam obsessam ciuitatem intercipit, cum mentem superbia irrumpit; et quo ditiorem quemque ceperit, eo in dominio durior exsurgit, quia quo amplius res uirtutis sine humilitate agitur, eo latius ista dominatur. Quisquis uero eius in se tyrannidem captiua mente susceperit, hoc primum damnum patitur, quod  clauso cordis oculo, iudicii equitatem perdit. Nam cuncta que ab illis uel bene geruntur, displicent: sola ei que ipse uel praue egerit, placent; semper aliena opera despicit, semper miratur quod facit: quia et quidquid egerit, egisse se singulariter credit; atque in eo quod exhibet per glorie cupiditatem, sibimetipsi fauet per cogitationem; et cum se in cunctis transcendere ceteros estimat, per lata cogitationum spatia secum deambulans, laudes suas tacitus clamat. Nonnunquam uero ad tantam elationem mens ducitur, ut in eo quod tumet, etiam per ostentationem locutionis effrenetur. Sed tanto facilior ruina sequitur, quanto apud se quisque impudentius exaltatur. Hinc enim scriptum est: »Ante ruinam exaltauit cor.« Hinc per Danielem dicitur:  »In aula Babylonis deambulabat. Responditque rex et ait: Nonne hec est Babylon magna, quam ego edificaui in domum regni in robore fortitudinis mee, in gloria decoris mei ?« Sed hunc tumorem quam concita uindicta represserit, illico adiunxit, dicens: »Cumque adhuc sermo esset in ore regis, uox de celo ruit: Tibi dicitur, Nabuchodonosor rex: Regnum tuum transibit a te, et ab hominibus et eiicient, et cum bestiis ferisque erit habitatio tua, fenum quasi bos comedes, et septem tempora mutabuntur super te.« Ecce quia tumor mentis usque ad aperta uerba se protulit, patientia iudicis protinus usque ad sententiam erupit; tantoque hunc districtius perculit, quanto eius se superbia immoderatius erexit; et quia enumerando  bona dixit in quibus sibi placuit, enumerata mala, in quibus feriretur, audiuit. Sciendum uero est quod ipsa hec, de qua tractamus, elatio, alios ex rebus secularibus, alios uero ex spiritualibus possidet. Alter namque intumescit auro; alter eloquio; alter infimis et terrenis rebus; alter summis celestibusque uirtutibus: una tamen eademque ante Dei oculos agitur, quamuis ad humana corda ueniens, in eorum obtutibus diuerso amictu pallietur. Nam cum is, qui terrena prius gloria superbiebat, postmodum de sanctitate extollitur, nequaquam cor eius elatio deseruit; sed ad eum consueta ueniens ut cognosci nequeat, uestem mutauit. Sciendum quoque est, quod aliter hec propositos, atque aliter  subditos tentat; prelato namque in cogitationibus suggerit, quia solo uite merito super ceteros excreuit; et si qua ab eo bene aliquando gesta sunt, hec importune eius animo obiicit, et eo hunc Deo singulariter placuisse insinuat: quo facilius suggesta persuadeat, ipsam ad testimonium potestatis tradite retributionem uocat, dicens: Quia nisi omnipotens Deus te his omnibus meliorem cerneret, omnes hos sub tuo regimine non dedisset, eiusque mox mentem erigit. uiles atque inutiles eos, qui subiecti sunt, ostendit, ita ut nullum iam quasi dignum respiciat, cui equanimiter loquatur, unde et mox mentis tranquillitas in iram uertitur. Quia dum cunctos despicit, dum sensum uitamque omnium sine moderatione reprehendit, tanto irrefrenatius se in iracundiam  dilatat, quanto eos qui sibi commissi sunt esse sibimet indignos putat. At contra, cum subiectorum cor superbia instigat, hoc summopere agere nititur, ut sua acta considerare funditus negligant, et semper tacitis cogitationibus rectoris sui iudices fiant. Qui dum in illo quod reprehendere debeant importune respiciunt, in semetipsis quod corrigant nunquam uident. Unde et tanto atrocius pereunt, quanto a se oculos auertunt. Quia in huius uite itinere offendentes corruunt, dum alibi intendunt, et quidem peccatores se asserunt, nec tamen tantum, ut tam noxie in regimine persone traderentur, et dum eius facta despiciunt, dum precepta contemnunt, ad tantam usque insaniam deuoluuntur, ut Deum res humanas curare non estiment, quia ei qui quasi iure  reprehenditur, esse se commissos dolent; sicque dum contra rectorem superbiunt, etiam contra iudicia conditoris intumescunt. Et dum pastoris sui uitam diiudicant, ipsam quoque sapientiam omnia disponentem impugnant, se autem rectoris sui dictis proterue obiiciunt, et eamdem uocis superbiam libertatem uocant. Sic quippe elatio se quasi pro rectitudine libertatis obiicit, sicut sepe se et timor pro humilitate supponit. Nam sicut plerique reticent ex timore, et tamen tacere se estimant ex humilitate, ita nonnulli loquuntur per impatientiam elationis, et tamen loqui se credunt per libertatem rectitudinis. Aliquando autem subditi proterua que sentiunt nequaquam produnt; et hi quorum loquacitas uix compescitur, nonnunquam ex sola amaritudine  intimi rancoris obmutescunt: qui per dolorem mentis procacitatis sue uerba protrahentes, cum male loqui soleant, peius tacent. Quia cum peccantes aliquid de correctione audiunt, indignantes etiam responsionis uerba suspendunt. Cum his quando aspere agitur, sepe ad querele uoces de hac ipsa asperitate prosiliunt. Cum uero eos magistri sui blande preueniunt, de hac ipsa humilitate qua preuenti sunt, grauius indignantur; et tanto eorum mens fortius accenditur, quanto consideratius infirmari dicitur. Hi nimirum quia humilitatem  nesciunt, usum sui laboris perdunt; etiamsi qua bona sint, que operari uideantur, quia surgentis fabrice robusta celsitudo non figitur, que nequaquam per fundamenti fortitudinem  in petra solidatur; soli ergo ruine crescit, quod edificant, qui ante molem fabrice, humilitatis fundamenta non procurant. Quos bene ab intimis prodimus, si paucis in exterioribus ostendamus. Cunctis namque superbia apud se cogitatione tumentibus, inest clamor in locutione, amaritudo in silentio, dissolutio in hilaritate, furor in tristitia, improbitas in actione, inhonestas in imagine, erectio in incessu, rancor in responsione; horum mens semper est ad irrogandas contumelias ualida, ad tolerandas infirma, ad obediendum pigra, ad lacessendos uero alios importuna, ad ea que facere et debet et preualet ignaua, ad ea autem que facere nec debet nec preualet parata. Hec in eo quod sponte non appetit  nullis exhortationibus flectitur; ad hoc autem quod latenter desiderat, querit ut cogatur: quia dum metuit ex desiderio suo uilescere, optat uim in ipsa sua uoluntate tolerare. Igitur quia humanos animos aliter tentari ex rebus carnalibus, atque aliter ex spiritalibus diximus, audiant illi: »Omnis caro fenum, et gloria eius sicut flos feni .« Audiant isti quod quibusdam post miracula dicitur: »Nescio uos unde sitis. Discedite a me, omnes operarii iniquitatis :« audiant illi: »Diuitie si affluant, nolite cor apponere .« Audiant isti que fatue uirgines, que uacuis uasculis ueniunt ab internis nuptiis excluduntur. Rursum quia aliter tentari prelatos, atque aliter subditos prefati sumus; audiant illi, quod per quemdam sapientem  dicitur: »Ducem te constitui, noli extolli, sed esto in illis quasi unus ex illis .« Audiant isti, »Obedite prepositis uestris et subiacete eis. Ipsi enim peruigilant, quasi rationem reddituri pro animabus uestris .« Audiant illi, cum de accepta potestate gloriatur, hoc quod Abrahe uoce ardenti diuiti dicitur: »Memento, fili, quia recepisti bona in uita tua .« Audiant isti, cum contra rectores suos in querela prosiliunt, hoc quod murmuranti populo Moysi et Aaron uocibus respondetur: »Nec contra nos est murmur uestrum, sed contra Dominum: nos enim quid sumus ?« Audiant illi: »Turbabuntur in conspectu eius patres orphanorum et iudices uiduarum .« Audiant  isti, quod contra contumaciam subditorum dicitur: »Qui resistit potestati, Dei ordinationi resistit .« Audiant simul omnes: »Deus superbis resistit, humilibus autem dat gratiam .« Audiant omnes: »Immundus est apud Deum omnis qui exaltat cor .« Audiant omnes: »Quid superbit cinis et terra ?« Contra huius languoris pestem, audiamus cuncti, quod magistra ueritas docet, dicens: »Discite a me, quia mitis sum et humilis corde .« Ad hoc namque unigenitus Dei Filius formam infirmitatis nostre suscepit; ad hoc inuisibilis non solum uisibilis, sed etiam despectus apparuit; ad hoc contumeliarum ludibria, irrisionum opprobria, passionum tormenta tolerauit, ut superbum non esse hominem doceret humilis Deus;  quanta ergo humilitatis uirtus est, propter quam solam ueraciter edocendam is, qui sine estimatione magnus est, usque ad passionem factus est paruus? Quia enim originem perditionis nostre se prebuit superbia diaboli, instrumentum redemptionis nostre inuenta est humilitas Dei. Hostis quippe noster inter omnia conditus, uideri supra omnia uoluit elatus. Redemptor autem noster magnus manens supra omnia, fieri inter omnia dignatus est paruus. Sed melius et elationis causam detegimus, et fundamenta humilitatis aperimus, si breui commemoratione perstringimus quid mortis auctor, quid uite conditor dicat. Ille namque ait: »In celum conscendam :« iste autem per Prophetam dicit: »Repleta  est malis anima mea, et uita mea inferno appropinquauit .« Ille dicit: »Supra astra celi exaltabo solium meum .« Iste humano generi a paradisi sedibus expulso dicit: »Ecce uenio et habitabo in medio tui .« Ille dicit: »Sedebo in monte testamenti, in lateribus aquilonis .« Iste dicit: »Ego autem sum uermis et non homo, opprobrium hominum et abiectio plebis .« Ille dicit: »Ascendam super altitudinem nubium, similis ero Altissimo :« Iste, »Cum in forma Dei esset, non rapinam arbitratus est esse se equalem Deo; sed semetipsum exinaniuit, formam serui accipiens ;« et per membra sua loquitur, dicens: »Domine, quis similis tibi ?« Ille per membra sua loquitur,  dicens: »Nescio Deum, et Isrel non dimitto .« Iste per semetipsum dicit: »Si dixero quia non noui eum, ero similis uobis, mendax: sed noui eum, et sermonem eius seruo .« Ille dicit: »Mea sunt flumina, et ego feci ea .« Iste dicit: »Non possum ego a meipso facere quidquam .« Et rursum: »Pater meus in me manens ipse facit opera .« Ille regna omnia ostendens dicit: »Tibi dabo potestatem hanc uniuersam, et gloriam illorum, quia mihi tradita sunt, et cui uolo do illa .« Iste dicit: »Calicem quidem meum bibetis; sedere autem ad dexteram uel ad sinistram meam non est meum dare uobis, sed quibus paratum est a Patre meo .« Ille dicit: »Eritis sicut dii, scientes bonum  et malum .« Iste dicit: »Non est uestrum nosse tempora uel momenta, que Pater posuit in sua potestate .« Ille ut uoluntas diuina despiciatur, et ut possit propria suadere dicit: »Cur precepit uobis Deus, ut non comederetis ex omni ligno paradisi ?« Et paulo post: »Scit enim Deus, quod in quocunque die comederitis ex eo, aperientur oculi uestri .« Iste dicit: »Non quero uoluntatem meam, sed uoluntatem eius qui misit me .« Ille per membra sua loquitur, dicens: »Nullum pratum sit, quod non pertranseat luxuria nostra: coronemus nos rosis, antequam marcescant, ubique relinquamus signa letitie nostre .« Iste membris suis prenuntiat, dicens: »Et plorabitis et flebitis uos, mundus autem gaudebit .«  Ille nichil aliud mentes sibi subditas docet, quam celsitudinis culmen appetere, cuncta equalia mentis tumore transcendere, societatem omnium hominum alta elatione transire, ac sese contra potentiam conditoris erigere. Sicut de eisdem per Psalmistam dicitur: »Transierunt in dispositione cordis, cogitauerunt et locuti sunt nequitias .« Iniquitatem in excelsum locuti sunt. Iste ad sputa, ad palmas, ad colaphos, ad spineam coronam, ad crucem, ad lanceam, atque ad mortem ueniens, membra sua admonet, dicens: »Si quis mihi ministrat, me sequatur .« Hucusque Gregorius. Dehinc que sequantur in historia uideamus.

»Qui tenuerit, inquit, illam, adimplebitur maledictis,  et subuertet eum in finem: propterea exhonorauit Dominus conuentus malorum et destruxit eos usque in finem.« De superbia namque nascuntur hereses, schismata, detractiones, inuidia, uerbositas, iactantia, contentiones, animositates, ambitio, elatio, presumptio, uanitas, inquietudo, mendacium, periurium, et cetera eiusmodi. Sed hec quis dubitet ex cupiditate quoque procedere, cum omnes qui fuerint illis omnibus morbis, quos nominaui, corrupti, habeantur et cupidi? Item cum gulosos, intemperantes, ebriosos, auidos, rapaces, fornicarios, adulteros, stupratores, incestos, flagitiosos, cupiditas reddat: quando possunt sine superbia tales fieri? sine qua omnino non possunt Dei precepta contemni? quibus prohibentur illa omnia mala que superius comprehendi;  ideoque si uolumus consummare nostri certaminis cursum, caueamus imprimis cupiditatem atque superbiam, non duo mala, sed unum; a quo trahunt omnes mali actus initium. Nam sine superbia que possunt saltem inchoari peccata? cum dicatur: »Initium omnis peccati superbia ;« aut sine cupiditate, que est malorum omnium radix, que possunt fieri mala, cum sine radice omnia, aut nulla deputentur, aut mortua? Deinde si quodlibet peccatum perpetrare non possum, nisi mee delectationi consentiam, quod cupiditatis est proprium, et Dei precepta contemnam, quod est superbie malum: quomodo non ex cupiditate, que est radix malorum omnium, et ex superbia, que initium omnis peccati dicitur, omnia mala non nascuntur? propter que  mala exhonorabit Dominus conuentus malorum, et destruet eos usque in finem?

»Sedes ducum superborum destruxit Deus, et sedere fecit mites pro illis.« Huius sententie similitudinem Maria mater Domini in cantico euangelico expressit, dicens: »Deposuit potentes de sede, et exaltauit humiles .« Quod licet generaliter de omnibus superbis et omnibus humilibus in fine mundi possit accipi, quia »Omnis qui se exaltat, humiliabitur: et qui se humiliat, exaltabitur,« tamen specialiter ad doctores legis prisce, hoc est Scribas et Phariseos, et predicatores Euangelii, hoc est, apostolos et euangelistas transferri potest. Destruxit ergo Deus cathedras et magisterium Scribarum et Phariseorum, quia uenientem Filium Dei presentialiter  recipere respuebant, et apostolos homines uidelicet mitissimos, suique magistri imitatores fortissimos in honore dignitatis illorum sublimauit, ut eorum doctrinis atque exemplis nationes orbis terrarum imbuerentur. Quod et Propheta in psalmis precinebat, dicens: »Pro patribus tuis nati sunt tibi filii: constitues eos principes super omnem terram. Memores erunt nominis tui, Domine, in omni generatione et progenie .« Sed quia sicut magistri Iudeorum propter perfidiam reprobati sunt, ita et ipse populus propter infidelitatem dispersus est, et gentes in eorum locum credentes Christo, et obedientes Euangelio successerunt. Inde subiungit, dicens:

»Radices gentium superbarum arefecit Deus, et  plantauit humiles ex ipsis gentibus. Terras gentium euertit Dominus, et perdidit eas usque ad fundamentum; arefecit ex ipsis et disperdidit illos, et cessare fecit memoriam eorum a terra. Perdidit Deus memoriam superborum, et reliquit memoriam humilium sensu.« Superbarum ergo plebium radices arefecit Dominus, quando gentem Iudeorum cum suis ceremoniis expulit; et plantauit humiles ex ipsis, quando ex eadem generatione apostolos elegit, et primitiuam Ecclesiam in Ierusalem construxit. »Terras gentium euertit Dominus, et perdidit eas usque ad fundamentum,« quando homicidam ciuitatem per duces Romanos et multitudinem gentium usque ad fundamentum deiecit. Templum quoque incendio concremauit, ipsosque preuaricatores  partim clade, partim pestilentia et fame, partimque captiuitate disperdidit; et synagogam eorum per uniuersas mundi partes dispergens, Ecclesiam per totum orbem terrarum ad honorem et cultum sui nominis fundauit, quatenus memoria illorum cum sonitu periret, et istorum mentio in eternum coram oculis Dei permaneret. Nec incongrue hic locus ad persecutores Christianorum et martyrum Christi aptari potest; quis ergo non considerat, quod imperatores mundi regesque et duces, qui Ecclesiam Dei propter odium nominis Christi dudum persecuti sunt, et confessores nominis eius atroci morte interemerunt, modo cum sua posteritate deleti sunt, et martyrum gloria in ueneratione fidelium ubique excellit? Illorum quippe memoria obliuioni perpetue tradetur,  et istorum laus et uictoria sine cessatione in Ecclesia Christi predicabitur. Ideoque exsultatione prophetica nobis proclamandum restat: »Iustus Dominus in omnibus uiis suis, et sanctus in omnibus operibus suis. Custodit Dominus omnes diligentes se, et omnes peccatores disperdit. Benedictus Dominus in eternum, fiat fiat.«

»Non est creata hominibus superbia, neque iracundia nationi mulierum.« uitia ergo non sunt creata in hominibus, sed in peruersa uoluntate rationabilis animi reperta. Omnia enim peccata hoc uno genere continentur, cum quisque auertitur a diuinis uereque manentibus, et ad mutabilia atque incerta conuertitur, que quanquam in ordine suo recte  locata sint, et suam quamdam pulchritudinem peragant, peruersi tamen animi est et inordinati, eis sequendis subiici, quibus ad nutum suum ducendis potius diuino ordine ac iure prelatus est. Nec creator bonus, qui cuncta que fecit ualde bona condidit, in operibus suis reprehendendus est, sed neglectio creature a summo bono auerse ualde reprehensibilis est, cum temporalia preponit eternis, et caduca mansuris. Initium enim superbie homines apostatare a Deo fecit, quoniam ab eo qui fecit illum recessit cor eius; et bene dicitur iracundiam nationi mulierum non esse creatam, quia per mollitiam animi, quam sexus muliebris denotat, iracundie uitium surgit: quod tamen per constantie uirtutem superatur ac opprimitur.

 »Semen hominum honorabitur hoc quod timet Dominum, semen autem hoc inhonorabitur hominum, quod preterit mandata Domini.« Semen ponit pro generatione, quia apud Prophetam legitur: »Generatio querentium Dominum, requirentium faciem Dei Iacob .« Et in Euangelio alia generatio describitur, hoc est, praua et peruersa, et genimina uiperarum . Sed generatio rectorum benedicetur; super prauam generationem »ueniet omnis sanguis iustus, qui effusus est ab origine mundi:« hoc est, »a sanguine Abel iusti usque ad sanguinem« nouissimi sancti, qui in fine mundi uenturus est; »et ibunt impii in supplicium eternum, iusti autem in uitam eternam.«

»In medio fratrum rector illorum in honore, et  qui timent Deum erunt in oculis illius.« Ordo ecclesiasticus hic est ut doctores et predicatores fidelium sint apud eos in honore, et maxime illi qui timorem Dei coram oculis habere probantur. Unde Paulus precipit, ut qui bene presunt presbyteri, duplici honore digni habeantur: maxime qui laborant in uerbo et doctrina; et in Euangelio Dominus ad discipulos ait: »Qui uos honorat, me honorat: et qui uos spernit, me spernit .

»Gloria diuitum honoratorum et pauperum timor Domini est; noli despicere hominem iustum pauperem, et noli magnificare uirum peccatorem diuitem.« uera est enim gloria, quam timor Domini parit: quia iustitiam et equitatem seruat; nec iustum pauperem despicit, nec magnificat uirum peccatorem  diuitem. Omnibus enim congruam reuerentiam exhibet, nec in alteram partem declinat, deserto tramite ueritatis. Unde Iacobus in Epistola sua admonet, dicens: »Fratres mei, nolite in personarum acceptione habere fidem Domini nostri Iesu Christi glorie; etenim si introierit in conuentum uestrum uir aureum annulum habens in ueste candida, introierit autem et pauper in sordido habitu, et intendatis in eum, qui indutus est ueste preclara, et dixeritis ei, Tu sede hic bene: pauperi autem dicatis, Tu sta illic, aut sede sub scabello pedum meorum, nonne iudicatis apud uosmetipsos, et facti estis iudices cogitationum iniquarum ?«

»Magnus est iudex et potens est in honore, et non  est maior illo qui timet Deum.« Hoc asserit quod licet potestas terrena in honore se exaltet temporali, tamen precellere timentem Deum non ualet, quoniam iuxta prophete sententiam nichil deest timentibus Deum: »Diuites eguerunt et esurierunt, inquirentes autem Dominum non deficient omni bono .

»Seruo sensato liberi seruient.« Hoc iuxta historiam sepe euenit, quod ille qui ignobilis est genere, sed nobilis fide et scientia Scripturarum, illis, qui de nobilitate generis se iactitant, preferatur, sicut in Prouerbiis scriptum est: »Seruus sapiens dominabitur filiis stultis, et inter fratres hereditatem diuidet :« quia ut Ecclesiastes ait: »Sapientia confortabit sapientem supra decem potestatem  habentes, qui sunt in ciuitate.« Plus enim potest aliqua tribulatione afflictis prestare sapientia, quam quelibet maxima potestas. Iuxta allegoriam uero, seruus ecclesiasticus, qui deuota mente religionem seruat Christianam, preponitur nobilibus synagoge filiis, secundum illud quod scriptum est: »Maior seruiet minori « et, »Iacob dilexi, Esau autem odio habui .«

»uir prudens et disciplinatus non murmurabit correptus, et inscius non honorabitur.« Huic simile est illud, quod in Prouerbiis legitur: »Argue sapientem, et diliget te. Corripe stultum, et odio te habebit .« Qui ergo abiicit disciplinam, despicit animam suam; qui autem acquiescit increpationibus, possessor est cordis; et alibi: »Qui  ignorat, ignorabitur :« Hoc est despicietur, non utique honorabitur.

»Noli te extollere in faciendo opere tuo, et noli cunctari in tempore angustie.« Prohibet ne quis pro bona operatione sua se iactitet, quia omnis arrogantia abominatio est apud Deum; et ne quis in aduersitatibus a bono opere cesset, quia tribulatio patientiam operatur; patientia autem probationem; probatio uero spem: spes autem non confundit.

Melior est qui operatur et abundat in omnibus, »quam qui gloriatur et eget pane.« Melius est scilicet ut quisque diebus uite sue studeat in bona operatione laborare, unde certa illi restat merces remunerationis, quam ut in uanitate dies suos consumat, et expers fiat pane illo qui de celo descendit;  quem qui manducauerit, non morietur in eternum. Beatus est enim qui manducat panem in regno Dei.

»Fili, in mansuetudine serua animam tuam, et da illi honorem secundum meritum suum.« In mansuetudine animam seruat, qui per humilitatem opera exercet pietatis; et dat illi honorem secundum meritum suum, qui se spe future mercedis pro studio consolatur iusti laboris: quia iuxta Prophetam Deus reddet singulis secundum opera sua . E contrario uero quid de peccatoribus subiungatur, audiamus:

»Peccantem in animam suam quis iustificabit? et quis honorificabit exhonorantem animam suam?« Exhonorat animam suam, qui peccatis illam polluit;  et quis iustitie illi tribuit meritum, quem constat sue salutis habere neglectum? »Omnes enim oportet nos stare ante tribunal Christi, ut referat unusquisque propria corporis sui, prout gessit, siue bonum, siue malum .«

»Pauper gloriatur per disciplinam et timorem suum: et est homo qui honorificatur propter substantiam suam.« Pauperem hic humilem debes intelligere qui in timore Domini et in obseruantia uere religionis totam gloriam suam statuit. De quo per Paulum dicitur: »Qui gloriatur, in Domino glorietur. Non enim qui seipsum commendat ille probatus est, sed quem Deus commendat, ipse probatus est.« Est autem alius qui superba intentione in diuitiarum  opulentia se iactat: de quo memoratus Apostolus ad discipulum scribens ait: »Precipe diuitibus huius seculi non superbe sapere, neque sperare in incerto diuitiarum .«

»Qui autem gloriatur in paupertate sua, quanto magis in substantia?« Ille ergo qui in tribulationibus gaudet, in necessitatibus, in angustiis nunc pro Christo, quanto magis gaudebit, quando peruenerit ad retributionem futuram, et ad diuitias ueras, que electis Dei seruantur in regno celesti?

»Qui autem gloriatur in substantia, paupertatem uereatur.« Hoc est, ille qui totam fiduciam suam ponit in terrenarum rerum abundantia, paupertatem futuram uereatur, memoretque semper illam euangelicam parabolam de diuite purpurato, et paupere  Lazaro, quomodo ille de gloria temporali in tormenta proiectus est eterna, iste autem de miseria presentis uite ad gaudia conscendit sempiterna. De quo et per Iacobum dicitur: »Glorietur autem frater humilis in exaltatione sua, diues autem in humilitate sua :« quia omnis qui aduersa humiliter pro Domino suffert, sublimiter ab illo regni premia percipiet. E contrario autem diues in humilitate sua glorietur: quod per ironiam dicitur, quando gloriam suam, qua de diuitiis superbiebat et pauperes despiciebat, aut etiam opprimebat, perpetua pena finitam esse conspexerit.



CAPUT Iu. Laudatur sapiens, quia exaltabitur et in medio magnatum sedebit

 » Sapientia humiliati exaltabit caput ipsius, et in medio magnatorum consedere illum faciet.« Sapientia humiliati est fides Christi, que per dilectionem operatur. Hec non philosophiam humanam, nec iactantiam uanam huius mundi sectatur; sed mansuetudinem et modestiam semper sui domini imitatur, qui dixit: »Discite a me, quia mitis sum, et humilis corde .« Unde fiet quod subiungitur, »et inuenietis requiem animabus uestris.« Possessores enim suos in medio magnatorum consedere faciet, quando eos cum patriarchis et prophetis, cum apostolis et martyribus et ceteris sanctis regni celestis tribuet esse participes.

»Non laudes uirum in specie sua, neque spernas hominem in uisu suo. Breuis in uolatilibus est apis,  et initium dulcoris habet fructus illius.« Prohibet ne quis iuxta speciem corporis estimet qualitatem mentis: quia sicut diuisa est natura anime et corporis, ita et dignitas eorum est diuersa, nec consequens est ut quantitatem stature sequatur modus sapientie. Unde et in I Regum, ubi Samuelem Dominus misit, ut unum de filiis Isai ungeret in regem super Isrel, cum primogenitus eius Eliab introductus esset coram propheta, dixit Dominus ad eum: »Ne respicias uultum eius, neque altitudinem stature eius, quoniam abieci eum, nec iuxta intuitum hominis iudico .« Homo enim uidet ea que apparent: Dominus autem intuetur cor; et bene species apis inter cetera uolatilia  ad comparationem sumitur, que et aculeo pungit, et opera mellis conficit. Sic et in breui corpusculo sepe ingeniosa inhabitat anima, que et acumine uiget, et in doctrina sua nouit proferre suauitatem sapientie

»In uestitu ne glorieris unquam, nec in die honoris tui extollaris.« Quod autem uanitas uestium fugienda sit, Dominus insinuat in Euangelio, ubi Ioannem Baptistam pro asperitate indumenti laudabilem ostendit, ad turbas dicens: »Quid existis uidere? hominem mollibus uestitum? Ecce, qui mollibus uestiuntur, in domibus regum sunt .« Ipse autem Ioannes habebat uestimentum de pilis camelorum, et zonam pelliceam circa lumbos suos: esca autem erat locusta et mel siluestre. Et Petrus apostolus  in Epistola sua iubet mulieres non indui ueste pretiosa, neque margaritis aut circumdatione auri; sed magis morum honestate et incorruptibilitate quieti et modesti spiritus . Proinde non decet honoribus mundanis quemlibet extollere, sed magis uirtutum honestate semetipsum adornare. Unde et sequitur:

»Quoniam mirabilia opera Altissimi solius, et gloriosa et absconsa et inuisa opera illius.« Opera enim Dei quia secundum ueritatem et equitatem omnia fiunt, ideo mirabilia et gloriosa sunt, nec non et absconsa et inuisa, quia rationem illorum nemo ad integrum inuestigare poterit. Que ipse secundum consilium suum et sapientiam suam solus agit. Quod intelligens Apostolus obstupendo admirans ait: »O altitudo  diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius! Quis enim cognouit sensum Domini? Aut quis consiliarius eius fuit, aut quis prior dedit illi, et retribuetur ei? quoniam ex ipso, et per ipsum, et in ipso sunt omnia «: qui etiam facit magna et inscrutabilia. Hinc et Ecclesiastes ait: »Intellexi quod omnium operum Dei nullam possit homo inuenire rationem eorum, que fiunt sub sole ,« et quanto amplius laborauerit ad querendum, tanto minus inueniet: etiam si dixerit sapiens se nosse, non poterit inuenire. Quod enim alium Deus humiliat et alium exaltat, sue potestatis atque iudicii est, sicut sequentia probant:

 »Multi tyranni sederunt in throno, et insuspicabilis portauit diadema; multi potentes oppressi sunt ualide, et gloriosi traditi sunt in manus alterorum.« Hec et secundum historiam intelligi possunt, quia sepe per ordinationem Dei illi ad culmen honoris ascendunt, qui nullius antea apud homines dignitatis fuerunt, et e contrario illi, qui potentes fuerunt, iudicio Dei pressi ad paupertatem et ad despectum perueniunt. Similiter et secundum allegoriam, populus prior qui de parentum nobilitate iactabat, et in potentia carnali gloriabatur, propter perfidiam diuino iudicio a primatu deiectus est: populus uero gentium propter fidem Dei in filiorum locum subrogatus, benedictionem patriarcharum in  hereditatem perpetuam, Christo tribuente, percepit .

»Prius quam interroges, ne uituperes quemquam; et cum interrogaueris, corripe iuste.« Temerarium iudicium nos facere prohibet. Hinc et in lege Dominus precepit ne quisquam puniretur innocens, nec uno contra se dicente testimonium, sed in ore duorum uel trium testium staret omne uerbum . Similiter et apostolus Timotheo iubet ut aduersum presbyterum accusationem non recipiat, nisi sub duobus aut tribus testibus: peccantes autem coram omnibus arguat, ut ceteri metum habeant .

»Prius quam audias, ne respondeas uerbum, et in medio sermonum ne adiicias loqui.« De quo  et in Prouerbiis scriptum est: »Qui prius respondet antequam audiat, stultum se esse demonstrat et confusione dignum .« Id est, qui prius doctor esse desiderat quam discat, stultitie noxam non declinat. Qui iudicare proximorum facta priusquam plene causam utriusque partis dignoscat, inordinate festinat, et ille se confusione dignum demonstrat, quia magis pertinacem quam prudentem esse probat.

»De ea re que te non molestat ne certeris; et in iudicio peccantium ne consistas.« Admonet ut in superfluis rebus non nimis simus curiosi, et peccantium prauitati non consentiamus. Docet enim Apostolus, »ut habentes alimenta et quibus tegamur, his contenti simus .« Et alibi: »Non  solum, inquit, qui faciunt mala, sed et qui consentiunt facientibus, digni sunt morte. Beatus enim uir est qui non abiit in consilio impiorum, et in uia peccatorum non stetit, et in cathedra pestilentie non sedit .«

»Fili, ne in multis sint actus tui, et si diues fueris, non eris immunis a delicto.« Docet sapientia filios suos ne certent ultra modum in adipiscendis terrenis lucris, quia pestem auaritie et inuidie et huiusmodi non deuitant. Unde et in Prouerbiis scriptum est: »uir qui festinat ditari et aliis inuidet, ignorat quod egestas superueniat ei .« Et item: »Conturbat, inquit, domum suam, qui sectatur auaritiam .« Melius est parum cum timore Domini, quam thesauri argenti magni et  instabiles. Et in Ecclesiaste: »Auarus, inquit, non impletur pecunia; et qui amat diuitias, fructus non capiet ex eis .« Iuxta tropologiam uero sepe suscepta cura regiminis cor per diuersa diuerberat; et impar quisque inuenitur ad singula, dum confusa mente diuiditur ad multa. Unde hic consulte per sapientiam dicitur: »Fili, ne in multis sint actus tui:« quia uidelicet, nequaquam plene in uniuscuiusque operis ratione colligitur, dum mens per diuersa partitur. Cumque foras per insolentem curam trahitur, a timoris intimi soliditate uacuatur, fitque in exteriorum disputatione sollicita, et sui solummodo ignara. Scit multa cogitare, se nesciens; nam cum plus quam necesse est se exterioribus implicat, quasi occupata  in itinere obliuiscitur quo tendebat, ita ut a studio sue inquisitionis aliena, ne ipsa quidem que patitur damna consideret, et per quanta delinquat ignoret.

»Si enim secutus fueris, non apprehendes; et non effugies, si precurreris.« Quia non est in potestate accipientis sed dantis. Nam si per estum auaritie incitatus exardescit diuitias aggregare, ueras diuitias non apprehendet, et si fidei deuotione precurrat uirtutum opera exercere, prosequentur eum in futura remuneratione opes superne. Iuxta allegoriam autem hereticorum actus multi sunt, quia unitatem fidei et ueritatis tramitem seruare nolunt. Unde totus labor eorum uanus est, quem in copia rhetorice et dialectice artis condendo plures libros  expendunt; nec immunes sunt a delicto, quia tota meditatio eorum est in dolo. Hinc et Ecclesiastes nos admonet, dicens: »Fili mi, caue ne facias multos libros, quibus non est finis,« et reliqua . Moris est Scripturarum, quamuis plures libros, si inter se non discrepent, et de eadem re scribant, unum uolumen dicere. Nam et uolumen in Isaie sermone signatum est omnis Scriptura Dei; et uno capitulo libri Ezechiel Ioannisque nectuntur. Saluator quoque omnium retro sanctorum uocibus prophetatus ait: »In capite libri scriptum est de me.« Iuxta hunc igitur sensum arbitror nunc preceptum ne plures libri fiant. Quidquid enim dixeris, si ad eum referatur, qui in principio erat apud Deum Deus uerbum, unum uolumen est, et innumerabiles  libri, una lex, unum Euangelium. Quod si diuersa discrepantia disputaueris, et curiositate nimia huc atque illuc animum adduxeris, etiam in uno libro multi libri sunt. Unde dictum est: »Ex multiloquio non effugies peccatum .« Talibus igitur libris non est finis. Bonum enim omne et omnis ueritas certo fine concluditur: malitia atque mendacium sine fine sunt, et quanto plus requiruntur, tanto maior eorum series nascitur.

»Est homo laborans et festinans et dolens impios, et tanto magis non abundat; est homo marcidus, egens recuperatione, plus deficiens uirtute, et abundans paupertate: et oculus Domini respexit illum in bono, et erexit illum ab humilitate ipsius,  et exaltauit caput eius, et mirati sunt in illo multi, et honorauerunt Dominum.« Iste locus Christiana magis exprimit tempora, in quibus illi qui paupertatem uoluntariam sectantur, magis abundant omnibus bonis, quam illi qui certant in acquirendis quotidie terrenis diuitiis. Quod et Psalmista in uno uersiculo breuiter expressit, dicens: »Diuites eguerunt et esurierunt, inquirentes autem Dominum non deficient omni bono .« Terrarum siquidem diuites, et pauperes Christi, magnifica contrarietate distinxit. Ait enim: »Diuites eguerunt et esurierunt.« Quando egent diuites? quando fidem non habent rectam. Quando esuriunt? quando pastu corporis Dominici minime satiantur. Tales ergo diuites egent, et saturati uentre, spiritu semper esuriunt.  Quid enim habeant, qui Deum requirunt? Subsequitur: »Inquirentes autem Dominum non deficient omni bono:« quia nullo bono deficiunt qui spiritali perfruuntur; nam cum diligimus Dominum, in ipso omnia reperimus. Unus est qui queritur, sed in quo omnia continentur. O lucrum mirabile! O compendium singulare! Cur nos per diuersa fatigemus? ad ipsum ergo unanimiter festinemus, post quem cuncta bona ultra non querimus, sed tenemus, sicut Apostolus dicit: »Scimus quoniam diligentibus Deum omnia cooperantur in bonum .«

»Bona et mala uita et mors, paupertas et honestas a Deo sunt.« Legitur in Isaia Dominum dixisse: »Ego Dominus, et non est alter formans lucem et  creans tenebras, faciens pacem et creans malum. Ego Dominus faciens omnia hec .« Unde queritur quomodo bona et mala a Deo sint, et uita et mors? cum Scriptura dicat: »uidit Deus cuncta que fecit, et erant ualde bona .« Et alibi: »Deus mortem non fecit, nec letatur in perditione morientium . Sed iuxta consequentiam priorum hic intelligimus bona pro prosperis, et mala pro aduersis posita; similiter uitam salutem et mortem interitum carnis significasse. Non enim Deus alia fecit nisi bona; sed tamen iusto iudicio suo peccantibus prouenire permittit aduersa. Facit ergo ipse Deus res intra se contrarias, lucem et tenebras, id est, diem et noctem, pacem et malum, hoc est, otium et bellum. Per que significat iratum se fuisse  populo suo, quando tenebras captiuitatis, malaque sustinuit seruitutis, et rursum misertum, quando remissi in patriam pacem et gaudium receperunt. Quomodo luci contrarie tenebre sunt, ita paci contrarium est bellum. Unde et confunditur heresis, que malorum arbitratur conditorem Deum: cum hic malum non contrarium bono, sed pro afflictione ponatur et bello, secundum illud quod in Euangelio scriptum est: »Sufficit diei malitia sua ,« sed cum hec ita se habeant, uideamus quid sequitur.

»Datio, inquit, Dei permanet iustis, et profectus illius successus habebit in eternum.« Solis ergo iustis, hoc est, fidelibus et Deum timentibus donum  perpetue lucis seruatur, et in profectu uirtutum ambulantes multiplici mercede in eternum remunerantur.

»Est qui locupletatur parce agendo, et hec pars mercedis illius in eo quod dicit, Inueni requiem mihi; et nunc manducabo de bonis meis solus. Et nescit quod tempus pretereat, et mors appropinquet, et relinquat omnia aliis.« His similia Saluator in Euangelica parabola de diuite narrauit, cuius ager uberes fructus protulit, et dixit reputans apud se: »Destruam horrea mea, et faciam ea maiora, et dicam anime mee: Anima, comede et bibe et letare, habes multa bona posita in annos plurimos .« Cui talia cogitanti respondit Dominus: »Stulte, hac nocte animam tuam repetent a te, que  autem parasti, cuius erunt?« De quo et Ecclesiastes loquitur, dicens: »Est languor pessimus quem uidi sub sole, diuitias custodiri in malum possidentis eas, et peribunt diuitie ille in distentione pessima, homoque extraneus uorabit illas .« Secundum simplicem sensum diuitem auarum describit, qui stultissima se parcitate cruciando aliis deuorandas conseruat diuitias. Ceterum ut altius eleuemur, de philosophis mihi uidetur et hereticis dicere, qui congregant diuitias dogmatum in malum suum, nec repertores utilitatem possunt aliquam consequi, nec sectatoribus suis fructum relinquere perpetuum; sed ipsi et discipuli eorum reuertuntur in terram, et perdunt diuitias suas. Homo autem ecclesiasticus, qui in Scripturis celestibus omnem laborem habet,  quidquid in sapientie dogmatibus inuenerit, totum ad usum boni operis conuertere satagit. Unde celestem uitam in remuneratione futura possidebit: hinc et consequenter sequitur.

»Sta in testamento tuo, et in illo colloquere, et in opere mandatorum tuorum ueterasce. Ne manseris in operibus peccatorum, fide autem in Deo, et mane in loco tuo: facile est enim in oculis Dei subito honestari pauperem. Benedictio Dei in mercedem iusti festinat, et in honore ueloci processus illius fructificat.« Stat in testamento suo, et in illo colloquitur, qui in precepto diuinitus sibi commendato fideliter manet, et in illo assidue meditatur. In opere mandatorum Dei ueterascit, qui in bonis operibus usque ad finem perseuerare studet,  et a peccatis omnibus quantum possibile est cauet; qui enim fide stat, et iuste uiuere certat, benedictio Dei in eterna beatitudine illum remunerabit, et repletum fructu uirtutum in superna arce collocabit.

»Ne dicas: Quid est mihi opus, et que erunt mihi ex hoc bona? nec dicas: Sufficiens mihi sum, et quid ex hoc pessimabor?« Arrogantium hec uox est, quid stulte confidunt in potentia terrena, et in diuitiis caducis atque uoluptatibus seculi, quibus nichil prodest hec fiducia, quia instabilis et transitura eorum est substantia. Unde subiungitur.



CAPUT u. In diebus bonis, non obliuisci dierum malorum, et in diebus malis non obliuisci bonorum.

»In die bonorum ne immemor sis malorum, et in  die malorum ne immemor sis bonorum, quoniam facile est coram Deo in die obitus retribuere unicuique secundum uias suas. Malitia hore obliuionem facit luxurie magne, et in fine hominis denudatio operum illius.« Semper debet homo esse suspectus et sollicitus de statu salutis sue, et timore Dei comprimere tumorem mentis, ne in prosperis eleuetur; et spe misericordie Dei angustiam animi sui subleuare, ne in tribulatione deficiat: quoniam facile est apud Deum humilem exaltare et superbum humiliare. In fine enim hominis tunc manifestabitur quali mente quis hic uixerit, et cuius sit meriti: quia »Filius hominis uenturus est in gloria Patris sui, et tunc reddet unicuique secundum opera eius .« Quod autem dicit: »Malitia hore obliuionem facit luxurie magne:« malitiam ponit pro aduersitate et tribulatione, que subito ueniens totum luxum preteriti temporis dissoluit, ut est illud uerbi gratia, cum febris ualida, uel paupertas grandis arripuerint hominem, omne tempus quod in sanitate et deliciis antea consumebat, in obliuionem tradit, et sola miseria uel egritudo occupatum illum tenet, nec iam aliud cogitare permittit; uel si aliquando ei in cruciatu constituto quiddam pristine felicitatis in memoriam uenerit, nequaquam illi refrigerium prestat, sed penam accumulat.

»Ante mortem non laudes hominem quemquam, quoniam in filiis suis agnoscitur uir.« Nimis absurdum est militem adhuc in agone consistentem,  quasi iam uictorem laudare, cum incertum sit utrum hostem uincat, aut ab eo uincatur; sed peracto bello iam condigna palma consequitur triumphantem. Ita et incertum est cum uiderimus quemlibet bene agentem et iuste uiuentem, utrum in eo usque ad finem perseuerat an non. Si autem in recta fide et bonis operibus perseuerauerit usque ad finem uite, tunc iam laude dignus et ab omnibus est predicandus, quoniam in filiis uir agnoscitur, hoc est, ex bonis actibus hominis meritum illius probatur.

»Non omnem hominem inducas in domum tuam, multe enin insidie sunt dolosi.« Licet hec sententia tropologice admoneat ne simus incauti et improuidi erga ignotos et alienos, quia sepe simulata species fallit innocentes, tamen altiore sensu societatem  prohibet hereticorum, ne eis cum aliquid in sermonibus suis aut actibus ueri et boni assimulauerint, cito assensum prebeamus; sed iuxta Apostolum, qui ait: »Nolite omni spiritui credere, sed probate spiritus qui ex Deo sunt :« omnia probemus, et sic quod bonum est teneamus. De quo ipsa ueritas discipulos docuit, dicens: »Attendite autem uobis a falsis prophetis, qui ueniunt ad uos in uestimentis ouium, intrinsecus autem sunt lupi rapaces: ex fructibus eorum cognoscetis eos .«

»Sicut enim eructant precordia fetantium, et sicut perdix inducitur in caueam, et ut caprea in laqueum, sic et cor superborum.« Hanc similitudinem de animantibus sensu sagacioribus et uisu  perspicacioribus ideo posuit, ut ostenderet, quod sepe illi, qui se prudentes estimant, per uersutiam hereticorum capiantur. Sicut enim plenus uenter male digestum cibum fetide eructat, ita et hereticorum corda dolos, quos intus malitiose construunt, foras fraudulenter producunt, quatenus quoscunque possunt in caueam erroris sui et in laqueum nequitie precipitent.

»Et sicut prospector uidens casum proximi sui. Bona enim in mala conuertens insidiatur, et in electis ponet maculam.« Prospicit hereticus casum proximi, et non eum adiuuat, quia tota intentio eius est ad nocendum et ad subuertendum auditorem suum. Bona enim testimonia sanctarum Scripturarum  in mala dogmata secundum prauitatem sensus sui conuertens, semper ad decipiendum paratus est. Unde et sepe in illis, qui per bona opera electi esse uidebantur, ingerit maculam erroris sui.

»Ab scintilla una augetur ignis, et ab uno doloso augetur sanguis: homo uero peccator sanguini insidiatur.« Sicut enim a parua scintilla ingens incendii excitatur flamma, ita et ab unius heretici malitia multorum perditionis existit causa. Peccator sanguini insidiatur, cum hereticus uite hominum mortem ingerere molitur. Sanguis enim pro uita hominis hic intelligitur. Sed quid inde sapientia facere persuadeat, uideamus.

»Attende tibi, inquit, a pestifero; fabricat enim mala: ne forte inducat super te subsannationem  in perpetuum.« Hereticus enim cooperatur diabolo, qui per doli machinationes quemcunque subuerterit, eterna confusione dignum esse ostendit. Unde magnopere curandum est, et omne studium impendendum, ne seducamur ab huiusmodi hominibus, quorum doctrina et opera aliena sunt a Christi Ecclesia. Unde et alienigenam in sequentibus talem nominat, quia omnino alieni sunt a generatione querentium Dominum, requirentium faciem Dei Iacob, et pertinent ad illam generationem, de qua scriptum est: »Generatio praua et peruersa, a qua omnis sanguis iustorum requiretur, qui effusus est ab initio mundi, a sanguine Abel iusti, usque ad sanguinem Zacarie filii Barachie, qui occisus est inter templum et altare .« Innocentes enim  interficiunt: et in templo Dei, hoc est, lege diuina mortem moliuntur ministris Christi. Unde sequitur:

»Admitte ad te alienigenam, et subuertet te in turbine, et abalienabit te a tuis propriis.« Non est admittendus huiusmodi hostis ad communionem Ecclesie, quia periculosa est eius societas; subuertet enim assensorem suum in confusione erroris, et alienum eum esse facit a Christi membris, cum eum participem effecerit sue peruersitatis.



CAPUT uI. Laudat opera eleemosyne.

 »Si benefeceris, scito cui feceris, et erit gratia in bonis tuis. Multa benefac iusto, et inuenies retributionem magnam; et si non ab ipso, certe a  Domino.« Hec ergo Euangelica est doctrina, et concordat sermonibus Saluatoris. Primum enim hortatur ut simplici animo facias eleemosynam, quia ita solummodo misericordie opera apud Deum probantur, si simplici et munda intentione exhibeantur: »Attendite, inquit, ne iustitiam uestram faciatis coram hominibus, ut uideamini ab eis .« Id est, cauete hoc animo tenere, ut cum iuste uiuatis, siue aliquid boni operis faciatis, ibi bonum uestrum constituatis, ut uos uideant homines; illisque placeatis, laudemque ab eis accipere queratis, et ob hoc uero mercedis fructu priuemini. Unde et subditur: »Alioquin mercedem non habebitis apud Patrem uestrum, qui in celis est .« Hinc iterum ait: »Te autem faciente eleemosynam, nesciat  sinistra tua, quid faciat dextera tua, ut sit eleemosyna tua in abscondito, et Pater tuus, qui uidet in abscondito, reddet tibi.« »Benefac, inquit, iusto, et inuenies retributionem magnam.« Benefacit iusto, qui ob iustitie amorem opem porrigit egeno, cuius retributio est magna, quia aut hic uicissitudinem recipiet caritatem fraternam, aut ab ipso Domino in futuro remunerabitur arce superna. »Beati enim qui esuriunt et sitiunt iustitiam, quoniam ipsi saturabuntur .«

»Non est ei bene, qui assiduus est in malis, et eleemosynam non danti: quoniam et Altissimus odio habet peccatores, et misertus est penitentibus.« Grauissimum crimen est et impietati deputandum, quod quis post peccati commissum non  uult peniteri, nec peccata eleemosynis redimere; sed addit peccata peccatis, et mala multiplicat in sceleribus plurimis; et desperans de semetipso, nullo modo sibi subueniet per penitentie lamentum. Hinc et per prophetam Dominus ait: »Super tribus sceleribus Tyri, et super quatuor non conuertam eum .«

»Da misericordi, et ne suscipias peccatorem, et impiis peccatoribus reddet uindictam, custodiens eos in die uindicte.« Qui indigenti eleemosynam tribuit, nec eum propter delictum aliquod commissum spreuerit, bene misericordiam iure custodit, quia natura in eleemosynarum largitione consideranda est, non persona. Unde dicit: »Da misericordi, et non suscipias peccatorem.« Immitibus autem et immisericordibus  Deus reddet uindictam, reseruans illis condignum premium in die uindicte, quem Apostolus appellauit diem ire: »Dies enim ire est peccatoribus, quo punientur .« Ideo ipsis est ira, quia sentiunt penam in die reuelationis iusti iudicii Dei. Reuelabitur enim, id est, agnoscetur quod modo futurum negatur; quod enim modo quasi occultum reseruatur, tunc quasi manifestum ulciscetur.

»Da bono, et non receperis peccatorem; benefac humili, et non dederis impio.« Huic simile est quod in Tobia legitur: »Panem tuum et uinum tuum super sepulturam iusti constitue, et noli ex eo manducare neque bibere cum peccatoribus .« Panem enim suum et uinum prebet peccatoribus, qui iniquis subsidia, pro eo quod iniqui  sunt, impendit. Unde et nonnulli huius mundi diuites, cum fame crucientur Christi pauperes, effusis largitatibus nutriunt histriones. Qui uero etiam indigenti peccatori panem suum, non quia peccator, sed quia homo est, tribuit, nimirum non peccatorem, sed iustum nutrit, quia in illo non culpam, sed naturam diligit. Aliter autem si secundum allegoriam peccatorem et impium hic hereticos intelligis: tandiu non est illis communicandum, quandiu in errore perseuerant. Unde et ipsa ueritas in Euangelio ait: »Nolite sanctum dare canibus, neque mittatis margaritas uestras ante porcos, ne forte conculcent eas pedibus suis, et conuersi disrumpant uos .« Canes enim pro expugnatoribus ueritatis, porcos pro contemptoribus positos non incongrue accipimus.  Hinc et Paulus ait: »Hereticum hominem post unam et secundam increpationem deuita, sciens quia subuersus est qui eiusmodi est, et proprio iudicio condemnatus .« Quod autem sequitur, ad eumdem sensum referri potest.

»Prohibe panes illi dari, ne in ipsis potentior te sit.« Non enim panis uerbi Dei mysteriis celestibus plenus talibus tribuendus est, ne forte in blasphemiam erumpant, et blasphement bonum nomen, quod inuocatum est super nos. Hinc Paulus ad Timotheum scripsit, dicens: »Alexander erarius multa mala mihi ostendit: reddet illi Dominus secundum opera eius; quem et tu deuita: ualde enim restitit uerbis nostris .« Hinc et Ioannes ait: »Si quis uenit ad uos, et hanc doctrinam non affert,  nolite recipere eum in domum, nec Aue ei dixeritis. Qui enim dicit illi Aue, communicat operibus illius malignis « Qualis autem sit heretica doctrina ostendit sequens sententia:

»Nam duplicia mala inuenies in omnibus bonis quecunque feceris illi: quoniam et Altissimus odio habet peccatores, et impiis reddet uindictam.« Duplex est enim omnis hereticorum doctrina, id est, dubia et dolosa, quia illi in expositione bonarum sententiarum diuine legis expendunt, et ideo mala cum aliquando uera inuiti proferunt, aliquando uero falsa ueris sponte intermiscent, et ita corrumpunt atque confundunt omnia, ut nichil apud eos pene sincerum sit. Unde et macula lepre illorum uarium colorem habens Domini manu indiget curari. Duplicia  enim mala semper esse inuenies in omnibus iis, quia uir duplex animo secundum Iacobi sententiam inconstans est in omnibus uiis suis . Ubi autem zelus et contentio, ibi inconstantia et omne opus prauum. Et alibi Scriptura dicit: »ue peccatori terram ingredienti duabus uiis .« Duabus quippe uiis peccator terram ingreditur, quando hereticus in quibusdam uera pronuntians, in quibusdam uero falsa et omnino detestanda predicans, terram Ecclesie maculare festinat; ideoque illi ue perpetuum remanebit, quoniam et Altissimus odio habet peccatores, et impiis reddet uindictam, quando ibunt in supplicium eternum, iusti autem in uitam eternam.



CAPUT uII.  De amicis bonis et malis, falsis et ueris.

»Non agnoscetur in bonis amicus, et non abscondetur in malis inimicus; agnitus est in bonis uiri inimicus illius, in tristitia et malitia illius amicus.« Multo paratius atque facilius in aduersitate amicus et inimicus quam in prosperitate probantur, quia multi amici mense non permanebunt in die necessitatis. Qui enim uere alicuius amicus est, in tribulatione eius condolet et compatitur ei: qui autem falso amicus est, simulat quidem se amicitiam ueram habere, cum prosperitas arridet; indicat autem se falsum amicum esse, cum tribulationi non condolet. An ueram amicitiam Paulus non habuit? qui ait: »Quis infirmatur, et ego non infirmor? Quis scandalizatur,  et ego non uror ?« Et item: »Factus sum infirmis infirmus, ut infirmos lucrifacerem .« Et alibi: »Gaudere, inquit, cum gaudentibus, flere cum flentibus .« Inimicus uero in eo probatur, quia in bonis proximi inuidens contristatur, et in aduersitate illius exsultans letatur. Nec prosperitas quippe amicum indicat, nec aduersitas inimicum celat. Quia et ille sepe prosperitatis nostre reuerentia tegitur, et iste ex confidentia aduersitatis aperitur. uir igitur iustus in flagellis positus dicat: Qui tollit ab amico suo misericordiam, timorem Domini derelinquit: quia nimirum qui ex aduersitate proximum despicit, aperte conuincitur, quia hunc in prosperis non amauit; et cum omnipotens Deus ideo quosdam percutiat, ut et  percussos erudiat, et non percussis occasionem boni operis prebeat, quisquis percussum despicit, occasionem a se uirtutis repellit; et tanto se nequius contra auctorem erigit, quanto hunc nec pium in salute propria, nec iustum in alieno uulnere agnoscit.

»Non credas inimico tuo in eternum: sicut enim eramentum eruginat nequitia illius; et si humiliatus uadat curuus, adiice animum tuum et custodi te ab illo. Non statuas illum penes te, nec sedeat ad dexteram tuam, ne forte conuersus stet in loco tuo, ne forte conuersus in locum tuum, inquirat cathedram tuam, et in nouissimo agnoscas uerba mea, et in sermonibus meis stimuleris.« Presens ergo capitulum licet iuxta historiam de  falsis amicis, hoc est, dolosis inimicis possit intelligi, qui nequaquam firmi sunt in fide et dilectione, quibus utique non debet facile credi, sed magis a talibus conuenit caueri; tamen altiori sensu denotat hereticos, quos et superius uituperauit. Illi enim ueri inimici sunt, quorum doctrina plena est rubigine erroris et nequitie. »Sermo enim illorum ut cancer serpit,« et ideo non debet eis credi in eternum, etiam si se humiliantes fingant esse fideles et catholicos: quibus in nulla parte debemus consentire, nec potestatem in nobis tribuere, quam significat dextera, ne forte nos a loco nostro, hoc est, a statu recte fidei amoueant. Inquirunt enim cathedram nostram, hoc est doctrinam sua malitia student  subuertere. Quibus quicunque consentit, eterno dolore in gehenna ignis cruciabitur. Isti etiam difficile corriguntur. Unde et subiungitur:

»Quis miserebitur incantatori a serpente percusso, et omnibus qui appropiant bestiis? Et sic qui comitatur cum uiro iniquo, et obuolutus est in peccatis eius.« Incantator enim spiritalis hereticus est, quia doctoris officium gerit, et animarum medicum se esse credit; sed hic dum a serpente antiquo percussus est, et uenenum malitie eius semel hausit, difficile curabitur. Unde et Saluator in Euangelio docens discipulos suos ait: »uos estis sal terre: quod si sal euanuerit, in quo salietur? Ad nichilum ualet ultra, nisi ut mittatur foras, et conculcetur ab hominibus .« Sicut ergo  sal infatuatum, cum ad condiendos cibos carnesque siccandas ualere desierit, nullo iam usui aptum erit. Neque enim, ut alius testatur euangelista, in terram utile est, cuius iniectu germinare prohibetur . Neque ln sterquilinium agriculture profuturum, quod uiuacibus licet glebis immistum non fetare semina frugum, sed exstinguere naturaliter solet. Sic omnis qui post agnitionem ueritatis retro redierit, neque ipse fructum boni operis ferre, neque alios excolere ualet, sed foras mittendus, hoc est, ab Ecclesie unitate secernendus est. Qui enim appropinquat bestiis, hoc est, malignis spiritibus, siue hereticis, et qui comitatur cum uiro iniquo, a quo Psalmista se deprecatur liberari  et malignitate eius implicatur, uix inde eruitur. Et ideo  necesse est omnino a societate talium declinari.

»Una hora tecum permanebit; si autem declinaueris, non supportabit.« Hoc est, ad horam se ueracem et fidelem simulat: sed declinando a semita iustitie si eum obaudieris, malitiam eius sufferre non ualebis.

»Quia in labiis suis indulcat inimicus, et in corde suo insidiatur, ut subuertat te in foueam. In oculis suis lacrymatur inimicus, et si inuenerit tempus, non satiabitur sanguine. Si incurrerint tibi mala, inuenies eum illic priorem, et quasi adiuuans suffodiet plantas tuas. Caput suum mouebit et plaudit manu, et multa susurrans commutabit uultum suum.« In omnibus ergo his sententiis bene peruersorum fictionem insinuat, qui uana loquuntur ad  proximum suum. Labia dolosa in corde, et loquuntur mala, qui insidiantur ut rapiant pauperem, insidiantur in occultis ut interficiant innocentem. Qui dum aliquem deceperint, caput mouent, plaudunt manu et exsultantes dicunt: Euge, euge, absorbuimus eum. Letantur cum male fecerint, et exsultant in rebus pessimis . Sed si recordati fuissent quid de eis Sapientia in Prouerbiis diceret, forsitan penitentiam egissent. De quibus ita scriptum est: »Homo apostata, uir inutilis graditur ore peruerso; annuit oculis, terit pede, digito loquitur, prauo corde machinatur malum, et in omni tempore iurgia seminat :« huic extemplo ueniet perditio sua, et subito conteretur, nec habebit ultra medicinam.



CAPUT uIII. De societate diuitum, a quibus cauendum sit hortatur et monet.

. »Qui tetigerit picem, inquinabitur ab illa; et qui communicauerit superbo, induet superbiam.« Per similitudinem picis ostendit nociuam esse communionem superbientis, qui nigredine pollutus uitiorum maculare non cesset nitorem humilium. Unde scriptum est: »Amicus stultorum, efficietur eis similis .« Et item: »Noli, inquit, esse amicus homini iracundo, neque ambules cum uiro furioso, ne forte discas semitas eius, et sumas scandalum anime tue .« Hec sententia generaliter licet ad omnes furiosos atque  iracundos pertinere possit; tamen specialiter denotat hereticos omni nequitia plenissimos. Generaliter autem dicendum est quia sicut perfecti uiri peruersos proximos non debent fugere, quia illos sepe ad rectitudinem trahunt, et ipsi ad peruersitatem nunquam trahuntur, ita infirmi quique societatem debent declinare prauorum, ne mala que frequenter aspiciunt et corrigere non ualent, etiam delectent imitari.

»Pondus super se tollit, qui honestiori se communicat; et ditiori te ne socius fueris. Quid communicabit caccabus ad ollam? Quando enim se colliserint confringentur. Diues iniuste egit et fremet; pauper autem lesus tacebit. Si largitus fueris, assumet te; et si non habueris, derelinquet  te. Si habes, conuiuet tecum et euacuabit te: et ipse non dolebit super te. Si necessarius illi fueris, supplantabit te, et subridens spem dabit tibi, narrans tibi bona, dicit: Quid opus est tibi? Et confundet te in cibis suis, donec te exinaniat bis et ter; et in nouissimo deridebit te, postea uidens derelinquet te, et caput suum mouebit ad te.« Hec similiter iuxta mortalitatem nos instruunt, ut semper humilia sectemur, et que superba sunt penitus fugiamus. Unde Iacobus apostolus ait: »Fratres mei, nolite in personarum acceptatione habere fidem Domini nostri Iesu Christi glorie. Etenim si introierit in conuentum uestrum uir aureum annulum habens et in ueste candida, introierit autem et pauper in sordido habitu, et intendatis in eum qui  indutus est ueste preclara, et dixeritis: Tu sede hic bene: pauperi autem dicatis: Tu sta illic, aut sede sub scabello pedum meorum: nonne iudicatis apud uosmetipsos, et facti estis iudices cogitationum iniquarum? Et cetera . Hinc et Petrus dicit: »Omnes autem inuicem humilitatem insinuate, quia Deus superbis resistit, humilibus autem dat gratiam .« Mystice autem docet, ut diuitem Iudeum qui in littera legis gloriatur, et hereticum qui superba intentione spernit sensum catholicum, eligens ea que ipse uana argumentatione construit omnino deuitemus, quia cum illi euangelicam humilitatem despiciunt, suam peruersitatem omnibus perniciosam esse ostendunt. Iidem quoque exinaniunt nos bis et ter, cum duorum testamentorum  sinceritatem corrumpunt, et rectitudinem fidei sancte Trinitatis ubicunque possunt auferre non desistunt. In nouissimo quoque errore suo deceptos derident, quia eterna confusione illos dignos esse ostendent, quando cum diabolo et angelis eius in pena gehenne perpetualiter gement. Proinde dicit:

»Attende ne seductus in stultitia humilieris.« Hoc est erronea doctrina deprauatus, ne confundaris.

»Noli esse humilis in sapientia tua, ne humiliatus in stultitiam seducaris.« Non humilitatis uirtutem habere dissuadet, que in omnibus laudabilis est; sed auctoritatem firmam contra expugnatores ueritatis tenere docet, quia nullo modo his est cedendum,  sed fortiter resistendum. Unde Paulus scribens ad Galatas, huiuscemodi hominibus gloriatur fortiter se restitisse, neque ad horam cessisse . Et ad Corinthios: »In carne, inquit, ambulantes, non secundum carnem militantes. Nam arma militie nostre non carnalia sunt, sed potentia Deo ad destructionem munitionum, consilia destruentes, et omnem altitudinem extollentem se aduersus scientiam Dei, et in captiuitatem redigentes omnem intellectum in obsequium Christi, et in promptu habentes ulcisci omnem inobedientiam .« Hinc idem apostolus discipulo suo precepit quomodo quosdam redargueret, dicens: »Increpa illos dure, ut sani sint in fide non intendentes Iudaicis fabulis, et mandatis hominum auersantium se a ueritate. Omnia  munda mundis: coinquinatis autem et infidelibus nichil mundum, sed inquinate sunt eorum et mens et conscientia. Confitentur se nosse Deum, factis autem negant, cum sint abominati et incredibiles, et ad omne opus bonum reprobi .« Hinc et Iudas apostolus ait: »In nouissimo tempore uenient illusores, secundum desideria sua ambulantes in impietatibus. Hi sunt qui segregant semetipsos, animales, spiritum non habentes. uos autem, karissimi, superedificantes uosmetipsos sanctissime uestre fidei, in Spiritu sancto orantes, ipsos uos in dilectione Dei seruate; et hos quidem redarguite iudicatos .«

»Aduocatus a potentiore discede: ex hoc enim  magis te aduocabit. Ne improbus sis, ne impingaris; et ne longe absis, ne eas in obliuionem. Ne retineas ex equo loqui cum illo, et ne credas multis uerbis illius; ex multa enim loquela tentabit te, et subridens interrogabit te de absconditis tuis. Immitis animus illius, et conseruabit uerba tua: et non parcet de malitia et de uinculis.« Temperanter nos agere cum potestatibus istius mundi sapientia docet, ne forte, si incaute cum illis ambulemus, offendamus. Insolentia enim ipsorum et superbia frequenter deridet innocentium simplicitatem, et despectos eos habet, quos a negotiis mundi se abstinere uidet; sed quoniam ordo talis est mortalis uite, ut alii excellant diuitiis et potentia, alii deprimantur inopia et egestate, ita sane se conformet  seruus Christi cum potestatibus mundi, ut eis debitum honorem secundum Scripturarum traditionem conferat, et tamen timorem Domini ac mandatorum eius custodiam nullo modo derelinquat. Quod et Petrus in Epistola sua nos agere hortatur, dicens: »Sicut serui Dei omnes honorate, fraternitatem diligite; Deum timete, regem honorificate .« uult enim nos liberos esse a seruitio culparum, ut serui Creatoris nostri boni et fideles permanere possimus; et monet ut congruum cunctis impendamus honorem, ac iuxta imperium Domini, »Cesari que Cesaris sunt, et Deo que Dei sunt reddamus .« Qui autem incaute et inconsiderate cum talibus conuersatur, et eis plus equo semetipsum manifestat,  uersutia illius se deceptum postmodum dolebit. Unde et subiungitur:

»Caue tibi et attende diligenter auditui tuo, quoniam cum subuersione tua ambulas; audiens uerba illa quasi in somnis, uide et uigilabis omni uita tua.« Nihil tutum, nichil firmum apud mundi amatorem, quia cum mutabilibus rebus inhianter incumbit, simul cum illis incessanter permutatur. Ut alibi scriptum est: »Stultus ut luna mutatur .« Potes et hereticos et falsos Christianos in huiusmodi potentibus spiritaliter intelligere, quibus nunquam plenam fidem adhibere debes, quia inconstantes sunt in omnibus uiis suis; et si te ab illis non obseruabis, quando consumpseris carnem et corpus, sine fine penitebis.

 »Dilige Deum, et inuoca eum in salute tua.« Ceteris reprobatis que mutabilia et caduca sunt, hoc solum quod stabile et mansurum est, commendat; hoc est, ut Deum diligas, et mandata eius obserues, et auxilium eius quotidie implores: quoniam »bonus est Dominus sperantibus in se, anime querenti illum. Prope est omnibus timentibus eum in ueritate. uoluntatem timentium se faciet, et orationes eorum exaudiet, et saluos faciet eos .«

»Omne animal diligit simile sibi; sic et omnis homo proximum sibi. Omnis caro ad similem sibi coniungitur, et omnis homo simili sibi sociabitur.« Ad ea que superius posuit hec referenda sunt, hoc est, ut diuitum et potentium istius mundi, qui superbiunt  in abundantia diuitiarum suarum, declines societatem, et cum eo amicitia coniungaris qui tibi studio et religione par et consors est. Nam, ut sancti Patres tradiderunt, cum multa sint genera amicitiarum, que carnales et minus intelligentes estimant ad ueram pertinere dilectionem, solummodo hoc unum genus est insolubile caritatis, quod nec commendationis gratia, nec officii uel munerum magnitudo contractusue cuiusquam ratio, uel nature necessitas iungit, sed sola similitudo uirtutum; hec est que nullis unquam casibus scinditur, quam non solum dissociare uel delere locorum uel temporum interualla non preualent, sed ne mors quidem ipsa diuellit. Hec est uera et indisrupta dilectio, que gemina amicorum perfectione ac uirtute concrescit,  cuius semel initum fedus nulla aduersitas mutare potest, nec desideriorum uarietas uiolare. Cetera uero interrumpit frequenter ac diuidit locorum discretio, et obliuio temporalis, et uerbi uel cause negotiorumque contractus. Ut enim ex diuersis uel lucri uel libidinis, uel consanguinitatis ac necessitudinum uariarum societatibus acquiri solent, ita intercedente qualibet diuortii occasione soluuntur. Igitur quam inconueniens sit eorum societas, quos inequalitas animorum et disparitas morum omnino disiungit, subsequenti ratione per exempla compro bat, dicens:

»Si communicabit lupus agno aliquando, sic peccator iusto. Que communicatio sancto homini ad  canem? Aut que pars bona diuiti ad pauperem? uenatio leonis, onager in eremo: sic pascua sunt diuitum pauperes. Et sicut abominatio est superbo humilitas, sic et exsecratio diuiti pauper.« Sicut enim rapacitas lupi cum agni innocentia non conuenit, sic auari rabies cum simplicis modestia nullo modo concordat. Que est enim communicatio sancto homini ad immundum pollutumque sordibus peccatorum? Quia »sicut canis reuertitur ad uomitum suum, ita qui iterat stultitiam suam.« Itaque nulla paritas est superbi diuitis cum humilitate pauperis Christi. Ille enim ad deprehendendum semper paratus est: iste ab omnibus seculi illecebris se abstinet. Ille proximum per elationem mentis despicit: iste aduersarium suum per humilitatem patientie  sustinet. Sed ille imitator diaboli factus de sublimi in tartarum decidit: iste uero uestigia Christi secutus, de terrenis ad celestia regna conscendit.

»Diues commotus confirmatur ab amicis: humilis autem cum ceciderit expellitur et a notis. Diuiti decepto multi recuperatores: locutus est superbe, et iustificauerunt illum. Humilis deceptus est, insuper et arguitur: locutus est sensate, et non est datus ei locus. Diues locutus est, et omnes tacuerunt, et uerbum illius usque ad nubes producent. Pauper locutus est, et dicunt: Quis est hic? et si offenderit, subuertunt illum.« Adhuc ergo eumdem tenorem seruat quem superius de diuite et paupere ceperat, quia multi sunt qui per adulationem diuitum uerba et facta exaltant, et pauci qui  humilium doctrinam et uirtutem rite intelligunt. Arrogantes enim semper inueniunt suos predicatores, et humiles e contrario reperiunt sui contemptores atque reprehensores. Iuxta illud quod in Prouerbiis scriptum est: Diuitie addunt amicos plurimos, a paupere autem et hi, quos habuit, separantur . Et item: »Multi, inquit, colunt personam potentis, et amici sunt dona tribuentis: fratres hominis pauperis oderunt eum, insuper et amici procul recesserunt ab eo .« Quod etiam iniustum iudicium Ecclesiastes uidens inter homines, reprehendit, dicens: »Hanc quoque uidi sub sole sapientiam et probaui maximam: Ciuitas parua et pauci in ea uiri. uenit contra eam rex magnus, et uallauit  eam, exstruxitque munitiones per gyrum, et perfecta est obsidio. Inuentusque est uir pauper et sapiens, et liberauit urbem per sapientiam suam, et nullus deinceps recordatus est hominis illius pauperis. Et dicebam ego meliorem esse sapientiam fortitudine: quomodo ergo sapientia pauperis contempta est, et uerba eius non sunt audita,« aliis omnia incerta dicentibus, et iustum ab iniusto amplius nichil habere. Ego sapientiam Dei maxime etiam in hoc comprobaui, quod contra omnium suspicionem uir pauper et sapiens tanto malo liberat ciuitatem; et ingratam hominum miror obliuionem, qui postquam fuerint liberati, nemo meminit sapientis illius pauperis, nemo refert gratias pro salute; sed omnes honorant diuites, qui in periculo nichil subuenire potuerunt.  Quanquam enim nullus meminerit sapientis pauperis illius, cum leta sint omnia, sed uniuersi diuitias et potentiam admirentur, ego tamen secundum patrum traditiones magis honoro contemptam sapientiam et uerba que nullus audire dignatur.

»Bona est substantia, cui non est peccatum in conscientia: et nequissima paupertas in ore impii.« Bona est enim et utilis substantia, que per iustitiam acquiritur, et non per fraudem uel auaritiam congregatur, quia huiusmodi possessoris conscientiam doli uel malitie peccatum non concutit. Conturbat autem domum suam qui sectatur auaritiam, quoniam abominatio apud Deum est. Pondus et pondus, et statera dolosa non est bona. Hec autem iuxta historiam. Secundum allegoriam autem  bona est substantia sanctarum Scripturarum, quam fidelis uir meditando et bene operando coaceruat in mentis sue sinum, quod etiam non compungit erroris delictum: quia non deseruit ueritatis statum. E contrario uero hereticorum doctrina inops semper ueritatis nequissima est, quia opulentia caritatis in ea non est, et ideo dicit nequissimam paupertatem esse in ore impii, quia uerbis malignis preparat sibi egestatem sempiternam.

»Cor hominis immutat faciem illius siue in bona, siue in mala.« Sepe per indicium uultus et uerborum qualitatem deprehenditur motus mentis, siue ad bonum, siue ad malum. Iuxta illud quod in Prouerbiis legitur: »Cor gaudens exhilarat faciem, in merore animi deiicitur spiritus .« Et  Dominus in Euangelio: »Bonus, inquit, homo de bono thesauro cordis sui profert bonum, et malus homo de malo thesauro profert malum. Ex abundantia enim cordis os loquitur .«

»uestigium cordis boni et faciem bonam difficile inuenies et cum labore.« Quia multi simultate uiuunt et ficte loquuntur, ideo dicit difficile hunc inueniri in quo cor et facies, hoc est cogitatio et operatio atque doctrina in bono concordent. Ubicunque autem hoc inueneris, da gloriam Deo, quia ipsius est donum, a quo etiam »omne datum optimum, et omne donum est perfectum .« Heretici autem omnes atque schismatici extranei sunt ab hoc munere, quia procul sunt a recta fide et bona operatione:  »Omnia enim munda mundis: coinquinatis autem et infidelibus nichil mundum, quoniam polluta est eorum mens et conscientia.«



CAPUT IX. Laudat uirum qui non lapsus sit in ore suo, hoc est qui non emittit uerbum quo capiatur.

 »Beatus uir qui non est lapsus uerbo ex ore suo, et non est stimulatus in tristitia delicti.« Beatum dicit eum esse qui uerborum suorum cautelam habet, ne forte ea loquatur de quibus postmodum peniteat: quia qui custodit os suum et linguam suam, custodit ab angustiis animam suam. Huic quippe sententie concordant uerba Iacobi, dicentis: »Si quis in uerbo non offendit, hic perfectus est uir .« Sed queritur quomodo dicit  perfectum esse uirum, qui in uerbo non offendit, cum premitteret idem apostolus dicens: »In multis offendimus omnes .« Et Salomon ait: »Non est homo iustus in terra qui faciat bonum et non peccet .« Et Psalmista: »Ego, inquit, dixi in excessu mentis mee, Omnis homo mendax .« Et Ioannes euangelista: »Si dixerimus, ait, quia peccatum non habemus, ipsi nos seducimus, et ueritas in nobis non est .« Ad quod responderi potest quia diuerse offensionum sunt species. Aliter namque electi, aliter offendunt reprobi, Salomone testante, qui ait: »Septies enim cadit iustus, et resurgit: impii autem corruent in malum .« Etsi enim iustus per fragilitatem carnis, uel ignorantiam forte offenderit, iustus tamen esse non  desistit, quia ut quotidiana est huiusmodi et ineuitabilis offensio, ita est et quotidiana orationum ac bonorum operum medela, que offendentem iustum, ne in terram proruat, et nuptialem caritatis ac fidei uestem puluere uitiorum sordidet, ocius erigit. »Si quis ergo in uerbo non offendit, hic perfectus est uir.« Illo uidelicet uerbo, cuius offensionem humana potest uitare fragilitas, ut est uerbum doli, detractionis, maledictionis, superbie, iactantie, excusationis in peccatis, emulationis, dissensionis, heresis, mendacii, periurii, sed et otiose nec non etiam superflue locutionis, in his que necessaria uidentur: in quo nimirum uerbo quisque se sine offensione custodit, hic perfectus est uir.

»Felix qui non habuit animi sui tristitiam, et  non excedit a spe sua.« Felix est qui in presentis uite aduersitatibus non contristatur, sed agonem suum Domino commendat, sperans ab ipso in futura uita mercedem laboris sui. Item felix est qui cauet se a peccatis. Unde merito contristatur, quisquis se his implicauit, et bonis operibus insistit, pro quibus sperare debet premia eterne uite. Omnis enim qui Dei mandata custodit, et fidem, spem et caritatem seruare in presenti uita contendit, si usque ad finem perseuerauerit eternam in celis beatitudinem cum Christo possidebit. Dicit enim Ioannes apostolus: »Charissimi, si cor nostrum non reprehenderit nos, fiduciam habemus ad Deum, et quodcunque petierimus, accipiemus ab eo: quoniam mandata eius custodimus, et ea que sunt placita coram eo facimus  .« Cor nostrum non reprehendit nos, si a malis actibus abstinemus, et bona opera agimus non pro terrena laude, sed pro celesti gloria. Et iuxta illud Dominicum preceptum, dimittimus debitoribus nostris, sicut et nobis debita nostra ab eo dimitti uolumus. Tunc fiduciam habemus quod ea que a Deo petierimus, accipiemus, quia eius uoluntati obtemperare in omnibus parati sumus. Magna hec et desiderabilis fidelibus data promissio. Si quis uero tam uecors et absurdus est, ut promissis non delectetur celestibus, saltem pertimescat hoc, quod e contrario Sapientia terribiliter intonat, dicens: Qui »auertit aurem suam, ne audiat legem, oratio eius erit exsecrabilis .«

 »uiro cupido et tenaci sine ratione est substantia, et homini liuido ad quid aurum? Qui aceruat ex animo suo iniuste aliis congregat, et in bonis illius alius luxuriabitur.« Auaritie pestem nequissimam describit, que excruciat mentem possessoris sui, nec eum permittit laboris sui consequi fructum, sed ipse in egestate uitam suam agens, omnia que per fas nefasque congregauit, aliis consumenda relinquit. De quo in Ecclesiaste scriptum est: »Si quis uixerit multos annos, et plures dies etatis habuerit, et anima illius non utatur bonis substantie sue, sepulturaque careat, de hoc ego pronuntio quod melior sit illo abortiuus. Frustra enim uenit et pergit ad tenebras, et obliuione delebitur nomen eius .« Nempe diuitem auarum demonstrat,  qui cum stultissima se parcitate crucians, aliis deuoranda conseruet bona, eiusque anima cupiditate et auaritia contabescat, multo deterioris conditionis sit abortiuo illo, qui statim ut natus est interiit. Ille enim nec mala nec bona uidit. Iste uero cum bona possederit, semper tristis et cogitatione excruciatus est, et tamen ambo equali fine rapientur.

»Qui sibi nequam est, cui alii bonus erit? et non iucundabitur in bonis suis. Qui sibi inuidet, nichil est illo nequius. Et hec redditio est malitie illius; et si benefecerit, ignoranter et non ualens facit, et in nouissimo manifestat malitiam suam.« Licet hec secundum historiam, uoluntatem et uitam auari et inuidi describant, qui frustra laborant, quoniam  laborem suum inaniter consumunt, nec de bonis suis unquam letitiam habebunt, tamen allegorico sensu designant philosophos et hereticos, qui sine Christi fide congregant diuitias dogmatum in malum suum, a quibus ipsi nullam utilitatem possunt consequi, nec sectatoribus suis fructum relinquere perpetuum; imo penam itidem inuentores malorum simul et sequaces eorum merentur eternam, et perdunt diuitias suas quas sibi perpetualiter proficere sperabant.

»Nequam est oculus liuidi, et auertens faciem, et despiciens animam suam.« Quia superius dixerat nichil esse iniquius illo qui sibi inuidet, hoc est legitime bono non utitur concesso, eo quod propter auaritiam et parcitatem negligit bonum habere  largitatis et misericordie, hunc quoque idem repetit, dicens: oculum liuidi esse nequam, hoc est mentem malignam. Unde et auertit faciem suam, ne indigenti misericordiam tribuat; nec sue anime consulit, seminans terrena ut metat celestia. Congregat enim diuitias in malum suum. Thesaurizat, et ignorat cui congregat ea, et anima eius non implebitur bonis. Unde et subiungitur:

»Insatiabilis oculus cupidi in parte iniquitatis: non satiabitur donec consumat arefaciens animam suam.« Sine fructu enim bonorum operum consumit uitam suam, et sterilem animam perpetuis ignibus gehenne tradit excruciandam.

 »Oculus malus ad mala; et non satiabitur pane, sed indigens et in tristitia erit super mensam suam.« Oculum hic appellat intentionem mentis per quam malus homo semper uergit ad mala, peruersa scilicet opera faciendo et perpetrando grauia peccata. Hic non satiabitur pane uite, sed in remuneratione futura indigentia laborabit perpetua. Mystice autem hereticorum oculus, quia semper ad errores sequendos intentus est, panem celestem, hoc est intellectum diuine sapientie non meretur; sed in mensa sacrarum Scripturarum indigentia tenuatur sempiterna.



CAPUT X. Benefaciendum semper, quia mors non tardat de uiro sancto, uel martyre, uel confessore, uel iusto: laus  Sapientie.

»Fili, si habes, bene fac tecum, et Deo dignas oblationes offer. Memor esto quoniam mors non tardat, et testamentum inferorum quod demonstratum est tibi. Testamentum enim huius mundi morte morietur.« Hec Euangelica doctrina est ad futuram et celestem nos instruens uitam, ut contempta mundi luxuria, bonorum operum dignas oblationes Deo quotidie offeramus: quia breue est huius uite spatium, in quo licet operari. Finis autem uniuersorum appropinquat, quando iam non est tempus operandi, sed singulos quosque iuxta meritum suum remunerandi. Unde ipsa ueritas ait: »Currite dum lumen habetis, ne forte tenebre uos comprehendant .« Et item: »Dum  lucem, inquit, habetis, credite in lucem, ut filii lucis sitis .« Et iterum: »Operamini donec dies est: uenit enim nox, quando iam non licet operari .« Hinc et Paulus ait: »Ergo dum tempus habemus, operemur bonum ad omnes, maxime autem ad domesticos fidei .« De hoc et subiungitur:

»Ante mortem benefac amico tuo, et secundum uires tuas exporrigens da pauperi; et non defrauderis a die bona, et particula boni operis non te pretereat: nonne aliis relinques labores tuos et dolores?« Hic tempus est benefaciendi, illic autem mercedem accipiendi. Hic tempus laboris, illic requiei. Hic hora seminandi, illic fructus metendi.  Unde et per Paulum dicitur: »Que enim seminauerit homo, hec et metet; et alibi: »Qui parce, inquit, seminat, parce et metet; et qui seminat in benedictionibus, de benedictionibus metet uitam eternam: hilarem enim datorem diligit Deus .« Hinc et in Prouerbiis Sapientia admonet, dicens: »Usquequo piger dormies? quando consurges e somno tuo? Paululum dormies, paululum dormitabis, paululum conseres manus, ut dormias, et ueniet tibi quasi uiator egestas, et pauperies quasi uir armatus; si uero impiger fueris, ueniet ut fons messis tua, et egestas longe fugiet a te .« Mundus enim transit et concupiscentia eius. Iusti autem in perpetuum uiuent, et apud Dominum est merces eorum.

 »In diuisione sortis da et accipe, et iustifica animam tuam. Ante obitum tuum operare iustitiam, quoniam non est apud inferos inuenire cibum.« In diuisione sortis dat et accipit, qui hic uerbum doctrine proximis suis impendit, et bonorum actuum exempla relinquit, ut in futuro pro hoc premium eterne uite accipiat. Iustificat ille animam suam, qui per confessionem et penitentiam mundat mentem suam; et operatur iustitiam, qui mandatorum Dei diligentem habet custodiam, quoniam non est apud inferos inuenire cibum, hoc est pabulum uite. »Quoniam non est, inquit, in morte qui memor sit tui: in inferno autem quis confitebitur tibi ?«

»Omnis caro sicut fenum ueterascet, et sicut  folium fructificans in arbore uiridi. Alia generantur et alia deiiciuntur: sic generatio carnis et sanguinis: alia finitur, et alia nascitur.« Comparat humanam naturam secundum carnis conditionem ad feni et folii similitudinem: quia sicut fenum in terra, uel folium in arbore nascitur, crescit, uirescit, exsiccatur et deiicitur, ita carnis nostre natura nascitur ex progenie parentum, crescit in infantia atque pueritia, florescit in adolescentia, maturescit in iuuentute, arescit in senectute, et deiicitur in morte. Unde per Ecclesiasten dicitur: »Generatio uadit et generatio uenit, terra in seculum stat .« Hinc et Isaias ait: »Omnis caro fenum, et omnis gloria eius quasi flos agri; exsiccatum est fenum, et cecidit flos, quia spiritus Dei sufflauit  in eo. uere fenum est populus: exsiccatum est fenum, cecidit flos; uerbum autem Domini nostri manet in eternum .« A generali incipiens: »Omnis caro fenum, et omnis gloria eius quasi flos feni,« peruenit ad speciale, ut nichilominus dicat de populo: »uere fenum est populus.« Et reuera si quis fragilitatem carnis aspiciat, et quod per horarum momenta crescimus atque decrescimus, nec in eodem manemus statu, ipsumque quod loquimur, dictamus et scribimus de uite nostre parte preteruolat, non dubitauit carnem fenum dicere, et gloria eius quasi florem feni, siue prata camporum: qui dudum infans, subito puer; qui puer, repente iuuenis; et usque ad senectutem per spatia mutatur incerta, et ante se senem intelligit,  quam iuuenem non esse miretur. Pulchra mulier, que adolescentulorum post se trahebat greges, arata fronte contrahitur: et que prius amori, postea fastidio est. Quod et egregius apud Grecos scribit orator speciem corporis aut tempore deficere aut languore consumi. Exsiccata est igitur caro, et cecidit pulchritudo, quia spiritus furoris Dei atque sententie flauit in ea, ut a generali disputatione ad Scripture ordinem reuertamur, qui portat imaginem terreni, et seruit uitiis atque luxurie, eius caro fenum est, flosque preteriens. Qui autem habet atque custodit imaginem celestis, illa caro est, que cernit salutare Domini, que quotidie renouatur in cogitationem secundum imaginem Creatoris, et incorruptibile  atque immortale corpus accipiens mutat gloriam non naturam: »uerbum autem Dei nostri,« et hi qui uerbo satiati sunt, »permanent in eternum.« Unde subiungitur:

»Omne opus corruptibile in fine deficiet; et qui illud operatur, ibit cum ipso; et omne opus electum iustificabitur. Et qui operatur illud, honorabitur in illo.« Opus corruptibile in fine deficiet, quando carnalis concupiscentia cum infructuosis operibus carnis in fine presentis uite sine remuneratione deficiet uite eterne; et qui illud operatur, cum ipso ibit, quando anima simul cum carne, per quam peccauit, pro peccatis suis in interitum uadit; et omne opus electum iustificabitur, hoc est, effectus bonarum actionum, iustitie premium merebitur;  operatorque illius honorabitur in ipso, quando cum electis angelis et sanctis hominibus, regno potietur eterno: quod et Paulus apostolus in Epistola sua ostendit, dicens: »Nolite errare, Deus non irridetur; que enim seminauerit homo, hec et metet; quoniam qui seminat in carne sua, de carne metet corruptionem; qui autem seminat in spiritu, de spiritu metet uitam eternam .«

»Beatus uir qui in sapientia sua morabitur, et qui in iustitia sua meditabitur, et in sensu cogitabit circumspectionem Dei.« Beatum illum esse describit qui in sapientia morabitur, hoc est in meditatione sanctarum Scripturarum assiduus erit, et secundum id quod ibi legit recte uiuendo opera facit iustitie; et hec agens non humanum fauorem,  sed diuinam querit laudem, illi soli placere cupiens, qui inspector est cordis et quem nemo fallere potest.

»Qui excogitat uias illius in suo corde et in absconditis illius intelligens, uadens post illam quasi inuestigator, et in uiis illius consistens.« uie sapientie sunt precepta diuina, et abscondita illius celestia sunt sacramenta. Hec ergo qui diligenter discit, et studiose meditando rimatur, hoc opere studens perficere, quod sana intelligit fide, ipse sine dubio beatus erit, quia conditori suo ueraciter placebit: quod et Psalmista similiter comprobauit, dicens: »Beati immaculati in uia, qui ambulant in lege Domini. Beati qui scrutantur testimonia eius, in toto corde exquirunt eum  .«

»Qui respicit per fenestras, et in ianuis illius audiens.« Fenestre sunt sapientie testimonia Scripture sacre; ianua quoque lingue predicatorum in his qui assidue discendo commoratur, oculumque mentis et aurem obedientie exhibet, ille procul dubio claritatem superni luminis percipiet.

»Qui requiescit iuxta domum illius, et in parietibus illius figens palum.« Domum sapientie possumus intelligere Scripturam sacram, ubi ipsa latet et ueiamento litterarum tegitur, sed a pie querentibus salubriter inuenitur; parietes autem illius duo sunt Testamenta, in his qui figit palum, hoc est,  scribendi adhibet studium secundum regulam utique fidei, et sensum catholicum, remunerationis sue non perdet premium.

»Statuet casulam suam ad manus illius, et requiescunt in casula illius bona per euum.« Et quid per casulam nisi sacerdotii dignitas exprimitur? Ille enim casulam suam ad manus sapientie apponit, qui doctoris officium in Ecclesia gerens sane doctrine opera iustitie coniungit, ut auditores suos per rectam doctrinam simul instruat, et per bona exempla, ut in utriusque muneris utilis fiat expensione.

»Statuet filios suos sub tegmine illius, et sub ramis illius morabitur. Protegetur sub tegmine illius a feruore, et in gloria eius requiescet.«  Tunc filios suos bonus doctor statuet sub tegmen sapientie, quando subditos eos faciet celesti discipline: quia et sub ramis illius morabuntur, quando iuxta traditionem eius irreprehensibiliter conuersabuntur. Protegetur sub tegmine illius a feruore, quia eius munere ab inimicorum defendetur furore: hic et in gloria eius requiescet, quia per eius ducatum spem uite eterne habebit.

 »Qui timet Deum faciet bona, et qui continens est iustitie apprehendet illam.« Perspicuum est quod nemo, nisi per timorem Dei et conuersationem iustitie, exsecutor fieri possit sapientie; quanto enim quis sollicitior est in custodia mandatorum Dei, et studiosior in iusta conuersatione, tanto largius gaudet in sapientie  perceptione.

»Et obuiabit illi quasi mater honorificata, et quasi mulier a uirginitate suscipiet illum.« Merito ergo Sapientia mater nuncupatur propter gratiam nutrimenti, et uirgo propter speciem pulchritudinis et sanctitatem castitatis, quoniam nichil in ea est immundum neque coinquinatum; ipsa est enim candor lucis eterne, et speculum sine macula Dei maiestatis, et imago bonitatis illius, et per ipsam sanati sunt quicunque placuerunt Deo a principio.

»Cibauit illum pane uite et intellectus.« Dicitur panis uite, dicitur et panis mendacii; sed panis uite corpus est Christi, uel doctrina diuine sapientie: »quia non in pane solo uiuit homo,  sed in omni uerbo quod procedit de ore Dei .« Panis uero mendacii doctrina est hereticorum, que commessoribus suis mortem infert perpetuam.

»Et aqua sapientie salutaris potauit illum.« Legitur aqua in bono, legitur et in malo; sed aqua in bono significat gratiam Spiritus sancti, uel haustum celestis Sapientie, ut est illud Dominicum: »Qui biberit, inquit, aquam quam ego dabo ei, fiet in eo fons aque salientis in uitam eternam .« Aqua autem in malo, ut est illud in Prouerbiis: »Aque furtiue dulciores sunt, et panis absconditus suauior :« quod nimirum significat sectam et deceptionem hereticorum, que errantibus propter  eloquentiam uerborum uidetur esse suauior et probabilior.

»Et firmabitur in illo, et non flectetur.« Firmabitur in sanctis uiris uigor celestis sapientie, qui nescit hereticis et impugnatoribus catholice fidei et uere religionis ullo modo cedere, sed fortiter resistere; et hoc donum est Dei, qui utique per Spiritus sui gratiam fideles contra aduersarios suos confortat et roborat. Unde et sequitur:

»Et continebit illum et non confundetur.« Qui enim adheret Domino, nequaquam confusionem inimicorum patietur, sed ueritate uincente satis ubique honorabitur. Unde propheta ad Dominum aii: »Uniuersi qui te exspectant, Domine, non confundantur;  confundantur iniqui facientes uana ;« et item: »Beatus uir qui impleuit desiderium suum ex ipsis, non confundetur, dum loquetur inimicis suis in porta.

»Exaltabit illum apud proximos suos, et in medio Ecclesie aperiet os illius, et implebit illum spiritu sapientie et intellectus, et stola glorie uestiet illum. Iucunditatem et exsultationem thesaurizabit super illum, et in nomine eterno hereditabit illum.« Eleganter expressit formam apostolorum et predicatorum sancti Euangelii, quos diuina sapientia, Christus uidelicet, qui est Dei uirtus et Dei sapientia, uniuerse preposuit Ecclesie, et pre ceteris fidelium turbis in arce dignitatis collocauit; hunc ergo cetum eximium doctorum diuina  potentia intus Spiritus sui gratia illuminauit, et foris copiam elocutionis administrauit, ut bonum quod ipsi intelligebant mente, aliis facundo exponerent sermone; et recte, ut summus Dominus, qui electis discipulis suis sacerdotii dignitatem tribuit, elegantiam simul sane doctrine, et auiditatem sacrarum uirtutum tribueret, quatenus nomen bonum et premium magnum in celesti regno pro hoc hereditarent in perpetuum.

»Homines stulti non apprehendent illam; et homines sensati obuiabunt illi.« Homines stulti sunt pagani, qui idola uana colunt pro uero Deo; sunt et Iudei, qui crucifigentes Filium Dei, et respuentes Euangelium eius temporibus gratie, umbram legis seruare uolunt. Sunt etiam et heretici,  qui sinceritatem sacrarum Scripturarum suis erroribus corrumpunt, et homines falsis doctrinis decipiunt. Hi ergo omnes non apprehendent sapientiam, quia Spiritus sanctus discipline effugiet fictum; et in maleuolam animam non introibit sapientia. E contrario autem homines sensati, hoc est, homines catholici et religiosi, hi obuiant illi, quia cogitatione, sermone, simul et opere diuine decernunt obtemperare uoluntati. Superius enim dixerat, quod qui continens esset iustitie, is apprehenderet sapientiam, et obuiaret illi quasi mater honorificata; et nunc dicit sensatum hominem obuiare eidem sapientie, ut intelligamus diuinam pietatem semper pronam esse ad misericordiam, et sponte suam hominibus  conferre uelle gratiam, si ad eius perceptionem condignam eorum inuenerit diligentiam; dicit enim alibi ipsa Sapientia: »Ego diligentes me diligam, et qui mane uigilauerint ad me, inuenient me .« Quod autem sequitur:

»Homines stulti non uidebunt illam; longe enim abest a superbia et dolo,« ostendit superuacuum et inutilem esse hereticorum laborem, qui pene quotidie desudant docendo et scribendo, diuinorum librorum uentilantes sententias, cum procul sint ab intelligentia uere sapientie; superbia enim illorum qua contemnunt sanctorum Patrum sequi regulam, et dolus quo auditores suos a tramite iustitie seducere certant, non permittit eos ad illius peruenire notitiam; ceci enim sunt, et duces cecorum, et in  errorem mittentes: ideo cum sequacibus suis simul cadent in foueam perditionis.

»uiri mendaces non erunt illius memores, et uiri ueraces inuenientur in illa.« Qui sunt uiri mendaces, nisi heretici et omnes corruptores legis Dei? qui non sunt sapientie Dei memores, quia ueritatis sunt desertores, et mandatorum Christi contemptores. Si enim ueraces esse uoluissent, nunquam Euangelio Dei contraria sentirent uel docerent. Ait enim ipsa ueritas: »Omnis qui est ex ueritate, audit uocem meam:« uiri ergo ueraces ideo inueniuntur in illa, quia credendo, meditando, atque bene operando semper commorantur in ipsa.

»Et successum habebunt usque ad inspectionem Dei.« Hi ergo successum, hoc est, profectum uirtutum  habebunt, usque ad contemplationem uultus Dei, donec eterna claritate diuine maiestatis cum angelis Dei perpetualiter satientur, et impleatur in eis illud Psalmiste quod de electis Dei sub typo bone arboris protulit, dicens: »Erit tanquam lignum quod plantatum est secus decursus aquarum, quod fructum suum dabit in tempore suo; et folium eius non decidet, et omnia quecunque fecerit prosperabuntur .« Ambulabunt enim de uirtute in uirtutem; uidebitur Deus deorum in Sion. E contrario uero, quid sequatur de aduersariis legis Dei uideamus.

»Non est speciosa laus in ore peccatoris, quoniam non est a Domino missus.« Non est enim Deo placita doctrina hereticorum, que fraude et malitia  plena est, et mendacio sordet; nec ipsi ex Deo, hoc est, ab Spiritu Dei sunt ad predicandum directi, sed maligno spiritu inflati ex corde suo proferunt ea que peruerse loquuntur. De quibus Psalmista ait: »Labia dolosa in corde, et corde locuti sunt mala: disperdat Dominus uniuersa labia dolosa, et linguam magniloquam: qui dixerunt: Linguam nostram magnificabimus, labia nostra a nobis sunt, quis noster Dominus ?« Hinc et per Ieremiam dicitur: »Falso prophete uaticinantur in nomine meo: non misi eos, et non precepi eis, neque locutus sum ad eos. uisionem mendacem, et diuinationem, et fraudulentiam, et seductionem cordis sui prophetant uobis .

 »Quoniam a Deo profecta est sapientia.« Omnis enim sapientia  a Domino Deo est, quia Christus unigenitus Dei Filius a Deo Patre natus est, qui in Euangelio ait: »Exiui a Patre, et ueni in mundum ; et iterum: »Ego lux in hunc mundum ueni .« A Deo enim profecta est sapientia, quia a fonte uite processit ueritatis doctrina, cui rite omnis competit laus, uirtus et gloria. Unde et sequitur:

»Sapientie enim Dei astabit laus, et in ore fideli abundabit, et dominator dabit eam illi .« Dat enim Dominus fideli amatori suo intellectum sapientie et uerba prudentie, ut legis sue uerax agnitor et idoneus doctor existat; nec ipse donum  largitatis sue alicui inuidet, qui uult omnes homines saluos esse, et ad agnitionem ueritatis peruenire; ideo consequenter dicit.

»Non dixeris per Deum abest: que odit enim ne feceris.« Cauendum est ne ea faciamus, que illi displicere omnino non ignoramus, et sic eius sapientie ueraciter participes sumus. Unde et scriptum  est: »Concupiscis sapientiam? Serua mandata, et Dominus prebebit illam tibi .«

»Non dicas: Ille me implanauit; non enim necessarii sunt illi homines impii.« Non est enim erroris nostri, et praue actionis causa Deo deputanda, quia ruina nostra non est illi necessaria, sed magis ipse alleuat omnes qui ruunt, et erigit omnes elisos; de quo Iacobus apostolus in Epistola sua scripsit, dicens: »Nemo cum tentatur, dicat quod a Deo tentetur: Deus enim intentator malorum est ;« subauditur tentamentorum, ipse enim neminem tentat.« Ea uidelicet tentatione, que decipit miseros ut peccent: »Bonus est enim Dominus sperantibus in se, anime querenti illum .«

 »Omne exsecramentum erroris odit Deus, et non erit amabile timentibus illum.« Sicut enim omnem errorem detestatur Deus, sic et ille qui timet Deum, exsecratur uniuersam erroris nequitiam, et omni studio atque sagacitate festinat peruenire ad ueritatis notitiam.



LIBER QUARTUS



CAPUT PRIMUM. Quod Deus ab initio hominem constituens in manu sua consilium reliquit.

 »Deus ab initio constituit hominem, et reliquit illum in manu consilii sui: adiecit mandata et precepta sua.« Conditor ergo noster quando creauit celum et terram, et diuersas species germinum atque animalium in eis esse constituit, hominem ad imaginem suam condidit, ceterisque animantibus illum prefecit, dans illi liberum arbitrium, ut ipse imaginem Dei tenens, quanto gloriosior fuisset ceteris, tanto deuotior esset in subiectione sui conditoris. Sed ille abusus concessa hac potestate per suggestionem antiqui serpentis erexit se in contrarietatem sui artificis, uolens propria uti potestate, nec subditus esse sub creatoris sui dominatione. Unde factum est ut transgressor mandatorum Dei existens,  id quod sublimius accepit pre ceteris, minoratum haberet omni tempore sue peregrinationis. Nec iam aliter saluari possit, nisi per gratiam Iesu Christi, uidelicet sui Redemptoris; liberum enim arbitrium se excecauerat, et ipsum se illuminare non poterat. Nunc autem idem arbitrium conuersum est, non euersum; et donatum est ei aliter uelle, aliter sapere, aliter agere, et incolumitatem suam non in se, sed in medico collocare, quia necdum tam perfecta utitur sanitate, ut ea que ei nocuerant, nequeant iam nocere, aut in salubribus possit iam uiribus suis temperare. Proinde homo qui in libero arbitrio fuit malus, in ipso libero arbitrio factus est bonus; sed per se malus, per Deum bonus, qui eum ita in illum mitialem honorem alio initio reformauit, ut ei non  solum culpam male uoluntatis et actionis remitteret, sed etiam bene uelle, agere atque in his permanere  donaret: »Omne enim, inquit apostolus Iacobus, datum optimum, et omne donum perfectum desursum est, descendens a patre luminum :« qui quale sit liberum arbitrium, quod humano spiritu agitur, et quale sit quod a Deo regitur, euidenter ostendit, dicens: »Quod si zelum amarum habetis, et contentiones sint in cordibus uestris, nolite gloriari aduersum ueritatem et mendaces esse: non est ista sapientia desursum descendens, sed terrena, animalis, diabolica; ubi enim zelus et contentio, ibi inconstantia et omne opus prauum: que autem desursum est sapientia, primum quidem pudica est, deinde pacifica, modesta, suadibilis, plena misericordia et fructibus bonis, non diiudicans, sine simulatione .« Quicunque ergo his uirtutibus  student atque inherent, non sua, sed superna sapientia illustrati sunt: quoniam Dominus dat sapientiam, et a facie eius scientia et intellectus ; et hec eorum uerissima gloria est, si non in se, sed in Domino gloriantur.

»Si uolueris mandata conseruare, conseruabunt te, et in perpetuum fidem placitam facere.« Quicunque ergo mandata Dei custodire, et operibus implere elegerit, fidemque rectam et catholicam usque in finem uite tenuerit, ab insidiis antiqui hostis illesus sub protectione omnipotentis Dei manebit: quia et ipsa ueritas in Euangelio ostendit, ubi ait: »Si quis sermonem meum seruauerit, mortem non uidebit in eternum .« Et item: »Si quis diligit me, sermonem meum seruabit; et Pater meus  diliget eum, et ad eum ueniemus, et mansionem apud eum faciemus .«

»Apposuit tibi aquam et ignem, ad quod uolueris porrige manum tuam.« In igne tribulatio, in aqua refrigerium exprimitur. Apposita ergo sunt coram nobis tribulatio, et prosperitas; si uoluerimus opere exercere mandata Dei, habebimus consolationem uite eterne; si autem contemptores fuerimus mandatorum eius, sequetur nos in furore pene gehenne: quod et euidentioribus consequenter exprimitur uerbis, cum subiungitur:

»Ante hominem uita et mors, bonum et malum: quod placuerit ei, dabitur illi.« Multis enim in locis sancta Scriptura nos instruit quomodo per obseruantiam preceptorum Dei possimus heredes fieri  celestis regni; et e contario qualiter per negligentiam et contemptum uerborum eius, erimus pabulum ignis eterni. Unde in Deuteronomio scriptum est: »Si audiens iudicia Domini custodieris ea et feceris, custodiet Dominus Deus tuus tibi pactum et misericordiam, quam iurauit patribus tuis, et diliget te, et multiplicabit .« Et iterum: »Sciens, inquit, quia Dominus Deus tuus ipse est Deus fortis et fidelis, custodiens pactum et misericordiam diligentibus se, et his qui custodiunt precepta eius in mille generationes; et reddens odientibus se statim, ita ut disperdat eos, et ultra non differat, protinus eis restituens quod merentur .« Hinc et per Psalmistam dicitur: »Custodit Dominus omnes diligentes se, et omnes peccatores disperdet .«  Hinc et Salomon ait: »Abominatio est Domino uita impii; qui sequitur iustitiam, diligitur ab eo .« Hinc et ipsa ueritas in Euangelio ait: »Si uis ad uitam ingredi, serua mandata .« Et item: »Qui soluerit, inquit, unum de mandatis istis minimis, et docuerit sic homines, minimus uocabitur in regno celorum. Qui autem fecerit et docuerit, hic magnus uocabitur in regno celorum .« Et item: »Non est arbor bona, que facit fructus malos; neque arbor mala, faciens fructum bonum: unaqueque enim arbor ex fructu suo cognoscitur: omnis arbor, que non facit fructum bonum, excidetur et in ignem mittetur .«

»Quoniam multa sapientia Dei, et fortis in potentia, uidens omnes sine intermissione.« Nullus enim  presentiam Dei effugere potest, nec aliquid cogitare aut agere quod eum lateat. Unde scriptum est: »Omnes uie hominum patent oculis eius; spirituum ponderator est Dominus, quia maiestas eius omnia comprehendit .« Quod et Psalmista considerans, ait: »Quo ibo a spiritu tuo, et a facie tua quo fugiam: si ascendero in celum, tu illic es; si descendero in infernum, ades .« Et ideo necesse est ut homo semper in omni uita sua cautus sit, et ea cogitet, loquatur et agat, que diuino sint digna conspectu, et que illi placere ualeant.

»Oculi Domini ad timentes eum, et ipse agnoscet omnem operam hominis.« Quamuis ergo oculi  Domini semper contemplentur bonos et malos, et nouerit omnia, tamen proprie oculi eius dicuntur ad timentes eum respicere, quia misericordie eius intuitus ad illos maxime respicit; et ea dicitur agnoscere, que constat eum probare; eaque nescire, que nullo modo uult probare. Unde scriptum est: »Nouit Dominus uiam iustorum, et iter impiorum peribit : Hinc et in Euangelio legitur ad stultas uirgines pulsantes ostium, et introitum sero querentes, ipse Dominus respondisse: Amen dico uobis, nescio uos :« et ideo quid faciendum nobis sit consequenter ostendit, dicens: »uigilate itaque, quia nescitis diem neque horam.« Beatus ergo est qui uigilat semper, et custodit uestimenta sua, hoc est, actus suos, ne nudus ambulet, et non uidelicet  uacuus bonis operibus in aduentu iudicis appareat: quia ira uiri non parcet in die uindicte, et rex qui sedet in solio iudicii dissipat omne malum intuitu suo. Iuxta est enim dies Domini, et tribulabitur ibi fortis.

»Nemini mandauit impie agere et nemini dedit spatium peccandi.« Sicut enim Dominus non est auctor peccatorum nostrorum, ita nec spatium aliquod temporis concessit, in quo homo impune peccare possit; sed semper mandat que recta sunt, et cohibet hominem a delictis.

»Non enim concupiscit multitudinem filiorum infidelium et inutilium.« Solummodo ergo illi placet, quod bonum est; omnis autem peruersitas infidelium et inutilium ei displicet: »Quoniam iustus  Dominus, et iustitiam dilexit, equitatem uidit uultus eius: odit omnes qui operantur iniquitatem, et perdet omnes qui loquuntur mendacium .«



CAPUT II. De multitudine filiorum malorum non esse letandum: quorum opera peruersa commemorat.

 »Ne iucunderis in filiis impiis, si multiplicentur; non oblecteris super ipsos, si non est timor Dei in illis; non credas uite illorum, et ne respexeris in labores illorum.« Hec sententia contra eos ualet qui delectantur in multitudine obsequentium et in turbis discipulorum, nec curant utrum secundum timorem Dei conuersentur, operibusque deseruiant iustitie, an sceleribus diuersis implicentur. Cum solummodo illa uera sit in subditis  delectatio, ubi sensus prudentia et honestas uite commendatur. Ceterum melius est in secreta quemlibet degere uita, quam inter indisciplinatos temporum suorum inutiliter consumere spatia. Unde et sequitur:

»Melior est enim unus timens Deum, quam mille filii impii: utile mori sine filiis quam relinquere filios impios.« Hoc et Saluator in Euangelio inuenitur probare, ubi docuit discipulos suos ab omni scandalo cauere, dicens: »Si oculus tuus scandalizat te, erue eum et proiice abs te. Bonum est cum uno oculo intrare in regnum Dei, quam duos oculos habentem mitti in gehennam ignis; et si dextera manus tua scandalizat te, abscinde eam et proiice  abs te: expedit enim tibi ut pereat unum membrorum tuorum, quam totum corpus tuum eat in gehennam .«

»Ab uno sensato inhabitabitur patria, et a tribus impiis deseretur.« Hoc est a catholico populo, qui in unitate fidei conuersatur, terra Ecclesie inhabitabitur, et ab hereticis, qui in sancte Trinitatis fide errant, deseretur. De quibus dicit Ioannes apostolus: »Ex nobis exierunt, sed non erant ex nobis; si ex nobis essent, permansissent utique nobiscum .« Aliter, unus sensatus intelligi potest, qui secundum regulam sancte Scripture fide et opere in semita permanet iustitie: tres autem impii qui patriam deserunt, illi sunt qui cogitatione, locutione et opere, semetipsos a bonorum sequestrant societate,  nec iam in patria consistunt: quia per diuersa scelera a fidelium consortio se abscindunt.

»Multa talia uidit oculus meus, et fortiora horum audiuit auris mea.« Quanto enim quis ardentius discit legem Dei, tanto maiore scientie illustratur lumine; et quanto diligentius mandata Dei seruauerit, tanto amplius in profectu uirtutum et caritatis mentis sue sinum dilatari gaudebit. Unde ipsa ueritas ait: »Qui habet mandata mea et seruat ea, ille est qui diligit me; qui autem diligit me, diligitur a Patre meo, et ego diligam eum, et manifestabo ei meipsum .

»In synagoga peccantium exardebit ignis, et in  gente incredibili exardescit ira.« Ira diuine indignationis et ignis iuste ultionis in peccantium multitudine et in fidelium cetu merito exardescit, quia dura mens illorum comminationis Dei uindictam non expauit, nec ob reuerentiam nominis eius se a peccatis cercere, et iustitie operibus insistere uoluit. Unde dicitur per Prophetam: »Pluit super peccatores laqueus: ignis, sulphur, et spiritus procellarum pars calicis eorum .«

»Non exorauerunt pro peccatis suis antiqui gigantes, qui destructi sunt confidentes sue uirtuti, et non pepercit peregrinationi Loth, et exsecratus est illos pre superbia uerbi illorum. Non misertus est illis gentem totam perdens, et extollentem se in suis peccatis.« Gigantes hos appellat, qui terrenis  desideriis irretiti, et peccatorum sarcinis pregrauati, cor indomabile gerunt, nec ad penitudinem illud flectere consentiunt; propterea misericordia Dei indigni, detrimentum sue salutis perpetientes in interitum eternum corruunt; possunt et heretici hoc nomine designari, qui confidentes in scientie sue uirtute, et in diuitiis gloriantes rhetorice, ab erroris sui deuio recedere, et ad uiam ueritatis conuerti detrectant; idcirco peregrinationi illorum, qua a catholica fide extorres fieri elegerunt, diuinum iudicium non parcet, sed totam gentem illorum perdet, exsecrans eos maxime propter superbiam doctrine nequam, et extollentiam, qua in peccatis suis superbiendo se iactitant contemnentes iudicium Dei,  et semetipsos in laqueum perditionis eterne mittentes.

»Et sicut sexcenta millia peditum, qui congregata sunt in duritiam cordis sui.« ueteris recordatur historie, ubi sexcenta tria millia Isrelitarum, qui exierunt de Aegypto propter duritiam cordis sui prostrati sunt in deserto, et nemo illorum in terram repromissionis intrauit preter Iosue et Caleb, qui sincera fide et deuoti in Dei seruitio permanserunt .

»Et si unus fuisset ceruicatus, mirum si fuisset immunis.« Censura enim diuini iudicii equitatem seruat in omnibus, et ideo nec uni nec pluribus parcet, si se a peccatis non conuerterint; nullum enim peccatum, ut in Scriptura testatur Deus, impunitum  dimittitur, quia aut homo ipse penam peccati in semetipso exigit, aut districti iudicis examinatione punietur.

»Misericordia enim et ira est cum illo. Potens exoratio, et effundens iram.« Misericordia enim »Domini super timentes eum redundat, et ira contemptoribus eius preparata est.« Apud eum pura et deuota multum preualet oratio, et furor eius super cor impenitens hominis iniqui, cui pena uindicte recte effundetur.

»Secundum misericordiam suam, sic correptio illius: hominem secundum opera sua iudicat.« ---»Iustus ergo est Dominus in omnibus uiis suis, et sanctus in omnibus operibus suis, qui reddet unicuique secundum opera sua: his quidem, qui secundum  patientiam boni operis misericordiam eius prestolantur, gloriam et honorem et incorruptionem querentibus, uitam eternam; his autem, qui sunt ex contentione, et qui non acquiescunt ueritati, credunt autem iniquitati, iram et indignationem, tribulationem et angustiam ,« ut perpetualiter insigne crucientur eterno.

»Non effugiet in rapina peccator, et non retardabit sufferentia misericordiam facientis.« Peccator quippe in rapina non effugiet, quia rapacitatis sue iustam exsoluet uindictam; et non protelatur sufferentia misericordiam facientis, quia patientia pauperum non peribit in finem, sed condigna mercede remunerabitur. Unde ipsa ueritas discipulis in Euangelio ait: »In patientia uestra possidebitis  animas uestras .« »Beati misericordes, quoniam ipsi misericordiam consequentur.«

»Omnis misericordia faciet locum unicuique secundum meritum operum suorum, et secundum intellectum peregrinationis ipsius.« Gloria autem, honor, et pax erit omni operanti bonum: quoniam qui seminat in benedictione, de benedictionibus metet uitam eternam. Quod autem dicit misericordiam facere locum unicuique secundum intellectum peregrinationis ipsius, ostendit quod quicunque bonis operibus certat mandata Dei custodire in huius peregrinationis tempore, et pio labore cum gemitu et lacrymis studet peccata sua emundare, eterna quiete merebitur consolari. Unde scriptum est:  »Beati qui lugent nunc, quoniam ipsi consolabuntur. Beati qui esuriunt et sitiunt iustitiam, quoniam ipsi saturabuntur :« hinc et Sapientia ait: »Qui sequitur iustitiam et misericordiam, inueniet uitam et iustitiam et gloriam .«



CAPUT III. Sapientia docet ut dum peccat quis, in domo, in agro, in corde, in lecto, non dicat: A Deo abscondar, et quis me uidet? quia Deus omnia sua maiestate conspicit atque comprehendit.

»Non dicas: A Deo abscondar, et ex summo quis mei memorabitur? In populo magno non agnoscar: que est enim anima mea in tam immensa creatura?« Arguit eos qui dicunt Deum non curare mortalia, et uias hominum non examinare, ostendens manifeste quod hec impia sit cogitatio, cum  omnis Scriptura sacra testetur nichil latere Deum, et oculis eius cuncta patere. Hanc etiam errantium sententiam reprehendit Eliphaz Themanites, in libro Iob, ita dicens: »An non cogitas quod Deus excelsior celo sit, et super stellarum uertices sublimetur? Et dicis: Quid enim nouit Dominus, et quasi per caliginem iudicat? Nubes latibulum eius, nec nostra considerat: et circa cardines celi perambulat . Sic et Psalmista ueraciter Dei potentiam intelligens, ita iniquis exprobrando ait: »Intelligite nunc qui insipientes estis in populo, et stulti aliquando sapite: Qui plantauit aurem, non audiet? aut qui finxit oculum, non considerat? qui corripit gentes, non arguet? qui docet hominem scientiam? Dominus nouit cogitationes hominum  quoniam uane sunt .« Et item: »Scrutans, inquit, corda et renes Deus .« Unde et per Salomonem dicitur: »Omnes uie hominum patent oculis Dei :« Hinc et per Paulum dicitur: »uiuus est enim sermo Dei, et efficax, et penetrabilior omni gladio ancipiti: et pertingens usque ad diuisionem anime ac spiritus, compagum quoque et medullarum, ac discretor cogitationum et intentionum cordis .

»Ecce celum et celi celorum, abyssus et uniuersa terra; et que in eis sunt in conspectu illius commouebuntur; montes simul et colles et fundamenta terre, et cum conspexerit illa Deus, tremore concutientur: et in omnibus his insensatum est cor.« Enumerat precipua de creaturis  Dei, qualiter omnia secundum uoluntatem suam disposuit atque dispensat, ut intelligatur, si maiora maiestas eius comprehendit, minora etiam illo modo eum latere non posse. Nulla enim creatura inuisibilis est in conspectu eius, quia equaliter et magnorum et paruorum ipse creator est; quoniam ex ipso, et per ipsum, et in ipso sunt omnia; et omnia pauent et contremiscunt ad nutum eius: sola enim rationalis creature uoluntas in peruersis contraria illi sentit, sed non preualebit, quia in uoluntate omnipotentis conditoris uniuersa sunt posita, et non est qui possit resistere uoluntati eius, Dominus enim uniuersorum ipse est. Mystice autem in celi nomine militiam celestem et angelicas comprehendit  uirtutes: de quibus scriptum est: »Laudate eum, celi celorum, et aque que super celos sunt laudent nomen Domini ; in terre uero uocabulo homines et terrestrem creaturam, sicut in abyssi infernalia denotat loca et spiritus qui in ipsis conuersantur: que omnia in conspectu summi iudicis commouebuntur, quia eius timore ac terrore concutiuntur, et reuerentiam tribuunt uirtuti et sapientie Dei, per quem facta sunt omnia, iuxta Apostoli sententiam. »In nomine Iesu omne genu flectatur celestium, terrestrium, et infernorum .« Per montes enim et colles potentium persona demonstratur; et per fundamenta terre, consilia mentium humanarum. Hec ergo ad intuitum Dei contremiscunt, quia eius ditioni omnino subduntur:  in Scriptura quippe sacra sepe montium nomine predicantium altitudo signatur. De quibus per Psalmistam dicitur: »Suscipiant montes pacem populo tuo :« electi quippe predicatores eterne patrie non immerito montes uocantur, quia per uite sue celsitudinem ima terrarum deserunt, et celo propinqui fiunt; subiectis ergo diuine uoluntati electis Dei sola repugnat mens superborum, sed contraire illi satagens, ipso se gladio contradictionis frangit: ordini interno renititur, sed suis uicta conatibus ligatur. Unde in Iob ita scriptum est: »Quis restitit ei et pacem habuit? quia peruersa mens unde se contra auctorem erigit, inde se in semetipsa confundit; habere ergo pacem resistens non potest, quia dum superbiam confusio  sequitur, quod stulte per culpam geritur, hoc in agentis pena mirabiliter ordinatur.

»Et omne cor intelligitur ab illo, et uias illius quis intelligit: et procellam quam nec oculus uidebit hominis?« Cum enim omnia sapientia Creatoris sciat, et omnia noscendo diiudicet, profunditatem tamen consilii sui et potentiam iudicii, que procelle nomine hic designatur, nemo penetrare poterit, quoniam iuxta id quod sequitur:

»Nam plurima opera illius sunt in absconsis, sed opera iustitie quis enuntiabit, aut quis sustinebit?« Quia ea nullus ad liquidum dignoscere poterit: »Incomprehensibilia enim sunt iudicia eius, et inuestigabiles uie eius.« Tantum ergo hinc ratio creature agnoscere poterit, quantum illi reuelare  uoluerit pietas largitoris. Unde dicitur: »Opera iustitie quis enuntiabit? aut quis sustinebit?« quia sicut nemo enuntiare potest iustitie Dei sublimitatem, ita nec sufferre ualet iudiciorum eius districtionem, nisi cui ipse donauerit, et quantum donauerit.

»Longe enim est testamentum a quibusdam, et interrogatio omnium in consummatione est.« Longe est testamentum a paganis, qui idololatrie exercent falsitatem; longe est et ab hereticis, qui fidei deserentes ueritatem, sectas construunt erroris, longe est et a malis catholicis, qui licet fidem rectam teneant, tamen opera fidei condigna non habent, et propterea testamenti Dei ueraciter participes  non sunt, »quia auditores legis non iustificabuntur apud Deum, sed factores legis.« Dicunt enim se nosse Deum, factis autem negant; sed horum omnium interrogatio in consummatione est, quando non die iudicii singuli reddent rationem Deo pro animabus suis: »et tunc recipiet unusquisque propria corporis sui prout gessit, siue bonum, siue malum.«

»Qui minoratur corde cogitat inania, et uir imprudens et errans cogitat stulta.« Minoratur ergo corde, qui recedit a ueritatis tramite. Hic cogitat inania, hoc est falsa pro ueris meditatur condere dogmata; aut si falsa non docet, peruersa tamen impune se credit posse agere opera. Hic ergo uir imprudens et errans merito dicitur, quia stulta huiuscemodi  est estimatio: »Que enim seminauerit homo, hec et metet:« quoniam Deus non irridetur, sed unicuique secundum propria reddet merita.



CAPUT Iu. Exhortatio Sapientie qualiter discipline teneatur uia.

»Audi me, fili, et disce disciplinam sensus, et in uerbis meis attende in corde tuo, et dicam in equitate disciplinam, et scrutabor enarrare sapientiam.« Admonet paterna sollicitudine uir ecclesiasticus eos, quos filii nuncupat nomine et optat habere loco, ut disciplinam sensus discant, hoc est fidei audiant ueritatem, et attendant in corde suo ad uerba ipsius, scilicet ut sine cessatione seruare  studeant ea que ad morum pertinent probitatem, et sic ueraciter discipline et sapientie diuine erunt meditatores: quia »qui uerbum Dei retinet in corde bono et optimo, fructum afferet in patientia.«

»Et in uerbis meis attende in corde tuo, et dico in equitate spiritus uirtutes, quas posuit Deus in opera sua ab initio, et in ueritate enuntio scientiam eius, et in iudicio Dei opera ipsius ab initio.« Qui enim corde intento ueritatis appetit habere notitiam, ipse intellectum sobrium cum effectu uirtutum in lege Domini festinat habere; et sic ad gratiam Dei accipiendam poterit pertingere, ita ut sciat operum Dei ab exordio rationem, que secundum iustum iudicium suum ab initio ipse ordinauit, et in statu rectitudinis permanere decreuit. Sed  quia pars creature per consensum suasionis diabolice cecidit, rursus eam auctoris sui potentia a casu erexit; mirabiliter enim omnipotens Deus ab initio creaturam suam per uerbum suum condidit, et mirabilius in fine seculorum per eumdem unigenitum Filium suum eam reparauit, quando hominem, qui ad imaginem Dei creatus est, arbitrii libertate delapsum, rursum per gratiam suam in pristinum restituit, et ordinabiliter ac iuste eum uiuere docuit, ut quod origo non custodierat, reparatio conseruaret: hoc ergo licet hic aliquo modo historiam explicans retexat, tamen altiore sensu statum sancte Ecclesie dilucide manifestat.

»Ab institutione ipsorum distinxit partes illorum  et initia ipsorum in gentibus suis.« Ex quo ergo hominis propaginem dilatare Deus disposuit, singularum gentium originem per partes singulas mundi discreuit, ita ut unaqueque gens ex parentis sui uocabulo denominata, sedes proprias in singulis prouinciis possideret. Mystice autem diuina sapientia Ecclesiam suam instituens, per totius partes orbis illam dilatauit, atque in singulis gentibus collocauit, ita ut specialia nomina in diuersis locis uindicaret sibi. Unde est quod in Apocalypsi septem Ecclesiis, que fuerunt in Asia, sermo Dei directus sit, quando angelo Smyrne Ecclesie, et angelo Pergami Ecclesie, angeloque Thyatire Ecclesie, similiter et ceteris euangelista Ioannes iussu Dei admonitus scripsit, et ea que in eis fuerunt corrigenda singulis  annuntiauit .

»Ornauit in eternum opera illorum, nec esurierunt nec laborauerunt; et non destiterunt ab operibus suis.« Preparauit enim Deus opera Ecclesie sue, et caritatis splendore ipsam perpetualiter illustrauit: propterea nullam uirtutum patiuntur penuriam, nec pigritie lassitudine deficiunt, sed intenti bonis operibus semper insistunt.

»Unusquisque proximum sibi non angustiabit, usque in euum.« Quia »caritas non querit que sua sunt ,« sed que aliorum. Unde precepit Apostolus, dicens: »Tanquam filiis dico: Dilatamini et uos, et nolite iugum ducere cum infidelibus.« Latitudo mandati caritas est, quia ubi caritas manet, non sunt angustie. In ipsa latitudine  erat Apostolus cum diceret: »Os nostrum patet ad uos, o Corinthii, cor nostrum dilatatum est, non angustiamini in uobis .« Ideo enim alibi legitur: »Latum mandatum tuum ualde :« quod est latum mandatum datum: »Mandatum nouum do uobis, ut uos inuicem diligatis .« Charitas ergo non angustatur. uis non angustari in terra? In lato habita; quidquid enim tibi fecerit homo, non te angustat, quia illud diligis, quod non nocet: homo, Deum diligis, fraternitatem diligis, legem Dei diligis, Ecclesiam Dei diligis, sempiterna merces erit: »Laboras in terra, sed peruenies ad fructum promissum: quis tibi tollit quod diligis?«

»Non sis incredibilis uerbo illius.« Quia superius  dixerat quomodo Deus ab initio in scientia et iudicio ordinauerat opera sua, nunc ad obseruantiam mandatorum eius, sententia in media ratione interposita, auditorem hortatur ne incredibilis uerbo illius a statu rectitudinis deflectere presumat. Et sic iterum ad narrationem interceptam redit, ostendens qualiter clementia Creatoris post casum pristinum reparauit genus humanum dicens:

»Post hec Deus in terram respexit, et impleuit illam bonis suis.« Respexit ergo Deus in terram humane nature, quando eam misericordie sue intuitu restaurare decreuit. Impleuit illam bonis suis, fide uidelicet recta, cum uirutum operibus, qui Spiritum suum in cordibus credentium distribuit, sicut  scriptum est: »Unicuique autem datur manifestatio Spiritus ad utilitatem: alii quidem per Spiritum datur sermo sapientie, alii autem sermo scientie secundum eumdem Spiritum, alteri fides in eodem Spiritu, alii gratia sanitatum in uno Spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum. Hec autem omnia operatur unus atque idem Spiritus, diuidens singulis prout uult .« Et quia in presentia Dei omnis uitalis constat anima, et ad opificem omnipotentem totius operis respicit conditio, sequens sententia probat, cum subiungitur:

»Anima omnis uitalis denuntiauit ante faciem ipsius, et ipsa iterum reuersio illorum.« Ante faciem  enim Domini denuntiat anima uitalis, cum cogitationes uidet, ac totius uite ipsi patet arcanum. Unde Propheta ad Dominum dicit: »Intellexisti cogitationes meas a longe ; et iterum: »quia cogitatio hominis confitebitur tibi ;« et rursum: »Dominus nouit cogitationes hominum ;« et ipsa iterum erit eius reuersio, quoniam sapientia Dei continet omnia, et ad ipsum refertur omnis creatura, cuius potentia secundum modum nature sue exstat condita; et quia inter ceteras creaturas excellit natura humana, pro eo quod ad imaginem Dei condita rationis preualet potentia, mox sequitur.



CAPUT u Quod Deus de terra creauit hominem, et secundum  imaginem eius fecit illum, et dedit illi scientiam.

 »Deus creauit de terra hominem, et secundum imaginem suam fecit illum.« Homo ergo de terre limo formatus, animam a creatore suo accepit rationalem, in quo exprimit conditoris sui imaginem. In quo autem sit homo factus ad imaginem et similitudinem Dei, testatur Apostolus, cum nos solerter admonet, ut hanc quam in primo parente similitudinem perdidimus, per gratiam eiusdem conditoris recuperemus in nobis. »Renouamini, inquit, spiritu mentis uestre, et induite nouum hominem, qui secundum Deum creatus est, in iustitia et sanctitate et ueritate .« Creatus est ergo Adam nouus homo de terra secundum Deum, ut esset iustus, sanctus, et uerus; subditus humiliter et  adherens gratie sui conditoris, qui eternaliter ac perfecte iustus et sanctus et uerus existit; qui quoniam pulcherrimam hanc nouitatem diuine in se imaginis peccando corrupit, corruptamque in se prosapiam generis humani procreauit, uenit secundus Adam, id est Dominus ipse et conditor noster, natus ex uirgine, creatus incorruptibiliter atque incommutabiliter ad imaginem Dei, id est, immunis omnis delicti, et plenus omnis gratie et ueritatis, ut imaginem in nobis suam ac similitudinem exemplis suis restauraret et donis. Ipse est enim nouus homo ueraciter secundum Deum creatus; quia nimirum ita ueram de Adam carnis substantiam sumpsit, ut nil de illo uitii sordentis traheret: cuius  exempla pro captu nostro sequi, cuius adherere donis, cuius obtemperare mandatis, est imaginem Dei, quam in uetere homine perdidimus, recuperare in nouo. Non ergo secundum corpus, sed secundum intellectum mentis, ad imaginem Dei creatus est homo; quodque et in ipso corpore habeat quamdam proprietatem, que hoc indicet, quod erecta statura factus est, ut hoc ipso admoneretur, non sibi terrena esse sectanda, uelut pecoribus quorum uoluptas omnis ex terra est. Unde in aluum cuncta prona atque prostrata sunt. Iuxta quod quidam petarum pulcherrime ac uerissime dixit :

Pronaque cum spectent animalia cetera terram,
Os homini sublime dedit, celumque uidere
 Iussit, et erectos ad sidera tollere uultus.
Congruit ergo et corpus eius anime rationali non secundum lineamenta figurasque membrorum, sed potius secundum id quod in celum erectum est, ad intuenda que in corpore ipsius mundi superna sunt, sicut anima rationabilis in ea debet erigi, que in spiritalibus naturaliter nunc excellunt, ut que sursum sunt sapiat non que super terram. Que imago diligentius ex interioris hominis nobilitate est consideranda. Primo quidem, ut sicuti Deus unus semper et ubique totus est, omnia uiuificans, mouens et gubernans, sicut Apostolus confirmat, quod in eo uiuimus, mouemur et sumus, sic anima in suo corpore ubique tota uiget, uiuificans eum, mouens et gubernans; nec enim in maioribus corporis sui membris  maior et in minoribus minor, sed in minimis tota, et in maximis tota, et hec est imago unitatis omnipotentis Dei quam anima habet in se; que quoque quamdam sancte Trinitatis habet imaginem, primo in eo, quia sicut Deus est, uiuit, et sapit. Est quoque et alia trinitas in ea, qua ad imaginem sui conditoris perfecte quidem et summe Trinitatis  condita est; et licet unius sit illa nature, tres tamen in se dignitates habet, nempe intellectum, uoluntatem et memoriam, quod idem, licet aliis uerbis, in Euangelio designatur dum dicitur: »Diliges Dominum Deum tuum ex toto corde tuo, et ex tota anima tua, et ex tota mente tua ;« id est, ex toto intellectu, et ex tota uoluntate, et tota memoria. Nam  sicut ex Patre generatur Filius, ex Patre Filioque procedit Spiritus sanctus, ita ex intellectu generatur uoluntas, et ex his ita ambobus procedit memoria: sicut facile a sapiente quolibet intelligi potest. Nec enim anima perfecta potest esse sine his tribus, nec horum trium unum aliquod  sine aliis duobus integrum constat; et sicut Deus Pater, Deus Filius, Deus Spiritus sanctus est, non tamen tres Dii sunt, sed unus Deus, tres habens personas, ita et anima intellectus, anima uoluntas, anima memoria, non tamen tres anime in uno corpore, sed una anima tres habens dignitates, atque in his tribus eius imaginem mirabiliter erit in sua natura noster interior homo, ex  quibus quasi excellentioribus anime dignitatibus iubemur diligere conditorem, ut quantum intelligatur, et quantum diligatur, semper in memoria habeat, nec solus sufficit de eo intellectus, nisi fiat in amore eius uoluntas. Imo nec duo hec sufficiunt, nisi memoria addatur, qua semper in mente intelligentis et diligentis maneat Deus, ut sicut nullum potest esse momentum, quo homo non utatur uel fruatur Dei bonitate et misericordia, ita nullum debeat esse momentum, quo presentem eum non habeat memoria. Et hec de imagine habeto. Nunc uero de similitudine aliqua intellige, que in moribus cernenda est, ut sicut Deus creator, qui hominem ad similitudinem suam creauit est caritas, est bonus, et iustus, atque mitis, mundus et misericors, et cetera uirtutum  sanctarum insignia que de eo leguntur, ita homo creatus est, ut caritatem haberet, ut bonus esset et iustus, ut patiens atque mitis, mundus et misericors foret: quas uirtutes quanto plus quisque in seipso habet, tanto propius est et maiorem sui conditoris gerit similitudinem. Si uero  aliquis per deuia uitiorum et diuortia criminum ab hac nobilissima sui factoris similitudine degener aberrat, similitudinem Dei in se non conseruat. Cum autem de imagine interna anime sententiam explicaret, statim de corporis substantia subsecutus est, dicens:

»Et iterum conuertit illum in ipsam.« Hoc est, terram, iuxta illam Domini sententiam, qua ad peccantem hominem ait: »Terra es, et in terram ibis .«

 »Et secundum se uestiuit illum uirtute: numerum dierum et tempus dedit illi.« Creauit ergo Deus hominem rectum, et sensu ac ratione pollentem, ut obseruando iustitiam uitam haberet continuam; sed quia ille conditoris sui legem non conseruauit, per inobedientiam longeue uite perdidit gloriam, numerumque dierum et temporis spatium accepit, in quibus presentis uite clauderet terminum.

»Et dedit illi potestatem eorum que sunt super terram; posuit timorem illius super omnem carnem, et dominatus est bestiarum et uolatilium.« Quia nimirum in hoc maxime factus est homo ad imaginem Dei, in qua irrationabilibus animantibus antecellit, capax uidelicet et rationis conditus, per quam et creata queque in mundo recte gubernare,  et eius qui cuncta creauit posset agnitione perfrui, in quo honore positus si non intellexerit ut bene agat, eisdem ipsis animantibus insensatis, quibus prelatus est, comparabitur, sicut et psalmista testatur, dicens: »Et homo cum in honore esset non intellexit, comparatus est iumentis insipientibus, et similis factus est illis .«

»Creauit ex ipso adiutorium simile sibi, consilium et linguam, et oculos, et aures et cor dedit illis excogitandi, et disciplina intellectus repleuit illos.« Quod mulier de uiri latere facta est, propter ipsius coniunctionis uim commendandam ita fieri oportuisse, credendum est; quod autem dormiente facta est, quod esse detracto in cuius locum caro suppleretur,  altioris mysterii gratia factum est. Significabatur enim quod de latere Christi in cruce per mortem sopiti sacramenta essent salutis exitura, uidelicet sanguis et aqua, de quibus sponsa illi conderetur Ecclesia. Nam si tanti sacramenti non esset figura in creatione femine premittenda, quid opus erat dormisse Adam, ut costam illius, de qua feminam faceret, tolleret, qui et uigilanti ac non dolenti idem facere poterat? Quid necessarium ut cum os, quod de uiri latere sumptum est, in feminam condebatur, in locum ossis non os, sed caro suppleretur? nisi quia figurabatur, quod Christus propter Ecclesiam infirmus, at uero Ecclesia per ipsum esset firma futura. Ergo similiter ut uiro, dedit Deus mulieri sensum corporis et uirtutem intellectus, quia singulis  singulas animas dedit, et uirtutem scientie habere uoluit. Unde et sequitur:

»Creauit illis scientiam spiritus, sensu impleuit cor illorum, et bona et mala ostendit illis. Posuit oculum suum super corda illorum, ostendere illis magnalia operum suorum, ut nomen sanctificationis eius collaudent; et gloriari in mirabilibus illius, ut magnalia enarrent operum eius.« Quid est quod dicit, »bona et mala ostendit illis?« nisi quod uim discernendi bonum et malum eis tribuit. »Oculum super corda eorum posuit,« cum rationem intellectus, unde a ceteris animantibus distarent, in animabus eorum excellere uoluit. Ubi eis et magnalia operum eius cognoscere, et nomen sanctificationis eius collaudare, et opera eius glorificare possibilitas  data est.

»Addidit illis disciplinam, et legem uite; hereditauit illis testamentum eternum. Constituit cum illis et iustitiam, et iudicia sua ostendit illis, et magnalia honoris eius uidit oculus eorum, et honorem uocis audierunt aures illorum, et dixit illis: Attendite uobis ab omni iniquo, et mandauit illis unicuique de proximo suo.« Disciplinam et legem hic aut naturalem legem intellige, quam Deus dedit omni homini, ut per ipsam suo subiiceretur creatori, et bonorum operum honorificentiam in semetipso custodiret, ut prudenter et iuste et modeste et temperanter omni tempore uite sue in hoc mundo uiueret, aut legem littere, quam ad correctionem morum  et ad reparationem abolite legis prisce conscribi decreuit; hoc enim et lex naturalis, et lex littere insinuant, ut Deum ex toto corde, tota anima, tota uirtute diligamus, et eius mandata in diuino cultu et proximi nostri dilectione custodiamus.

»uie illorum coram ipso sunt, semper non sunt absconse ab oculis ipsius.« uie enim hominum sunt uoluntates et actiones illorum, que utique agnitionem Dei non latent, quoniam omnia nuda et aperta sunt oculis eius. Unde per psalmistam dicitur: »Dominus nouit cogitationes hominum, quoniam uane sunt .« Attamen eorum maxime uias nouit, quorum actiones probat. Ceterum eos ignorare dicitur, quorum opera reprobat. Unde  scriptum est: »Nouit Dominus uiam iustorum, et iter impiorum peribit.«

»In unaquaque gente preposuit rectorem, et pars Dei Isrel facta est manifesta, et omnia opera illorum uelut sol in conspectu Dei, et oculi eius sine intermissione inspicientes in uiis eorum.« Rectores quos proposuit Deus in unaquaque gente, aut angelos possumus intelligere, quos deputauit ad custodiam singularum gentium, iuxta illud Deuteronomii: »Statuit terminos gentium secundum numerum angelorum Dei,« et princeps Grecorum, princepsque Persarum, nec non et princeps populi Dei Michel esse in Daniele legitur ; aut doctores sanctos, quos in orbem terrarum electio diuina ad predicandum uerbum suum direxit. Unde in Apocalypsi  Ioanni precipitur, ut scribat angelo Ephesi, et angelo Smyrne, atque angelo Pergami, angelisque ceterarum ecclesiarum . Pars autem Dei Isrel facta est manifesta, hoc est, congregatio sanctorum probata, quorum dogmata lucent sicut sol in conspectu Dei, et actiones Deo sunt placite. »Oculi enim Domini super iustos, et aures eius ad preces eorum, quoniam oculi eorum ad Dominum intendunt, et amor cordis eorum anhelat ;« ex quorum uidelicet persona, Propheta loquitur, dicens: »Oculi mei semper ad Dominum, quoniam ipse euellet de laqueo pedes meos ;« sed quia illorum iniquitas, qui resistunt uerbo Dei, et repugnant ueritati, Euangelium Christi opprimere non potest, neque destruere, sed magis  ipso preualente illi deficiunt, ideo subiungitur:

»Non sunt absconsa testamenta per iniquitatem eorum, et omnes iniquitates eorum in conspectu Dei.« uerbum enim Domini non est alligatum, sed eius exosores eternis uinculis penarum sunt mancipandi, quoniam catenis scelerum eorum iam sunt uincti; funibus enim peccatorum suorum unusquisque constringitur, et ideo Dominus iusto iudicio tales damnat, quia peruersas uias eorum esse considerat. »uultus autem Domini super facientes mala, ut perdat de terra memoriam eorum.«

»Eleemosyna enim uiri quasi signaculum cum ipso, et gratiam hominis quasi pupillam conseruauit.« Misericordie quippe opera reconsignatam mercedem factoribus suis in celis restituent, et  gratiam uirtutum in bene meritis certissime conseruabunt, iuxta sententiam ipsius ueritatis qua dicit: »Beati misericordes, quoniam ipsi misericordiam consequentur .« Et alibi: »Date, ait, eleemosynam, et ecce omnia munda sunt uobis.«

»Et postea resurget et tribuet illis retributionem unicuique in caput ipsorum, et conuertet in interiores partes terre.« Resurget enim Dominus in iudicio, hoc est, ad retributionem se preparat, et retribuet unicuique iuxta meritum suum, et iuxta intentionem cordis sui, secundum quam iudicia sua temperat. Unde dicit, »conuertet in interiores partes terre,« hoc est, iudicat secretum uoluntatis interne; quia uoluntas bona eterne beatitudinis preparat  premia, sicut e contrario mala perpetua promeretur tormenta.

»Penitentibus autem dedit uiam iustitie, et confirmauit deficientes sustinere, et destinauit illis sortem ueritatis.« uoluntas est bona, ut post perpetrata peccata homo se per confessionem et penitentiam conuertat ad iustitie opera, cui Dominus commissa delet peccata, et confirmat debiles gressus in uirtutum semita, ut post condignos labores, in sorte electorum celestia percipiat premia.



CAPUT uI. De conuertendo ad Dominum et relinquendis peccatis.

»Conuertere ad Deum, et relinque peccata tua; precare ante faciem Dei, et minue offendicula;  reuertere ad Dominum, et auertere ab iniustitia tua, et nimis odito exsecrationem, et cognosce iustitiam, et iudicia Dei, et sta in sorte propositionis et orationis altissimi Dei.« Postquam enim sapientia narrauit de conditione hominis, quomodo ad imaginem Dei ab initio creatus est, et ceteris creaturis terrestribus iudicio Dei honore prelatus, nunc pari modo hortatur, ut post lapsum peccati rursum conuertatur ad factorem suum, et relinquat errorem, per quem semetipsum illudendo decepit; deprecetur Dominum assidue pro offensionibus suis, atque tota animi sui intentione ad diuinam confugiat pietatem, spernat idololatriam, ac diabolice seruitutis fallaciam, et discat mandatorum Dei normam rectissimam, ut in sorte sanctitatis, qua preelectus  est, permaneat, et in laudibus perseueret Altissimi.

»In partes uade seculi sancti, cum uiuis et dantibus confessionem Deo.« Seculum sanctum est quies eterne uite, que alibi nuncupatur seculum eternum, et seculum seculi, seu secula seculorum. Necessarium ergo est unicuique ut dum uiuit et preualet, locum sibi eterne beatitudinis recte credendo et bene operando preparet, quia post finem istius uite non est tempus operationis, ut recipiat unusquisque prout ante gessit, siue bonum siue malum. Unde ipse Dominus in Euangelio auditores suos admonuit, dicens: »Currite dum lumen uite habetis, ne forte tenebre uos comprehendant .« Et item: »uigilate, inquit, omni tempore  orantes, ut digni habeamini fugere ista omnia, que futura sunt, et stare ante filium hominis .« Hinc et per Paulum dicitur: »Ergo dum tempus habemus operemur bonum ad omnes .« Hinc et Ecclesiastes ait: »In die bona fruere bonis, et diem malum precaue .«



CAPUT uII. Non esse demorandum in societate impiorum.

»Non demoreris in errore impiorum: ante mortem confitere. A mortuo quasi nichil perit confessio. Confiteberis uiuens, uiuus et sanus confiteberis, et laudabis Deum, et gloriaberis in miserationibus illius.« Morari in errore impiorum, certa est perditio hominum, quia post finem presentis uite in  nichilum deputabitur omnis pompa humane glorie; qui autem spatium presentis uite in diuina consumit laude, et iusta quandiu uixerit semper instat operatione, hic postmodum feliciter remuneratus in eterna exsultat beatitudine. Unde Ecclesiastes more suo nos admonens instruit, ne perdamus otium concessi temporis; sed ad utilitatem nostram illud conuertamus, ita dicens: »Nemo est qui semper uiuat, et qui huius rei habeat fiduciam. Quodcunque potest manus tua facere, instanter operare, quia nec opus, nec ratio, nec sapientia erunt apud inferos, quo tu properas .«

»Quam magna misericordia Dei et propitiatio illius conuertentibus ad se.« Soli illi dulcedinem misericordie Dei nouerunt, qui ad eius pietatem toto  corde se conuertunt. Unde et per Ieremiam dicitur: »Bonus est Dominus sperantibus in eum, anime querenti illum .« Hinc et psalmista ait: »Quam magna multitudo dulcedinis tue, Domine, quam abscondisti timentibus te; perfecisti autem eam sperantibus in te in conspectu filiorum hominum .«

»Nec enim omnia possunt esse in omnibus, quoniam non est immortalis filius hominis, et in uanitate malitie placuerunt.« Non possunt esse omnia in omnibus, sed iuxta dispensationem Dei unusquisque proprium habet donum ex Deo, sicut per Paulum dicitur: »Unicuique autem datur manifestatio Spiritus ad utilitatem: alii quidem per Spiritum datur sermo sapientie, alii autem sermo scientie  secundum eumdem Spiritum, alteri fides in eodem Spiritu, alii gratia sanitatum in uno Spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum. Hec autem omnia operatur unus atque idem Spiritus, diuidens singulis prout uult .« Quod autem ait: »Quoniam non est immortalis filius hominis, et in uanitate malitie placuerunt,« ostendit quid habeat homo per corruptam naturam, et quid habeat per diuinam gratiam. Postquam enim homo per liberum arbitrium peccando nature sue bonum corrupit, peruerse uoluntatis sue per praua exempla multa indicia prebuit. Unde scriptum est: »Sensus enim humani cordis ad malitiam pronus est omni tempore ab adolescentia sua .« Et  in Genesi legitur: »uidens autem Deus, quod multa malitia hominum esset in terra, et cuncta cogitatio cordis intenta esset ad malum omni tempore, penituit eum, quod hominem fecisset in terra .« Et item: »Cumque, inquit, uidisset Deus terram esse corruptam  dixit ad Ne: Finis uniuerse carnis uenit coram me; repleta est terra iniquitate a facie eorum, et ego disperdam eos cum terra .« Sed postquam ipse, qui hominem condidit, inter homines incarnari uoluit, »et uerbum caro factum habitauit in nobis,« dicit de eo euangelista Ioannes: »uidimus gloriam eius, gloriam quasi unigeniti a Patre, plenum gratie et ueritatis .« De quo et paria sensit Ioannes precursor  Domini, ita dicens: »Qui post me uenturus est, ante me factus est, quia prior me erat ,« et de multitudine eius nos omnes accepimus, gratiam pro gratia, quia lex per Moysen data est, gratia et ueritas per Iesum Christum facta est.

»Quid lucidius sole, et hic deficiet; aut quid nequius quam quod excogitauit caro et sanguis, et hoc arguetur.« Ostendit quod omnis mundi machina temporalis et transitoria est, nec lux corporalis, que illuminat terram, perpetuo eadem mansura est; quanto magis uani cogitatus, quos fragilitas humana exprimit, instabiles sunt et omnino decidui.

»uirtutem altitudinis celi ipse conspicit, et omnes homines terra et cinis.« In celi nomine celestem  designat creaturam, in hominis uero terrestrem; et hoc ostendere uult quod celestis et terrestris creatura eius equaliter factura est. Mystice autem uirtutem altitudinis celi Deus conspicit, quando perfectionem sanctorum probando dinumerat. Hominis uero fragilitatem nichilominus nouit, cum peccatorem reprobando uitam despicit, quorum opera pulueri et cineri comparantur, quia examine uenturi iudicii omnino dissipabuntur, et ad nichilum redigentur.

 »Qui uiuit in eternum, creauit omnia simul.« Rerum quippe substantia simul creata est, sed simul per species formata non est, et quod simul exstitit per substantiam materie, non simul apparuit per speciem forme. Cum enim simul factum  celum terraque describitur, simul spiritalia atque corporalia, simul quidquid de celo oritur, simul factum quidquid de terra producitur, indicatur. Sed hanc utique creationem materie ante omnem diem huius seculi fecit, cum in principio celum creauit et terram, quando etsi terra erat inanis et uacua, et tenebre super abyssum, in ipsis tamen terre et abyssi, id est, aquarum natura quasi per substantiam seminalem simul condita latebant, que postmodum ex huius opere conditoris non simul erant producenda.

»Deus solus iustificabitur, et manet inuictus rex in eternum.« Quid est quod Deus solus iustificari dicitur, cum sepe in Scripturis leguntur iusti  homines, qui iuste uiuentes laudem meruerunt iustitie, sed ille solus est iustus, sicut et bonus, per naturam, ceteri autem per gratiam. Unde scriptum est in psalmo: »Non iustificabitur in conspectu tuo omnis uiuens .« Et in Iob: »Nunquid iustificari potest homo comparatus Deo, aut apparere mundus natus de muliere? Ecce etiam non splendet luna, et stelle non sunt munde in conspectu eius, quanto magis homo putredo, et filius hominis uermis .« Ad bonitatem ergo et iustitiam Dei comparata bonitas uel iustitia angeli siue hominis, iam non bonitas atque iustitia esse uidetur, quia maiestate sempiterne bonitatis atque iustitie inestimabiliter superatur. Unde ipsa ueritas in Euangelio ad eum, qui se magistrum bonum  appellauit, respondit: »Quid me dicis bonum? Nemo bonus, nisi solus Deus «: quoniam ad ipsum omne bonum referendum est. »Omne datum optimum et omne donum perfectum desursum est, descendens a Patre luminum ,« hic manet inuictus rex in eternum, quia eius potentia omnia uincit, omnia superat: cui nemo resistere potest, sed uniuersa in uoluntate eius sunt posita; quapropter scrutator et contemplator iste mirabilium Dei obstupescens, adhuc subiungit, dicens:

»Quis sufficit enarrare opera illius? Quis enim inuestigauit magnalia eius? uirtutem autem magnitudinis eius quis enuntiabit? Et quis adiiciet enarrare misericordiam eius?« In eo enim quod dicit, quis sufficit, seu quis inuestigauit, uel quis  enuntiauit, ostendit neminem per semetipsum idoneum esse penetrare profunditatem consilii Dei, aut magnitudinem uirtutis eius scire posse per omnia, uel enarrare, sed tantum quemque nosse, quantum ille uoluerit ei reuelare, uel suo dono concesserit eum posse lingua proferre. Unde ipsa ueritas in Euangelio ait: »Nemo nouit Filium, nisi Pater; neque Patrem quis nouit, nisi Filius, et cui Filius uoluerit reuelare .« Quam sententiam ita oportet ut intelligamus, et Patrem et ipsum Filium per Filium nobis reuelari, quia ipse est mentis nostre lumen; uerbo enim suo se Pater declarat; uerbum autem non solum id, quod per uerbum declaratur, sed etiam seipsum declarat. Erubescat Eunomius tantam sibi notitiam Patris et Filii, quantam  alterutrum inter se habent iactitans', quid si inde contendit et suam consolatur insaniam? quia sequitur: »Et cui uoluerit Filius reuelare.« Aliud est nature equalitate nosse, quod nouerat; aliud reuelantis dignatione.

»Non est minuere, neque adiicere: nec est inuenire magnalia Dei.« In meditando ergo et in legendo Scripturas sacras debemus esse cauti, nec quid adiicere ad ea que scripta sunt, nec demere aliquid ab eis que ab auctoribus diuinarum Scripturarum in libris comprehensa sunt, sed ea cum summa ueneratione habere que ibi inueniuntur, et omni nisu adimplere que ibi precepta sunt. Manifeste enim dicit Ioannes in Apocalypsi sua, que clausula est totius canonis diuini: »Contestor ego omni audienti uerba  prophetie libri huius. Si quis apposuerit ad hec, apponet Deus super illum plagas scriptas in libro isto; et si quis diminuerit de uerbis prophetie huius libri, auferet Deus partem eius de libro uite, et de ciuitate sancta, et de his que scripta sunt in libro isto .« Hec quoque propter falsatores dixi, non propter eos qui simpliciter quod sentiunt dicunt, in nullo prophetia mutilata, et sensu catholico deprauato. Hinc constat illud nobis de Scripturis sacris rimare sufficere, siue illa contemplatione elementorum scire et intelligere que facta sunt; non tamen causas rationesque perquirere, quare unumquodque sic factum sit, uel aliter fieri debuisse quam factum est; uerbi gratia, si quis  uellet querere, cur Moysi ita loquatur Deus »Quis fecit mutum et surdum, uidentem et cecum, »nonne ego Dominus Deus?« et dicat, Cur cecus et surdus et mutus ita creati sunt? et cetera his similia, sumendum est in hoc loco testimonium de septimo decimo psalmo, in quod ad Dominum dicitur: »Cum sancto sanctus eris, et cum peruerso subuerteris,« et dicendum est, sanctum Deum esse cum eo qui sanctus est, et peruerti apud eum qui sua uoluntate ante peruersus fuerit

»Cum consummauerit homo, tunc incipiet; et cum quieuerit, operabitur.« Quando enim homo mandata Dei pia consummauerit operatione, tunc iam ostendit se rerum latentium mysteria scire, et cum se ab omnibus mundanis curis quietum reddiderit  ad complendam ueritatem Dei, et iustitiam uoluntatis eius, tunc incipiet opus Dei operari, hoc est, sane fidei regulam seruare. Unde ipsa ueritas in Euangelio ait: »Operamini non cibum qui perit, sed qui permanet in uitam eternam .« Respondentibus autem turbis et interrogantibus eum quomodo opera Dei possent operari, ait: »Hoc est opus Dei, ut credatis in eum quem misit ille .« Ille enim recte credit, qui rite mandata Dei custodit; qui autem dicit se nosse Deum, et mandata eius non custodit, hic mendax est. Confitetur quidem se nosse Deum, factis autem negat.

»Quid est homo, aut que gratia illius? Et quid est bonum, aut quid nequam illius?« Postquam iste disputator magnalium Dei a contemplatione  maiestatis diuine se contulit ad considerationem humane substantie, paruum sibi uidebatur omne quod in ea reperit, quia nichil in ea immutabile siue diutius idem mansurum, sed mutabile et cito deciduum inuenit. Unde et subiungit:

»Numerus dierum hominum ut multum centum anni, quasi gutta aque maris deputati sunt. Et sicut calculus arene, sic exigui anni in die eui.« Paucitas dierum humane uite bene comparata est gutte aque maris et calculo minuto arene, quia ad comparationem perpetue felicitatis nimia in ea breuitas et maxima miseria inuenitur. Unde in Iob scriptum est: »Homo natus de muliere, breui uiuens tempore repletur multis miseriis; quasi flos egreditur, et conteritur, et fugit uelut umbra, et  nunquam in eodem statu permanet .« Et iterum: »Homo, inquit, ad laborem nascitur, et auis ad uolatum. Militia est uita hominis super terram, et sicut dies mercenarii dies eius .«

»Propter hoc patiens est Deus in illis, et effundit super illos misericordiam suam. uidit presumptionem cordis illorum, quoniam mala est, et cognouit subuersionem illorum, quoniam nequam est. Ideo adimpleuit propitiationem suam in illis, et ostendit eis uiam equitatis.« Quid suffert fragilitatem nostram nisi bonitas conditoris nostri, qui indignos fouet, ingratos pascit, contemptores tolerat, auersos reuocat, et conuersos ad penitentiam misericorditer suscipit, et omnium peccatorum largissimam  ueniam tribuit? Unde quid tante pietati condignum possumus rependere? aut quid retribuere »Domino pro omnibus que retribuit nobis?« nisi hoc, quod psalmista ait: »Calicem salutaris accipiam, et nomen Domini inuocabo? « Dicamusque gratulando cum eodem propheta: »Magnus Dominus et laudabilis nimis, et magnitudinis eius non est finis; misericors et miserator Dominus, patiens et multum misericors. Suauis Dominus uniuersis, et miserationes eius super omnia opera eius. Laudem Domini loquetur os meum, et benedicat omnis caro nomen sanctum eius in eternum, et in seculum seculi .«

»Miseratio hominis circa proximum suum; misericordia autem Dei super omnem carnem. Qui  misericordiam habet, docet, et erudit quasi pastor gregem suum.« Raro inuenitur qui perfecte opem misericordie impendat in proximum, at Domini pietas redundat in uniuersum mundum, »qui solem suum oriri facit super bonos et malos, et pluit super iustos et iniustos.« Et recte, quia omnium conditor et Dominus uniuersorum ipse est. Grex enim Domini Ecclesia est catholica per totum orbem diffusa, cuius pastor unus est, quia ex duobus populis unum sibi construxit ouile, ut gregis dominici fieret unum ouile et unus pastor.

»Miseretur excipientis doctrinam miserationis, et qui festinat in iudiciis suis.« Hortatur eos qui doctrinam euangelicam, in qua gratia predicatur, accipiunt, ut ipsi misericordiam proximis suis impendant,  et festinent iudicii diem misericordie operibus preuenire, semperque exaltent misericordiam iudicio, quia iudicium ei sine misericordia, qui non fecit misericordiam. »Beati ergo misericordes, quoniam ipsi misericordiam consequentur :«

»Fili, in bonis non des querelam, et in omni dato non des tristitiam uerbi mali.« Recte docet, ut bonis operibus non intermisceamus uerba improperii, neque maculemus bonum datum sermonibus peruersis: quia »corrumpunt mores bonos colloquia mala ,« et ingratum faciunt bonum donum uerba iniuriosa. Dicit enim Iacobus apostolus de ipso Domino: »Qui dat omnibus affluenter et non improperabit .« Unde decet, ut datum bonum bonis commendemus sermonibus: »Beatus  homo qui non peccat in lingua sua .« Qui autem non offendit uerbo, hic perfectus est uir. Sed sunt nonnulli qui mox ut ab egenis fratribus fuerint necessaria postulati, post dona largituri, in eos prius contumeliosa uerba iaculantur, qui et rebus ministerium pietatis perficiunt, uerbis tamen gratiam humilitatis perdunt. Ita plerumque uideatur, quod illate iam iniurie satisfactionem soluant, cum post contumelias dona largiuntur, nec magni est operis, quod postulata tribuunt, quia ipso dationis sue munere uix eumdem excessum sermonis tegunt, quibus bene hoc loco dicitur: »In omni dato non des tristitiam, uerbi mali;« et paulo post, »Ecce uerbum super datum bonum, et utraque cum homine  iustificato,« uidelicet ut datum exhiberi debeat per pietatem, et bonum uerbum tribui per humilitatem.

»Nonne ardorem refrigerabit ros? sic et uerbum melius quam datum.« Sicut ros segetes refrigerans defendit ab ardore solis, sic uerbum bonum gratiam impendens muneri largientis protegit eum a nequitia lingue irascentis. Unde alibi scriptum est: »Sermo durus suscitat rixas, et sermo lenis mitigat suscitatas .«

»Nonne ecce uerbum super datum bonum, et utraque cum homine iustificato.« Sepe uerbum precedit donum gratum, quia lingua eucaris maximam gratiam prebet homini. Unde Salomon ait: »Aqua profunda uerba ex ore uiri, et torrens redundans  fons sapientie .« Et item: »Qui moderatur, inquit, sermones suos, doctus et prudens est, et pretiosi spiritus uir eruditus ,« sed utraque, hoc est, uerbum et munus conueniens dat, qui iustitie uiam graditur, quia utraque proximo suo competenter offerre molitur. E contrario uero ille, qui nequam est, ea facit que sequuntur.

»Stultus acriter improperabit, et datus indisciplinati tabescere facit oculos.«---»In ore ergo stulti,  uirga est contumelie,« et ideo donum eius exstat ingratum, quia mentem accipientis exacerbat uerbis malignis. Mystico autem sensu hec sententia denotat hereticos, qui quidquid proferunt sub uirtutis specie, prauo polluunt sermone,  stultas mouentes questiones, et contentiones, et pugnas legis. Et ideo Apostolus iubet nos illos deuitare, scientes quia subuersi sunt eiusmodi: »Sermo eorum ut cancer serpit, et tota doctrina eorum dolo et mendacio plena ueraciter improperium est .« Propterea dicit: »Improperia exprobrantium tibi ceciderunt super me ,« quorum tamen finis interitus, et procella tenebrarum in eternum eis seruata est. Unde admonet auditores suos sapientia, ut preuideant sibi in posterum, et de futuris precogitent, qualiter euadant penam uindicte, et misericordiam inueniant coram oculis Dei.

»Ante iudicium para iustitiam tibi, et antequam loquaris, disce; ante languorem adhibe medicinam,  et ante iudicium interroga teipsum, et in conspectu Dei inuenies propitiationem. Ante languorem humilia teipsum, et in tempore infirmitatis ostende conuersationem tuam.« Hec enim omnia ad cautelam fidelium dicta sunt, ut semper parati sint, et nunquam perniciosa securitate sibimetipsis blandiantur, sed omni nisu in seruitio Dei usque ad finem uite sue laborare contendant, ante iudicii tempus et diem illum, quo unusquisque debet pro se rationem Deo reddere. Ille discit atque iustitiam sibi preparat, qui quotidie rimatur, quid de conuersatione sua et actibus Deo placeat, quidue displiceat, et ita se per compunctionis lacrymas et castigationem corporis, studet a delictis mundare,  ut non necesse sit pro pollutione peccatorum eternis cruciatibus in die uindicte denuo illum subire. Illam enim horam languorem appellat et tempus infirmitatis, quando iusta retributio unicuique pro astibus propriis rependitur. Nec iam licet cuiquam operari, sed fas est operum suorum mercedem unumquemque recipere. Hic enim dies qualis sit, Sophonias propheta ostendit, dicens: »Iuxta est dies Domini magnus et uelox nimis: uox diei Domini amara, tribulabitur ibi fortis, dies tribulationis et angustie, dies calamitatis et miserie, dies tenebrarum et caliginis, dies nebule et turbinis, dies tube et clangoris, super ciuitates munitas, et super angulos excelsos. Et tribulabo homines, et ambulabunt ut ceci, quia Domino peccauerunt, et effundetur sanguis eorum  sicut humus, et corpora eorum sicut stercora; sed et argentum eorum et aurum non poterit liberare eos in die ire Domini; in igne zeli eius deuorabitur omnis terra, quia consummationem cum festinatione faciet cunctis habitantibus terram .«



CAPUT uIII. Ut non impediamur orare Dominum semper, Apostolo dicente: Sine intermissione orate.

»Non impediaris orare semper, et non uerearis usque ad mortem iustificari, quoniam merces Dei manet in eternum.« Apostolica exhortatio hec est, que dicit: »Sine intermissione orate, in omnibus gratias agite. Hec est enim uoluntas Dei in Christo Iesu in omnibus uobis .« Idem Apostolus  alibi de nuptiis disputat quomodo innupta cogitat que Domini sunt, ut sit sancta corpore et spiritu, et qualiter illa que nupta est cogitat que sunt mundi, quomodo placeat uiro, et subiungit dicens: »Porro hoc ad utilitatem uestram dico, non ut laqueum uobis iniiciam, sed ad id quod honestum est, et quod facultatem prebeat sine impedimento Dominum obsecrandi .« Hinc et ipsa ueritas in Euangelio ait: »uigilate itaque omni tempore orantes, ut digni habeamini fugere ista omnia que futura sunt, et stare ante filium hominis, quoniam merces Dei, inquit, manet in eternum .« Prudens lector, attende quod dicit mercedem Dei manere in eternum. Et scito quod frustra heretici suspicantur supplicia peccatorum non esse eterna.  Iuxta euangelicam ergo sententiam: »Ibunt impii in supplicium eternum, iusti autem in uitam eternam ,« et utrique ordini sua retributio perpetualiter permanet.

»Ante orationem prepara animam tuam, et noli esse quasi homo qui tentat Deum.« De hoc quidem in Euangelio discipulos suos premonuit, dicens: »Cum stabitis ad orandum, dimittite si quid habetis aduersus aliquem, ut Pater uester, qui in celis est, dimittat uobis peccata uestra. Quod si uos non dimiseritis, nec Pater uester, qui in celis est, dimittet uobis peccata uestra .« Ille enim homo Deum uidetur tentare, qui ita orat, ut docuit, et tamen non hoc agit quod iussit. Cuius infructuosa  est oratio, quia solummodo illi ab eo audiuntur qui, recta fide et bonis operibus leuant orationes suas ad Deum.

»Memento ire in die consummationis, et tempus retributionis in conuersatione faciei.« »Memento, inquit, ire,« hoc est uindicte, que peccatoribus reseruatur in die uniuersalis iudicii, et in resurrectione cunctorum, quando corpora immortalia resurgunt, qualis tunc retributio a iusto iudice unicuique restituatur. Iustus enim Dominus, et iustitiam diligit, equitatem uidit uultus eius, qui reddet singulis secundum opera sua.

»Memento paupertatis in tempore abundantie, et necessitatem paupertatis in die diuitiarum.« Saluberrima doctrina est ut in tempore istius uite  quo licet operari, eleemosyne et misericordie actibus operam demus, nec perdamus otium nobis concessum, »quia ueniet tempus, quando iam non licet operari.« Hoc enim hic tempus paupertatis et diem necessitatis nominat. Unde Saluator in Euangelio discipulos suos docuit, dicens: »Currite dum lumen habetis, ne forte tenebre uos comprehendant .« Et item: »Facite, inquit, uobis amicos de mammona iniquitatis, ut cum defeceritis, recipiant uos in eterna tabernacula.«

»A mane usque ad uesperam mutabitur tempus, et hec omnia citata in oculis Domini.«---»A mane« dicit, hoc est ab ortu natiuitatis, »usque ad uesperam« senectutis »mutabitur tempus« etatis hominis, quia »repletus multis miseriis fugit uelut umbra, et nunquam  in eodem statu permanet .« uel aliter: A mane, hoc est ab initio creationis mundane usque ad uesperam seculi semper mutabuntur tempora, et uer, estas, autumnus et hiems, dies et nox, nunquam requiescunt: et tamen hec omnia ad statum eternitatis comparata cito transire uidentur, nec aliquid de corporalibus rebus perpetuum manet. Sed omnia coram oculis Domini transeunt, et certo fine clauduntur. Ipse autem semper idem est, et anni eius non deficient.

»Homo sapiens in omnibus metuit, et in diebus delictorum attendet ab inertia.« Homo, inquit, sapiens in omnibus metuit, quia beatus homo semper pauidus est. Ille quippe uere sapiens est, qui timorem Dei semper ante oculos cordis habet, ita  ut ab omnibus delictis, quantum possibile est, caueat, obliuionem preceptorum Dei fugiat, et mandata eius opere implere studeat, quia propheta testante: »Initium sapientie est timor Domini, intellectus bonus omnibus facientibus eum .« Cogitationes enim robusti semper in abundantia, et omnis piger semper in egestate erit

»Omnis astutus agnoscit sapientiam, et inuenienti eam dabit confessionem.« Astutus, hoc est, diligens et intentus meditator legis Dei agnoscit sapientiam Dei esse Christum; et postquam inuenerit eum, et corde credulo eius agnitionem perceperit, ipse dabit ei confessionem recte predicationis, et studium condigne operationis.

 »Sensati in uerbis et ipsi sapienter egerunt, et intellexerunt ueritatem et iustitiam, et implorauerunt prouerbia et iudicia.« Sicut prius ait astutos agnoscere sapientiam, sic et nunc sensatos in uerbis bonis actibus demonstrat probare sensus prudentiam; in uerbis enim sensati ipsi sunt doctores sancti, qui non solum intelligunt ueritatem et iustitiam mandatorum Dei, sed et prouerbia doctrinarum ob auditorum suorum proferunt utilitatem, et bonorum exemplorum non cessant eis exhibere imitationem.



CAPUT IX. De continentia anime, eo quod non sit eundum post desideria cordis, id est non esse acquiescendum cogitationibus uanis, sed auxilio Dei obsistendum  eis.

»Post concupiscentias tuas non eas, et a uoluptate tua auertere: si prestes anime tue concupiscentiam eius, faciet te in gaudium inimicis.« Omnem concupiscentiam carnalem nociuam esse ostendit Scriptura sacra. Unde in lege dicit: »Non concupisces domum proximi tui, nec desiderabis uxorem eius. Non seruum, non ancillam, non bouem, non asinum, nec omnia que illius sunt . Et alibi scriptum est: Concupiscentia auertit cor eorum .« De quo per Paulum dicitur: »Radix enim omnium malorum est cupiditas, quam quidam appetentes errauerunt a fide, et inseruerunt se doloribus multis .« Hinc et Ioannes ait: »Nolite diligere mundum, neque ea que  in mundo sunt. Si quis diligit mundum, non est caritas Patris in eo: quoniam omne quod est in mundo, concupiscentia carnis, et concupiscentia oculorum est, et superbia uite, que non est ex Patre, sed ex mundo est, et mundus transit, et concupiscentia eius; qui autem facit uoluntatem Dei, manet in eternum .« Qui enim uoluptatibus operam dat, uerendum illi est ne in illud propheticum ineidat, quo dicitur: »Corrupti sunt, et abominabiles facti sunt in uoluntatibus suis .« Et alibi: »uoluptas habet penam, et necessitas parit coronam;« qui enim prestat anime sue concupiscentiam, faciet eum in gaudium uenire nequissimis hostibus, hoc est malignis spiritibus, qui semper interitum nostrum desiderant. Unde princeps  apostolorum ait: »Nouit Dominus pios de tentatione eripere, iniquos uero in diem iudicii cruciandos reseruare ,« magis autem eos qui post carnem alteram in concupiscentia immunditie ambulant, et quia concupiscentia non solum in luxuria et in deliciarum appetitu constat, sed etiam in ambitione primatus et amore obsequii popularis, ubi peccatum difficile deuitatur. Ideo sequitur:

»Ne oblecteris in turbis, nec in modicis delecteris; assidua est enim commissio illorum.« Qui enim cautus non est in turbarum frequentatione, et se intermiscet populari conuersationi, frequenter cogitur siue in uerbo, siue in risu, siue in uanitate aliqua mandatorum Dei transgressionem facere, que  tamen in turba conuersanti non uidetur grandis esse culpe, cum Scriptura dicat: »Omne uerbum otiosum quod locuti fuerint homines, reddent rationem de eo in die iudicii .« Et alibi: »Risus, inquit, dolori miscebitur, et extremum gaudii luctus occupat .« Unde Dominus noster, qui uenit in hunc mundum peccatores saluos facere, et omnia trahere ad seipsum , ut nobis ostenderet solitudinem aliquando prodesse propter circumspectionem cordis nostri innouandam, scribitur fugere in desertum locum, et in monte solus orare, atque in naue conquiescere . Non quod illum aliquis ledere potuisset, aut aliquo crimine polluere , sed ut nobis exemplum daret, qualiter  humane uite pericula possimus deuitare.



CAPUT X. Quod ebriosus non ditabitur, et spernendo modica paulatim decidat: et quod mulieres et uinum apostalare faciant a Deo.

»Ne fueris mediocris in contentione ex fenore, et non est tibi in sacculo nichil, eris enim inuidus tue anime.« Hec sententia prouocat nos ad misericordie opera, ut non simus pigri in prestando proximis nostris beneficia terrena, quia non inde deerunt nobis solatia temporalia; imo si hoc facere negligentes fuerimus, anime nostre non perspiciemus preparare bona futura. Ubi temporalis eleemosyna remunerabitur mercede perpetua.

 »Operarius ebriosus non locupletabitur,  et qui spernit modica, paulatim decidit.« Hec sententia ad superiora respicit, ubi dicitur: »Ne oblecteris in turbis, nec in modicis delecteris, quorum est assidua commissio.« Igitur in turba propter usum nequissimum non grande crimen esse putatur ebrietatis uitium, cui tamen adheret pene omne flagitium, sicut in sequentibus demonstrabitur, ubi que ebrietati succedunt mala, euidenter ostenditur; licet enim gulosis paruum crimen uideatur esse nimia potatio, in detrimento tamen et amissione bonarum rerum, et in multiplicatione scelerum, tandem sibi sentiunt ualde esse perniciosum, quod antea spernentes estimauerunt esse modicum. Nam sequitur:

»uinum et mulieres apostatare faciunt sapientes, et arguunt sensatos; et qui se iungit fornicariis, erit  nequam et putredo, et uermes hereditabunt illum, et extolletur in exemplum maius, et tolletur de numero anima eius.« uinum, inquit, et mulieres apostatare faciunt sapientes, et arguunt sensatos, ac si diceret, ebrietas ac fornicatio illos qui se sapientes in acumine ingenii et in subtilitate sensus estimant, faciunt aduersos et alienos a uera sapientia, et reprehensibiles esse ostendunt, eo quod preter donum precipuum sapientie in stultitiam maximam deuoluti sunt. Ut se fornicariis iungerent, propterea putredo et uermes future pene sequentur illos, et malum exemplum posteris relinquentes de numero sanctorum tollentur, nec in eorum societate adnumerari merentur, quod bene expertus est Salomon,  qui postquam accepit a Deo multam sapientiam quasi flumen, deseruit Deum patrum suorum, et unctus est mulieribus alienigenis, quarum amore turpiter detentus, fana profana, et idola diuersa eis fabricauit. Unde et laudem glorie maxime perdidit. et non inter electos, sed inter apostatas computari promeruit . Hec iuxta historiam dicta sint. Ceterum iuxta allegoriam uinum hereticorum de quo in cantico Deuteronomii scriptum est: »Uua eorum uua fellis, et botrus amaritudinis .« Furor draconum uinum eorum, et furor aspidum insanabilis, et fornicatio eorum nequissima, qua deserentes fidei ueritatem iuncti sunt demoniis. Conuersi in uaniloquium, et in hypocrisi loquentes mendacium. Dicentes se sapientes esse, stulti facti sunt;  horum cruciatus, ut cruciatus est scorpii cum percutit hominem, »et uermis eorum non moritur, nec ignis exstinguitur .« Unde notabiles facti, et omnibus abominabiles de terra Ecclesie eradicantur, et de societate sanctorum in eternum sequestrantur.

»Qui credit cito leuis corde est et minorabitur, et qui delinquit in animam suam insuper habebitur.« uidendum est ne hec sententia contraria sit illi apostolice sententie, qua dicit de caritate: »Omnia credit, omnia sperat, omnia sustinet, caritas nunquam excidit ;« sed ibi perfectio bone uoluntatis, que semper prompta est ad omne opus bonum; hic autem leuitas animi describitur, que semper mutabilis est, et statum firmitatis non habet. Unde alibi scriptum est: »Stultus ut luna mutatur.«  Qui ergo facilis est ad subuertendum, et prurientes aures habens a ueritate auditum auertit, ad fabulas autem conuertitur, hic minorabitur sensu et uirtute, et delinquens in animam suam inter stultos deputabitur.

»Qui gaudet iniquitate denotabitur, et qui odit correptionem, minuitur uita.« Ille gaudet in iniquitate, qui non habet illam caritatem, de qua scriptum est: »Non gaudet super iniquitatem, congaudet autem ueritati .« Et ipse denotabitur, quia per operationem prauam ualde reprehensibilis demonstrabitur, et talis etiam, quia odit correptionem, et non uult conuerti ad melius, minuitur uita, quoniam carebit quiete sempiterna.

»Qui odit loquacitatem, exstinguit malitiam.«  Graue uitium est loquacitas, dicente Scriptura: »In multiloquio non effugies peccatum, et uir linguosus non dirigetur super terram .« Hinc et Iacobus apostolus ait: »Lingua quidem modicum membrum est, et magna exaltat. Ecce quantus ignis, quam magnam siluam incendit, et lingua ignis est uniuersitas iniquitatis. Lingua constituitur in membris nostris, que maculat totum corpus, et inflammat rotam natiuitatis nostre, inflammata a gehenna .« Qui autem a multiloquio se continet, exstinguit malitiam superbie et iniquitatis.

»Qui peccat in animam suam, penitebit; et qui iucundatur in malitia, denotabitur.« Hec quidem sententia expositione non indiget, quia manifestum  est quod quicunque malis operibus animam suam polluit, in futuro penitebit, quando omne peccatum iusto iudicio Dei punietur. Qui enim iucundatur malitia, denotabitur, quoniam hi qui letantur cum male fecerint, et exsultant in rebus pessimis, iustissimi iudicis sententia damnabuntur, dicente ad eos ipso Domino: »Discedite a me omnes qui operamini iniquitatem, in ignem eternum, ubi est fletus et stridor dentium .

»Ne iteres uerbum nequam et durum, et non minoraberis.« uerbum ergo nequam iterare est post fletum committere, quod rursum necesse sit flere. Iterat uerbum nequam, et hoc defendere satagit, quod male locutus est, qui hoc quod malitiosa mente concepit, pessimo replicat facto: cuius est  certa minoratio, quia post prauum commissum nulla eius paret emendatio. Unde Cain postquam iratus est contra fratrem suum, et eum occidere cogitauit, uoce Dominica correptus est; sed quia sua corrigere noluit, et uerbum malitiosum quod cogitatu conceperat, impleuit facto, piaculi sui Domino retribuente iustam recepit uindictam .



CAPUT XI. Sapientia monet, siue amico seu inimico, propere non pandere secretum.

Amico et inimico noli narrare sensum tuum, et »si est tibi delictum, noli denudare; audiet enim te et custodiet te, et quasi defendens peccatum odiet te, et sic adherebit tibi semper.« Cautelam et  discretionem docet nos in omnibus habere, ut non equaliter amico et inimico catholico et heretico nostra pandamus occulta: quia inimicus peruersum habens tractatum, licet per hypocrisin aliquando foris blandiatur, dolum tamen et decipulam in occultis nobis semper preparat.

»Audisti uerbum aduersus proximum tuum? commoriatur in te fidens, quoniam non te disrumpet. A facie uerbi parturit fatuus tanquam gemitus partus infantis.« Non equaliter uerbum prolatum recipit sensus sapientis et stulti, quia sapientis animum difficile commouebit uerbum durum, stulti autem totum perturbat sensum. Ita ut gemitum doloris exprimat per actum nefandum. Unde scriptum est: »Non conturbat iustum, quidquid acciderit ei; qui  autem peruersi cordis est, non inueniet bonum . Sed cauendum est illi qui de firmitate cordis sui confidit, ne diutius uerbi duri mentionem in corde habeat, quia serpentina suggestio, ubi introitum inuenerit, uirus nequitie infundere non cessabit, et mentem inuasam cito corrumpit.

»Sagitta infixa femori canis [uulg., carnis], sic uerbum in corde stulti.« Canis aliquando in bonam partem recipit significationem, aliquando uero in malam. In bonam ergo, ut est illud in Psalterio: »Conuertentur ad uesperam, et famem patientur ut canes, et circuibunt ciuitatem .« Quod significat doctores ex Iudeis legis Dei iustitiam esurientes, post uesperam passionis Christi ciuitatem Ecclesie solerti cura  circumire, et latratu predicationis defendere. Hinc legimus in Euangelio, quod canes linxerint ulcera Lazari mendici . Canis uero ad malam partem uertit significationem, cum peccatorum exprimit sordes, ut est illud: »Sicut canis reuertitur ad uomitum suum, sic stultus, qui iterat stultitiam suam .« Sagitta infigitur femori canis, cum concupiscentia mala ex diabolica suggestione infigitur in corde peccatoris, qui merito stultus dicitur, quoniam quasi bos trahitur ad uictimam, et non preuidebit sibi nec cauet eterni interitus ruinam.

»Corripe amicum ne forte non intellexerit, et dicat, Non feci; aut si fecerit, ne iterum addat facere. Corripe proximum, ne forte non dixerit, et si  dixerit, ne forte iteret.« Salubris ualde et discreta hec est doctrina, ut corripiamus, amicos nostros delinquentes cum omni patientia, quoniam aliquando peccatur per ignorantiam, aliquando per negligentiam, aliquando uero per contemptum et inobedientiam; sed si disciplina talibus adhibetur cum modestia, de preteritis malis generat in eis uerecundiam atque penitentiam; de futuris uero exhibet diligentiam atque cautelam. Unde auditores suos Paulus admonet, dicens: »Fratres, si preoccupatus fuerit homo in aliquo delicto, uos qui spiritales estis, instruite huiusmodi in spiritu lenitatis, considerans teipsum ne et tu tenteris; alter alterius onera portate, et sic adimplebitis legem Christi .

»Corripe amicum: sepe enim fit commissio, et  non omni uerbo credas; est qui labitur in lingua sua, sed non ex animo. Quis est enim qui non deliquerit in lingua sua.« Grandis distantia est inter eum qui peccat per simplicitatem uel ignorantiam, et eum qui per malitiam. Potest enim fieri, ut quis offendat in uerbo malo, quod tamen ipse non suspicetur esse malum, ut est usus quotidiani otiosique sermonis, qui non ex dolo, sed ex leuitate animi procedit; huiusmodi ergo uerbum licet non careat delicto, tamen non adequatur in noxa illi qui plenus est nequitia et dolo. Quis est enim qui non deliquerit in lingua sua? Non est enim homo super terram qui faciat bonum, et non peccet; sed illi de quibus scriptum est: »Linguis suis dolose agebant, uenenum aspidum sub labiis eorum, quorum os maledictione  et amaritudine plenum est , si non conuersi fuerint, et condignam penitentiam de peccatis suis non egerint, mortis sententia eos manebit. Contritio enim et infelicitas est in uiis eorum, et uiam pacis non cognouerunt, nec habuerunt timorem Dei ante oculos eorum; propterea in cecitate cordis sui, et in iniquitatibus suis interibunt.



CAPUT XII. Sapientia monet prius corripere proximum ante comminationem, secundum predicationem Euangelii.

»Corripe proximum antequam commineris; et da locum timori Altissimi, quia omnis sapientia timor Dei, et in illa timere Deum.« Hoc est quod  ante iam monuit, ut patientia et mansuetudo magis ualeat in correptione fratrum, quam furor et duritia: quia inde datur locus timori Altissimi, et conuersio a peccatis. Omnis enim sapientia est timor Dei, et in illa homo nichil discit nisi timere et honorare Deum. Unde et sequitur:

»In omni sapientia dispositio legis, et non est sapientia nequitie disciplina, et non est cogitatus peccatorum prudentia.« Lex enim Domini sapientia diuina disposita atque ordinata est, nec est in ea aliquid nequitie nec aliqua peccatorum meditatio, sed tota sincera, tota ueritate atque iustitia plenissima. Unde scriptum est: »Iustitia tua iustitia in eternum, et lex tua ueritas.« Hanc apostolica pandit doctrina, et catholica per totum orbem tenet  Ecclesia; de illa uero que huic contraria est, hoc est hereticorum doctrina, subsequenter dicitur:

»Est nequitia, et in ipsa exsecratio.« Nequitia enim hereticorum omnibus bonis et iustis est exsecrabilis, et ipsam detestatur omnis religio Christiana: »Sermo enim eorum ut cancer serpit, et multum proficit ad impietatem: quorum societas perniciosa est, quoniam iuxta Salomonem, »reliquerunt ducem pubertatis sue, et pacti Dei sui obliti sunt; inclinata est enim ad mortem domus eorum, et ad inferos semite ipsorum. Omnes qui ingrediuntur ad eos, non reuertentur, nec apprehendent semitas uite .«

»Est insipiens qui minu tur sapientia.« Hec sententia quibusdam uidetur ad superiora referri,  hoc est, ad hereticorum exsecrabilem nequitiam, quorum mens quantum captiuata est errore, tantum procul recedit a ueritate; sed quia sequens locus non de hereticis, sed de simplicibus, qui minus in Scripturarum scientia docti sunt, disputare uidetur, potest non inconuenienter de talibus dici, quod sit insipiens qui minuitur sapientia, hoc est mysteriorum Dei caret intelligentia, quantum ad doctrinam pertinet; sed tamen non abest penitus a mandatorum Dei custodia; propterea consequenter dicit:

»Melior est homo qui minuitur sapientia, et deficiens sensu in timore, quam qui abundat sensu, et transgreditur legem Altissimi.« Multum ergo distat inter eum qui habet scientiam legis Dei in eruditione,  sed tamen non seruat eam in operatione, et illum qui licet non habeat profundum intellectum, in timore tamen Dei quantum nouit et potest recte uiuendo conuersatur. De illo ergo dicitur: »Seruus qui scit uoluntatem Domini sui, et non facit, uapulabit multis .« De isto uero »qui non scit et non facit, uapulabit paucis . De illo scriptum est: »Potentes potentiora tormenta patiuntur .« De isto quoque ita dicitur: »Exiguo concedetur misericordia.« De hoc et Iacobus apostolus ait: »Si quis auditor est uerbi et non factor, hic comparabitur uiro consideranti uultum natiuitatis sue in speculo. Considerauit enim se et abiit, et sta tim oblitus est qualis fuerit. Qui autem perspexerit in legem perfectam libertatis, et permanserit in ea,  non auditor obliuiosus factus, sed factor operis, hic beatus in facto suo erit .«

»Est solertia certa et ipsa iniqua, et est qui emittit uerbum certum, enarrans ueritatem.« Modo incipit fidelium qui ambulant secundum ueritatem, et hypocritarum qui cuncta ficte faciunt, enarrare differentiam, et exponere rationem. »Est, inquit, solertia certa, et ipsa iniqua:« hoc est, hereticorum uersutia arte dialectica instructa, que cuncta dolo agit, et prauo corde semper machinatur malum, et in omni tempore iurgia seminat; »et est qui emittit uerbum certum,« hoc est, strenuitas sanctorum doctorum, que recte uerbum predicat Euangelii, et fidei edocet ueritatem: hec docendo et operando, regulam iustitie sectatoribus suis ostendit: illa quoque  semper quoscunque potest, per artis sue fallaciam seducere et decipere non desistit; hec iter rectum, illa deuia pergit erroris; hec ad ueram uitam, illa ad eternam tendit perditionem.

»Est qui nequiter humiliat se, et interiora eius plena sunt dolo; et est qui se nimium submittit a multa humilitate.« De illis uero qui se falso humiliant, et in cordis secreto pleni sunt dolo, qualiter cauendum sit, ipsa ueritas premonuit, dicens: »Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces.« Igitur »a fructibus eorum cognoscetis eos .« De his autem qui uere humiles fieri uolunt, a se exemplum sumere precepit, dicens: »Discite a me, quia mitis sum et humilis corde, et  inuenietis requiem animabus uestris .« Si ergo uolumus ueritatis esse discipuli, a cordis radice uere humilitatis bonum primum sumendum est, et sic per ipsum bonorum operum exempla forinsecus preparanda. Quid autem ficta humilitas faciat, sequens sententia ostendit.

»Et est qui inclinat faciem, et fingit se non uidere quod ignoratum est; et si ab imbecillitate uirium uetetur peccare, si inuenerit tempus malefaciendi, malefaciet.« Sic enim heretici, sic omnes hypocrite, licet speciem uirtutum habitu et gestu extrinsecus simulent, tamen quia uirtutem eius intrinsecus non habent, in eo quod ad tempus sumunt firmiter manere non possunt; sed statim ut locum peccandi inuenerint, quod prius sub uelamento tegebant,  in propatulo declarando reuelant: quod et sequens sententia probat.

»Ex uisu cognoscitur uir, et ab occursu faciei cognoscitur sensatus. Amictus corporis, et risus dentium, et ingressus hominis enuntiant de illo.« Per indicia enim exteriora sepe deprehenditur interior affectus animi, et per gestum corporis demonstratur qualitas uoluntatis. Unde est illud Euangelicum: »Non est arbor bona que facit fructus malos, neque arbor mala faciens fructum bonum. Unaqueque enim arbor ex fructu suo cognoscitur .« Et item: »Bonus, inquit, homo de bono thesauro cordis sui profert bonum, et malus homo de malo thesauro profert malum. Ex abundantia  enim cordis os loquitur .« Sic et Apostolus, que sunt indicia malarum queue bonarum uoluntatum expressit, dicens: »Manifesta autem sunt opera carnis, que sunt fornicatio, immunditia, luxuria, idolorum seruitus, ueneficia, inimicitie, contentiones, emulationes, ire, rixe, dissensiones, secte, inuidie, homicidia, ebrietates, comessationes, et his similia: que predico uobis, sicut predixi, quoniam qui talia agunt regnum Dei non consequentur: fructus autem Spiritus est caritas, gaudium, pax, patientia, longanimitas, bonitas, benignitas, fides, modestia, continentia,« etc. Sic ergo bonarum parborum ostenduntur boni fructus, et malarum mali, quoniam bona opera manifesta fiunt, et que aliter se habent, abscondi non possunt.

 »Est correptio mendax in ira contumeliosi, et est iudicium quod non probatur esse bonum.« Hactenus seruat tenorem, quem prius tenebat, disputans de falsa humilitate hypocritarum et hereticorum; quia mendax est eorum correptio doctrine, et iudicium falsum, quia sicut errant in fide et religione, sic titubant iudiciorum suorum qualitate; nec potest esse bonum iudicium, quod non bono geritur animo.



CAPUT XIII. Quod bonum sit arguere loquendo, quam tacendo dolos tenere per iram.

 »Quam bonum est arguere, quam irasci, et confitentem in oratione non prohibere!« Bonum est ergo omnia circumspecte et patienter  agere, quia ira uiri iustitiam Dei non operatur, et doctrina hominis per patientiam dignoscitur. Unde et superius ita admonuit: »Corripe proximum antequam commineris, et da locum timori Altissimi, ne forte per inquietudinem animositatis perdat in proximo fructum correptionis ,« »et confitentem, ait, in oratione noli prohibere.« Non est ille prohibendus, qui confitetur Deo in oratione sua; et laudat ipsum in ore suo, sed instruendus, ut recte fidei et bonorum operum concordiam adhibeat, quia non est speciosa laus in ore peccatoris, sed »corde creditur ad iustitiam, ore autem confessio fit ad salutem:« proinde Propheta dicit: »Benedic, anima mea, Domino, et omnia interiora mea nomen sanctum eius .« Et alibi: »Eleuatio,  inquit, manuum mearum sacrificium uespertinum .«

»Concupiscentia spadonis deuirginauit iuuenculam, sic qui facit per uim iudicium iniquum.« Probat exemplo quod superius protulerat uerbo, ut bonum sit non irasci: quoniam sicut concupiscentia spadonis maculat quidem uirginem, sed non generat sobolem, ita et uiolentia iniqua, simulat quidem iudicium, sed non seruat equitatis modum.

»Quam bonum est correptum manifestare penitentiam: sic enim effugies uoluntarium peccatum.« Sicut prius prohibuit iracundiam preualere in iudicio, sic et nunc laudat, ut correptionem magistri sequatur penitentia discipuli: ita quoque concupiscentia  opprimitur peccatum, et uenia impetratur delicti. Unde Saluator in Euangelio Petro precepit, dicens: »Si peccauerit in te frater tuus, uade, corripe eum inter te et ipsum solum: quod si penitentiam egerit, lucratus eris fratrem tuum,« etc. . Hinc et in Prouerbiis Salomon ait: »Qui abiicit disciplinam, despicit animam suam; qui autem acquiescit increpationibus, possessor est cordis .«

»Est tacens qui inuenitur sapiens, et est odibilis qui procax est ad loquendum.« Hac sententia laudatur modestia boni uiri, et uituperatur temeritas superbi, uel magis commendatur religiositas et prudentia boni catholici, et reprehenditur atque detestatur stultitia et procacitas heretici; quia sicut  iste immoderato silentio ostendit sapientiam suam, sic et ille in loquacitate superflua manifestat stultitiam suam, sed quia taciturnitas aliquando procedit ex bono, aliquando uero ex malo, inde subiungitur:

»Est autem tacens non habens sensum loquele, et est tacens sciens tempus aptum.« Sunt enim multi qui ideo tacent, quoniam non habent sensum et peritiam loquendi; sunt et alii qui non per insipientiam, sed per scientiam silent, obseruantes in loquendo horam apti temporis, quia »tempus est tacendi, et tempus loquendi;« nec omne tempus ad omnia equaliter conueniens est. Unde et sequitur:

»Homo sapiens tacebit usque ad tempus.« Lingua itaque discrete frenanda est, non insolubiliter  obliganda, ut nimirum cum opportunum considerat, postposita censura silentii, loquendo que congruunt, in usum se utilitatis impendat.

»Lasciuus autem et imprudens non seruabunt tempus.« Mos est semper prudentium, ut moderent sermones suos, et aptum tempus obseruent: stultorum uero ut nec locum, nec tempus, nec modum custodiant, sed totum spiritum suum impudenter proferant: quod sepissime heretici et schismatici faciunt. Unde Apostolus Timotheum docet qualiter auditores suos instruat, »ne intendant fabulis et genealogis interminatis, que questiones prestant magis quam edificationem Dei, que est in fide; finis autem precepti est caritas de corde puro, et conscientia bona, et fide non ficta: quibus quidam  aberrantes conuersi sunt in uaniloquium, uolentes esse legis doctores, non intelligentes, neque que loquuntur, neque de quibus affirmant .« Quorum stultitiam adhuc redarguit Sapientia dicens:

»Qui multis utitur uerbis, ledit animam suam; et qui potestatem sibi sumit iniuste, odietur.« Multis utuntur uerbis heretici cum per eloquentiam humanam certant suam uelare malitiam; qui sibi iniustam usurpant potestatem, quoniam contra ueritatem sentiendo non recte sibi usurpant magisterii dignitatem. Unde ipsi odibiles erunt, quia tam coram Deo quam etiam coram hominibus turpes et detestabiles fiunt; quorum doctrina et studium totum uertitur illis in detrimentum. Unde sequitur:

 »Est processio in malis uiro indisciplinato, et est inuentio in detrimentum.« Sub lingua enim eorum labor est et dolor, sedent in occultis ut interficiant innocentem; quapropter tota machinatio dolose inuentionis eorum reputabitur eis in opprobrium sempiternum. Fiet enim mensa eorum coram ipsis in laqueum, et in retributionem et in scandalum.

»Est datum quod non est utile, et est datum cuius retributio duplex.« Datum quod non est utile, hoc est, cum homo eleemosynam tribuens expendit eam pro humano fauore; et est iterum datum, cuius est retributio duplex, quando homo eleemosynam pro Dei amore et pro eterne uite desiderio facit; cui hic meritorum tribuitur honor, et in futura remuneratione gloria sequetur sempiterna.  Unde ipsa ueritas in Euangelio ait: »Nemo est, qui reliquerit domum, aut fratres, aut sorores, aut patrem, aut matrem, aut filios, aut agros propter me et propter Euangelium, qui non accipiat centies tantum nunc in tempore hoc cum persecutionibus, et in seculo futuro uitam eternam ;« cuius sententie sensus talis est: Qui propter Euangelium Christi carnalia reliquerit, spiritalia bona recipiet, que comparatione et merito sui ita erunt, quasi paruo numero centenarius numerus comparetur: quia nimirum a fratribus atque consortibus propositi sui, qui ei spiritali glutino colligantur, multo gratiorem etiam in hac uita recipiet caritatem, et in futuro premia sempiterna.

»Est propter gloriam minoratio, et est qui humilitate  militate leuauit caput.« Hic locus euangelico testimonio exponi uidetur, ubi dicitur: »Omnis qui se exaltat, humiliabitur; et qui se humiliat, exaltabitur .« Propter gloriam ergo minoratur homo, cum propter exaltationem cordis meritum uirtutis illi decrescit; et ab humilitate leuauit caput, cum post presentem contritionem anima eius gloria sublimatur eterna.

»Est qui multa redimat modico pretio, et restituens ea septuplum.« Multa redimit modico pretio qui per confessionem humilitatis ab omni meretur resolui delicto; »et restituit ea septuplum,« quando in uitiorum locum, copiosum inserit uirtutum numerum. Nam, ut ait Apostolus, »ubi abundauit delictum, superabundauit et gratia: ut sicut regnauit peccatum  in mortem, ita et gratia regnet per iustitiam in uitam eternam per Iesum Christum Dominum nostrum .«

»Sapiens in uerbo seipsum amabilem facit; gratie autem fatuorum effundentur.« Sapiens in uerbo est doctor catholicus, qui in doctrina sua seipsum amabilem facit, quando in testamentis diuinis ueritatem sequi non negligit; gratie autem fatuorum, hoc est dogmata hereticorum, effundentur, nec ullo usui bono apte erunt: de quo adhuc subditur:

»Datus insipientis non erit utilis tibi; oculi enim illius septemplices sunt.« Datus insipientis non erit utilis, quia doctrina hereticorum nulli est salubris; oculi enim illius septemplices sunt, quia intentio  uoluntatis eius uariis nequitiis maculata est, quando ad nocendum semper exstat parata. Septenarius ergo numerus, qui propter diuina carismata que Isaias propheta in Spiritus sancti dono enumerat  perfectioni consecratus est, idem econtra aliquando plenitudinem nequitie significat, ut est illud in Euangelio, quod Saluator de Spiritu immundo ad tempus deserente hominem narrauit, dicens: »Cum immundus spiritus exierit de homine, perambulat per loca inaquosa, querens requiem; et non inueniens dicit: Reuertar in domum meam, unde exiui. Et cum uenerit, inuenit eam scopis mundatam, et tunc uadit et assumit septem spiritus nequiores se, et ingressi habitant ibi, et sunt nouissima hominis illius peiora prioribus .«

 »Exigua dabit et multa improperabit, et apertio oris illius inflammatio est.« Exigua dabit hereticus, hoc est, raro in tota doctrina sua ueritatis indicia ostendit; et multa improperabit, quia in multiloquio suo plurima improperia erroris effundit, et apertio oris illius inflammatio est, quoniam sermo eius nequitiam erroris in peccatoribus auditorum incendit.

»Hodie feneratur quis, et cras expetit; et odibilis homo huiuscemodi.« Hec sententia et instabilitatem hereticorum significare potest, qui uiolenter erroris sui assensum ab auditoribus suis extorquent. Unde et odibiles erunt tam coram Deo quam etiam coram hominibus; uel altiori sensu insinuat quod ille qui eleemosynam pauperi tribuit, et in presenti uita retributionem querit, odibilem semetipsum coram  oculis diuine maiestatis facit; docet enim manifeste in Euangelio ipsa ueritas, propter quid facienda sit eleemosyna, ita dicens: »Cum facis eleemosynam, nesciat sinistra tua quid faciat dextera tua ;« et item: »Nolite, inquit, thesaurizare uobis thesauros in terra, ubi erugo et tinea demolitur, et ubi fures effodiunt et furantur. Thesaurizate autem uobis thesauros in celo, ubi neque erugo, nec tinea demolitur, et ubi fures non effodiunt, neque furantur .« Et alibi cuidam principi Phariseorum idem Dominus dixit: »Cum facis prandium aut cenam, noli uocare amicos tuos, neque fratres, neque cognatos, neque uicinos diuites, ne forte et ipsi te reinuitent, et fiat tibi retributio; sed cum facis conuiuium, uoca pauperes, debiles,  cecos, claudos, et beatus eris, quia non habent retribuere tibi :« retribuetur autem tibi in resurrectione iustorum.

»Fatuo non erit amicus, et non erit gratia bonis illius.« Fatuus tam ille est qui spiritalis laboris premium in hac uita non in futura querit, quam etiam hereticus, qui laudem humanam appetit, et gloriam que a solo est Deo querere negligit; huiusmodi ergo hominibus amicus uerus non erit, quia eorum stultitia uerum amicum, qui secundum Deum amicus sit, habere nescit: et ideo labor eorum in celesti regno retributionem non habebit, quia transitorie uite gaudia maxime quesiuit.

»Qui enim edunt panem illius, false lingue  sunt.« Quoniam qui communicant dogmati hereticorum, ipsi in fide et scientia mendaces fiunt; unde per errorem suum omnibus notabiles erunt, sicut sequens sententia probat.

»Quoties et quanti irridebunt eum? Neque enim quod habendum erat directo sensu distribuit, similiter et quod non erat habendum.« Idcirco enim detestabilis est hereticorum cetus, quoniam canonem diuinum, et sacramenta que in illo continentur ipse recto sensu non interpretatur, nec expositionem tractatuum suorum, que nulli est necessaria, catholico sensu proferunt; et ideo predicatio eorum simul et societas omnino est deuitanda.

»Lapsus false lingue quasi qui in pauimento cadens, sic casus malorum festinanter ueniet.«  Sicut enim in planitie pauimenti, ubi offendicula non sunt, frustra quis cadit, sic hereticorum sensus propria nequitia excecatus, in semita ueritatis, que lucidior sole est, nequidquam titubat, et casum inuenit; quid autem eis ruinam pariat, continuus sermo palam insinuat.

»Homo ingratus quasi acaris.« Quia ergo ingratus est hereticus, excellentis ingenii dolo, quod percepit ex munere diuino, magis elegit suum errorem condere quam diuinam traditionem in Scriptura sacra seruare; ideo sine gratia Spiritus sancti deuiando demonstrat se auditoribus suis semper amarum et noxium esse. Acaris enim interpretatur amarus, siue sine gratia; et merito ipse dicitur amarus, qui non meruit diuina gratia fieri repletus.

 »Fabula uana in ore indisciplinatorum assidua erit.« Bene ergo doctrina hereticorum, quam nefando ore garriunt, fabula nuncupatur, quia uanitatem omni modo sequitur. Unde Apostolus huiusmodi doctrinam respuens ad Timotheum scribens, ait: »Sicut rogaui te, ut remaneres Ephesi cum irem in Macedoniam, ut denuntiares quibusdam ne aliter docerent, neque intenderent fabulis et genealogiis interminatis: que questiones prestant magis quam edificationem Dei, que est in fide .« Et rursum: »Ineptas, inquit, et aniles fabulas deuita: exerce autem teipsum ad pietatem. Nam corporalis exercitatio ad modicum utilis est: pietas autem ad omnia utilis est, promissionem habens uite que nunc est, et future .« Nam quia undique peruersorum  sermo reprobabilis exstat, inde adhuc subditur:

»Ex ore fatui reprobabitur parabola; non enim dicit illam in tempore suo.« Fatuus est ergo Iudeus, qui ceremonias legis temporibus gratie necessarias esse docet, circumcisionem uidelicet, neomenias, et sabbata, et hostias pecudum, et ea sub allegorica expositione iuxta sensum suum interpretando asserit habenda, »cum finis legis Christus sit ad iustitiam omni credenti.« Fatuus est et philosophus, qui humana ratiocinatione estimat se omnia posse comprehendere, uertitque doctrinam suam disputando iuxta elementa mundi, et non secundum ueritatem, que est in Christo Iesu. Fatuus est et  hereticus, qui falsis argumentis et sophisticis locutionibus conatur destruere doctrinam Euangelii, et ueritatem catholice fidei. Horum ergo omnium reprobabitur parabola, hoc est argumentatio falsa, que, lucescente per Christum ubique ueritate, umbram legis ueteris et figmenta falsa in Ecclesiam introducere uolunt.

»Est qui uetatur peccare pre inopia, et in requie sua stimulabitur.« Superius reprehendit falsitatem heretice doctrine, nunc similiter uituperat intentionem uoluntatis peruerse; sunt enim tales, qui licet aliquando propter euentum aliquem non possint peccatum perpetrare in facto, tamen nunquam uolunt quiescere a malo desiderio, quos parum iuuat forinsecus captiuatos teneri uersutia et dolo.

 »Est qui perdit animam suam pre confusione, et ab imprudenti persona perdet eam: persone autem acceptione perdet se.« Ille animam suam pre confusione perdit, qui timens transitoriam potestatem istius mundi, non audet profiteri ueritatem Euangelii. Manifeste enim ipse Dominus dicit: »Qui me erubuerit et meos sermones, hunc filius hominis erubescet cum sederit in maiestate sua.« Et item: »Nolite, inquit, timere eos qui occidunt corpus, animam autem non possunt occidere; sed potius eum timete, qui potest animam et corpus perdere in gehennam .«



CAPUT XIu. Usitatam rem loquitur, quia multi sunt qui pre confusione promittunt amico, et gratis eum suis labiis  acquirunt inimicum.

»Est qui pre confusione promittit amico, et lucratus est eum inimicum gratis.« Est quedam pars hominum, que in usu habet plura aliis promittere, sed pauca propter parcitatem solet reddere, unde huiusmodi eos, quos poterant non promittendo habere amicos, in promissione mentiendo gratis lucrati sunt inimicos.

»Opprobrium enim nequam in homine mendacium, et in ore indisciplinatorum assidue erit.« Non enim paruum uitium est mendacium, sed inter precipua uitia enumeratur. Unde in Decalogo legis scriptum est: »Ne falsum testimonium dicas ;« et alibi: »Os, inquit, quod mentitur occidit animam .« Eius quoque assiduitas ualde est  uituperabilis et perniciosa. Unde et sequitur:

»Potior fur quam assiduitas uiri mendacis, perditionem autem ambo hereditabunt.« Non excusat furem quasi sit sine peccato, sed in eius comparatione aggrauat assiduitatem mendacii: sicut in Ezechiele propheta, fornicatio Hierusalem comparata fornicationi Samarie, sceleratior inuenitur ; sed tamen ambe digne sunt morte. Et in Euangelio peccatum Iude comparatum peccato Sodomorum propensius esse ipsius Domini ore pronuntiatur; quibus tamen ambabus in iudicio condigne retributiones penarum reseruantur . Mystice autem fures Iudei possunt intelligi, quibus per Paulum dicitur: »Qui predicas non furandum,  furaris ;« et heretici mendaces, quorum facinus eo propensius est Iudeorum facinore, quo post perceptam gratiam baptismatis, et indumentum tunice Christi quo induebantur, ad apostasiam redierunt, et spiritui gratie calumniam fecerunt; sed utrorumque reatus perditionem eternam, si sine penitentia obierint, inueniet.

»Mores hominum mendacium sine honore, et confusio illorum cum ipsis sine intermissione.« Ergo mores hereticorum peruersi, non sunt digni celesti honore, sed perpetua inferni confusione: que cum ipsis sine intermissione permanet in perpetua damnatione.



CAPUT Xu. uerbum parabolarum.

 »Sapiens in uerbis producet seipsum, et homo prudens placebit magnatis.« Sapiens semetipsum prodet in uerbis, quando prudentiam mentis demonstrat in bene dictis. Quod ipsa ueritas in Euangelio ostendit, dicens: »Bonus homo de bono thesauro cordis sui profert bonum, et malus homo de malo thesauro profert malum: ex abundantia enim cordis os loquitur ; et homo prudens magnatis placebit, quia sanctis doctoribus placet deuotio discipulis bene obedientis, cuius merita pariunt sibi mercedem uite eterne, sicut sequens sententia declarando insinuat.

»Qui operatur terram suam, inaltabit aceruum frugum; et qui operatur iustitiam, ipse exaltabitur.« Ille ergo operatur terram suam, qui carnem suam  euangelico exarans uomere facit eam plurimarum uirtutum fructus gignere, et iustitie operibus deseruire. Cuius opera paterfamilias in futura examinatione collaudans celesti honore condigne remunerat, dicens: »Euge, serue bone et fidelis, quia super pauca fuisti fidelis, super multa te constituam, intra in gaudium Domini tui .«

»Qui uero placet magnatis, effugiet iniquitatem.« Hoc est quod superius dixit, »Homo prudens placebit magnatis;« in eo enim placet deuotus discipulus bonis magistris, quod fugere certat omnem maculam iniquitatis. Unde per psalmistam dicitur: »Beati immaculati in uia, qui ambulant in lege Domini ;« et item: »Beatus uir qui timet Dominum, in mandatis eius cupiet nimis: potens  in terra erit semen eius. Gloria et diuitie in domo ipsius, et iustitia eius manet in seculum seculi .«

»Xenia et dona excecant oculos iudicium; et quasi mutus in ore auertit correptiones eorum.« Quod enim dona et pecunie iudicia iudicum ab equitatis tramite de uia iniquitatis auertant, multis in locis sacra Scriptura precepit, dicens: »Iudices et magistros constitues in omnibus portis tuis, quas Dominus Deus tuus dederit tibi per singulas tribus tuas, ut iudicent populum iusto iudicio, nec in alteram partem declinent. Non accipies personam nec munera, quia munera excecant oculos sapientium, et mutant uerba iustorum. Iuste quod iustum est  persequeris, ut uiuas et possideas terram, quam Dominus Deus tuus dederit tibi .« Quasi mutus in ore auertit correptiones pecuniarum amator, quia hoc silet propter illas quod dicendum erat aut hoc dicit, quod reticendum fuerat: quorum utrumque inutile est in iudicio, ubi omnino regnare debet ueritas et preualere iustitia. Quod sequens sententia etiam sub exemplo probat.

»Sapientia absconsa et thesaurus inuisus, que utilitas in utrisque? Melior est qui celat insipientiam suam, quam qui abscondunt sapientiam suam.« Sicut nulla utilitas est thesaurorum, qui in terra defossi hominum latent agnitionem et aspectum, sic et sapientia indiscrete occultata possessoribus suis nullum affert fructum, imo maximum detrimentum;  proinde Dominus, quando in Euangelio laudauit seruum, qui negotiando multiplicauit pecuniam Domini sui, premium condignum illi restituit; seruum nequam, qui acceptum talentum sudario ligando abscondit  in terra, multum obiurgauit, rependens illi meritam penam: Idcirco »melius est hominibus  ut occultent insipientiam suam,« ne eam proferentes non nulla generent delicta, quam ut abscondant sapientiam suam, per quam recte predicando et bene uiuendo possent aliis ad salutem prodesse, et sibi preparare in regno celesti mercedem perpetuam, in die uidelicet iudicii, quando »recipiet unusquisque prout gessit siue bonum siue malum:« admonendi namque sunt, qui cum predicare utiliter possint, immoderata tamen humilitate refugiunt, ut ex minori consideratione colligant, quantum in maioribus rebus delinquant. Si enim indigentibus proximis ipsi quas haberent pecunias absconderent, adiutores procul dubio calamitatis exstitissent:  quo igitur reatu constringantur aspiciant, qui dum peccantibus fratribus uerbum predicationis subtrahunt, morientibus mentibus uite remedia abscondunt.



LIBER QUINTUS.



CAPUT PRIMUM. Sapientia docet unum hominem in omnibus, et omnes in uno: non adiiciendum esse peccatum super peccatum, sed orandum Deum ut auxilium prebeat.

 Fili, peccasti? non adiicias iterum;  »sed et de pristinis deprecare, ut tibi dimittantur.« Salubre dat consilium, ut quia peccauimus  non iteremus peccata, sed de pristinis condignam penitentiam agentes deprecemur Deum, quatenus dimittat nobis misericorditer quod nos per fragilitatem nostram commisimus nequiter.

»Quasi a facie colubri fuge peccata; et si accesseris ad illa, suscipient te.« Coluber enim ille antiquus, qui semper colit umbras peccatorum, et regnat in filiis tenebrarum, interitum nostrum sine cessatione desiderat, et suggerit nobis opera facinorosa; ipse omnino nobis fugiendus est, quia si accesserimus ad illum consentiendo suggestionibus eius, suscipiet nos ad inferni tartarum secum ducendos,  quatenus tormentorum eius simus participes, et damnationis consortes. Unde adhuc de ferocitate eius loquens, addit: »Dentes leonis dentes eius, interficientes animas hominum.« In Scriptura ergo sacra leo aliquando in bonam partem accipitur, aliquando uero in malam: quoniam leo dicitur Christus, et e contrario leo dicitur diabolus; sed leo Christus propter fortitudinem, ut est illud Ioannis: »Ecce uicit leo de tribu Iuda, radix Dauid, aperire librum, et soluere septem signacula eius .« Item leo diabolus propter seuitiam: de quo Petrus scribens ad credentes, ait:« Sobrii estote et uigilate in orationibus: quia aduersarius uester diabolus tanquam leo rugiens circuit querens quem deuoret: cui resistite fortes in fide :«  ipse enim interficit hominum animas, quia peccati laqueo captas eterna morte efficit reas.

»Quasi romphea bis acuta omnis iniquitas: plage illius non est sanitas.« Bis acuta romphea hominis iniquitas, inde dicitur quod utrique substantie  ipsius, corporali uidelicet et spiritali generet mortem: quia ignis gehenne tam corpus quam etiam animam post diem iudicii excruciaturus est; cuius plage non est sanitas; quia postquam homo sine penitentie remedio de hac uita exierit, et illuc iusto Dei iudicio damnatus fuerit, sine fine ibi ardebit. Unde ipsis peccatoribus in extremo examine dicitur: »Ite in ignem eternum, qui preparatus est diabolo et angelis eius; et ibunt impii in supplicium eternum, iusti autem in uitam eternam .« Sed quia opportunitas loci se attulit, ut de irremissibili peccato aliquid dicamus, placuit nobis ex uerbis sancti Augustini aliqua ponere, qui in sermone ad populum, ubi exposuit que sit irremissibilis blasphemia in Spiritum sanctum, ita ait: Primo  ergo in nos ad accipiendam uitam eternam, que in nouissimo dabitur, de bonitate Dei munus uenit ab initio fidei, remissio peccatorum: per quod beneficium eruimur de potestate tenebrarum, et princeps huius mundi mittitur foras fide nostra, qui operatur in filiis infidelitatis, nulla ui alia, nisi societate et obligatione peccati. In Spiritu enim sancto, quo in unum Dei populus congregatur, eiicitur spiritus immundus, qui in seipsum diuiditur. Contra hoc donum gratuitum, contra istam Dei gratiam loquitur cor impenitens. Ipsa ergo impenitentia est Spiritus blasphemia, que non remittetur neque in hoc seculo, neque in futuro. Contra enim Spiritum sanctum, quo baptizantur quorum peccata omnia dimittuntur, et quem accepit Ecclesia, ut cui  dimiserint peccata, dimittantur ei, uerbum ualde malum et nimis impium, siue cogitatione, siue etiam lingua sua dicit, quem patientia Dei cum ad penitentiam adducat, ipse secundum duritiam cordis sui et cor impenitens, thesaurizat sibi iram in die ire et reuelationis iusti iudicii Dei, qui reddet unicuique secundum opera eius . Hec ergo impenitentia  hec, inquam, impenitentia, contra quam clamabat et preco et iudex dicentes: »Penitentiam agite, appropinquauit enim regnum celorum ; contra quam Dominus os euangelice oredicationis aperuit, et contra quam ipsum Euangelium  in toto orbe predicandum esse predixit, ubi postea quam resurrexit a mortuis, ait discipulis suis: »Oportebat Christum pati, et resurgere a mortuis tertio die, et predicari in nomine eius penitentiam et remissionem peccatorum per omnes gentes, incipientibus ab Hierusalem :« hec omnino impenitentia non habet remissionem, neque in hoc seculo, neque in futuro; quia penitentia impetrat remissionem in hoc seculo, que ualet in futuro. Sed ista impenitentia uel cor impenitens, quandiu quisque in hac carne uiuit, non potest iudicari. De nullo enim desperandum est, quandiu patientia Dei ad penitentiam adducit, nec de hac uita rapit impium, »qui non uult mortem impii sed magis ut conuertatur et uiuat.« Paganus  est hodie: unde scis utrum sit futurus crastino Christianus? Iudeus infidelis est hodie: quid si cras credet in Christum? Hereticus est hodie: quid si cras sequetur catholicam ueritatem? Schismaticus est hodie: quid si cras amplectetur catholicam pacem? Quid si isti, quos in quocunque genere erroris notas, et tanquam desperatissimos modo damnas, antequam finiant istam uitam, agant penitentiam, et inueniant ueram uitam? Quisquis uniuersa sua uita, quam in ista gerit carne, quantalibet longitudine protendatur, quecunque uerba uel ore uel sola cogitatione locutus fuerit corde impenitenti, contra remissionem peccatorum, que fit in Ecclesia, uerbum dicit contra Spiritum sanctum. Si ergo  et Pater et Filius et Spiritus sanctus peccata dimittunt, cur  illa impenitentia que nunquam dimittetur, tantummodo ad Spiritus blasphemiam dicitur pertinere tanquam ille, qui hoc impenitentie peccato fuerit obligatus, dono sancti Spiritus resistere uideatur, quod eo dono fiat remissio peccatorum? Inter cetera hec ita dicuntur, ut tamen inseparabilis intelligatur operatio Trinitatis. Ita ut cum operatio Patris dicitur, non eam sine Filio et Spiritu sancto operari intelligatur, cum operatio Filii, non sine Patre et Spiritu sancto; et cum operatio Spiritus sancti, non sine Patre et Filio: quod satis notum est recte credentibus, uel etiam ut possunt intelligentibus, et illud ideo dictum esse de Patre, »ipse facit opera,« quod ab illo sit origo etiam operum, a quo est existentia  cooperantium personarum; quia et Filius de illo natus est, et Spiritus sanctus principaliter de illo procedit, de quo natus est Filius, et cum quo illi communis est idem Spiritus. Hinc est quod Dominus iehsu in Spiritu sancto demones eiecit; neque enim hoc et solus implere non poterat, atque illum in adiutorium tanquam huic operi non sufficiens assumebat: sed spiritum diuisum in semetipsum, eo Spiritu congruebat expelli, quem Pater et Filius non diuisum in semetipsum communiter habent. Sic et peccata, quia preter Ecclesiam non dimittuntur, in eo Spiritu dimitti oportebat quo in unum Ecclesia congregatur. Denique si quemquam extra Ecclesiam suorum peniteat peccatorum, et hic tanti peccati quod alienum est ab Ecclesia Dei  cor impenitens habeat, quid ei prodest illa penitentia, cum isto solo uerbum dicat contra Spiritum sanctum, quo extraneus est ab Ecclesia, que accepit hoc donum ut ea in Spiritu sancto fiat remissio peccatorum? quam remissionem cum Trinitas faciat, proprie tamen ad Spiritum sanctum intelligitur pertinere. Ipse enim est Spiritus adoptionis filiorum, in quo clamamus: »Abba, Pater,« ut ei possimus dicere, »dimitte nobis debita nostra.« Quisquis igitur reus fuerit impenitentie contra Spiritum, in quo unitas et societas communionis congregatur Ecclesie, nunquam illi remittetur; quia hoc sibi clausit, ubi remittitur: et merito damnabitur cum spiritu qui in seipsum diuisus est, diuisus et ipse contra Spiritum qui in seipsum diuisus non est. Item inter cetera.  Ut de blasphemia Spiritus hec sententia diceretur, causa exstitit ex commemoratione spiritus immundi, qui in seipsum diuisus est. Dictum enim erat de Domino, quod in principe demonum eiecerat demones. Ubi ipse Dominus ait in Spiritu sancto se eiicere demones, ut Spiritus, qui non est in se diuisus eum qui in se diuisus est uincat atque eiiciat. Ille autem homo in eius perditione remaneat, qui in huius qui in se diuisus non est, pacem per impenitentiam transire detrectat. Hoc enim Marcus ita narrat: »Amen dico uobis, quoniam omnia dimittentur filiis hominum peccata et blasphemie quibus blasphemauerint: qui autem blasphemauerit in Spiritum sanctum, non habebit remissionem in eternum, sed reus erit eterni delicti .« Hec uerba Domini  cum dixisset, sua deinde coniungit, dicens: »quoniam dicebant: Spiritum immundum habet:« ut ostenderet hinc fuisse exortam causam, ut hoc diceret, quod dixerunt eum in Beelzebub principe demoniorum demones pellere. Non quia ipsa esset blasphemia, que non remittetur, cum et hec remittatur, si recta penitentia consequatur: sed quod hinc, ut dixi, causa exstitit, ut a Domino illa sententia proferretur, facta mentione spiritus immundi, quem aduersus seipsum Dominus diuisum ostendit, propter Spiritum sanctum, qui non solum aduersum se diuisus non est, sed etiam quos colligit efficit indiuisos. Nam et si quisquam ita sit contrarius ueritati, ut Deo loquenti non in prophetis, sed in unico  Filio  reluctetur, remittetur ei, cum penitendo conuersus fuerit ad Dei bonitatem: qui cum mortem impii nollet, quantum ut reuertatur et uiuat, dedit Ecclesie sue Spiritum sanctum, ut cuicunque in eo peccata dimitteret, dimitterentur, ei. Qui uero huic dono exstiterit inimicus, ut non illud per penitentiam petat, sed ei per impenitentiam contradicat, fit irremissibile; non quodcunque peccatum, sed contempta uel etiam oppugnata ipsa remissio peccatorum. Atque ita dicetur uerbum contra Spiritum sanctum, cum ex dispersione ad congregationem nunquam uenitur, que ad remittenda peccata accepit Spiritum sanctum.

»Obiurgatio et iniurie annullabunt substantiam:  sic substantia superbi eradicabitur; et domus que nimie locuples est annullabitur superbia.« In alia editione legitur, »Obiurgatio et iniurie annullabunt substantiam.« Iuxta historiam facilis est sensus: quia ubi contentiones et iniurie excrescunt, ibi minuetur et decrescet substantia, et tota domus, possessione annullata, deficiet discordantium superbia. Inter superbos enim semper iurgia sunt; ubi autem preualet hominum dissensio, ibi continuo sequetur rerum suarum defectio. Unde quidam sapientium interrogatus de lapsu potentissimi regni, quare tam cito ceciderit, respondit: Concordia res minime crescunt, discordia autem maxime dissoluuntur. Iuxta allegoriam uero omnis constructio heretice prauitatis et multiplex eorum error innitens argumentis uariis  et syllogismorum conclusionibus idcirco annullabitur, et ad nichilum redigetur, quia ueritatem catholice fidei et unitatem pacis sancte Ecclesie sequi noluerunt.

»Deprecatio pauperis ex ore usque ad aures eius perueniet, et iudicium festinato adueniet illi.« In psalmo scriptum est: »Desiderium pauperum exaudiuit Dominus ,« desideria cordis eorum exaudiuit auris tua. Et in Euangelio Dominus, ubi narrauit de uidua, que pro defensione sua clamabat ad iudicem iniquitatis, postea subiunxit, dicens: »Audite quid iudex iniquitatis dicit: Deus autem non faciet uindictam electorum suorum clamantium ad se die ac nocte, et patientiam habebit in illis. Dico autem uobis, quia cito faciet uindictam illorum  .« Ex ore enim pauperis deprecatio ad aures iudicis ueniet, quia anxietas Ecclesie, quam habet in diuersis tribulationibus, perueniet ad aures piissimi iudicis, et ipse eam ab omnibus tribulationibus suis eripiet, omnesque hostes eius dignis penis subiiciet

»Qui odit correptionem, uestigium est peccatoris; et qui timet Deum, conuertetur ad cor suum.« Qui non uult se corrigere a peccatis, et odit correptionem admonitoris, ipse indicium prebet in se nequitie sui seductoris, quoniam malignus indurauit mentem eius, ne crederet et obaudiret ueritati. Nam qui timorem Dei habet in semetipso, conuertit cor suum ad audienda et implenda precepta legis diuine.

 »Notus a longe potens lingua audaci, et sensatus scit labi se ab ipso.« Manifestatur ergo presumptio heretica in lingua temeraria, qua loqui presumit aduersus Deum iniquitatem; sed cautela hominis religiosi et fidelis obseruat se, ne in eius errorem cadat.

»Qui edificat domum suam impediis alienis, quasi qui colligat lapides suos in hieme.« Hanc sententiam possumus dupliciter intelligere, ut aut iuxta allegoriam significet hereticum, qui testimonia diuinarum Scripturarum a sensu prauo omnino aliena congregat in unum, ad confirmationem erroris sui, frustra laborare: quia uindicta ultionis iuste dissoluetur duritia actionis nefande; aut secundum tropologiam auarum raptorem, qui ex alienis rebus sua  lucra studet augere, omnibus bonis uacuum in die iudicii pro malo opere suo ualida tormenta luere.



CAPUT II Quod stuppa collecta synagoga sit peccantium, et hereticorum conuenticula, ut et zizaniorum fascisculi exurendi.

»Stuppa collecta synagoga peccantium, et consummatio illorum flamma ignis.« Comparat rei fragili peccatorum synagogam, ut ostendat eius uilitatem et uelocissimum interitum; quia sicut stuppe collectio igne adhibito facile conflagrat, ita peccatorum cetus in futura uindicta sine mora disperiet.

»uia peccantium complanata lapidibus, et in fine illorum inferi et tenebre et pene.« Reddit causam quare uelox sit malorum perditio, quia uia, id  est, uita illorum presens, per quam ad remunerationem futuram tendebant, plena fuit doloribus et duris peccatorum operibus. Unde et in fine illorum succedunt eis inferni et tenebre et pene, quibus merito excruciabuntur in eternum. E contrario uero iustus ab his omnibus se obseruat, et ad celestem retributionem se preparat. Unde et sequitur:

»Qui custodit iustitiam, continebit sensum eius. Consummatio timoris Dei, sapientia.« Qui ergo custodit »iustitiam,« seruabitur ab illa, et in fine illum sequetur eterna gloria: quia consummatio bone uoluntatis eius, quam in diuino timore habuit, creatoris sui agnitione et contemplatione remunerabitur.

»Et sensus eius non erudietur, qui non est sapiens  in bono. Est autem insipientia, que abundat in malo; et non est sensus, ubi abundat amaritudo.« His quippe sententiis confunditur error hereticorum, quia eorum sensus, quem habent in Scripturarum sacrarum meditatione, non est salubris scrutantibus eum; uel potius non est sensus dicendus, ubi abundat nequitia et dolus; quia Dominus creauit hominem rectum, et ipsi immiscuerunt se infinitis questionibus.

»Scientia sapientis tanquam inundatio abundabit, et consilium illius sicut fons uite permanet.« Quisquis a Deo donum uere sapientie percipit, ipse multiplicibus doctrinarum et uirtutum fructibus abundabit, quia in illo replebitur illa Dominica sententia  qua dicit: »Qui biberit aquam quam ego dabo ei, fiet in eo fons aque salientis in uitam eternam .« Et item: »Qui sitit, inquit, ueniat ad me, et bibat: et de uentre eius fluent aque uiue .«

»Cor fatui quasi uas confractum, et omnem sapientiam non tenebit.« Mens ergo stulti heretici quasi uas confractum est, quia malitie stimulis undique est perforatum, nec iam habilis est ad usum sapientie, quia uirtutem eius, que sincera et pura est, propter sui feditatem continere non potest. Unde dicit: »omnem sapientiam non tenebit,« quia Spiritus sanctus discipline effugiet fictum; »et in maleuolam animam non introibit sapientia.«

»uerbum sapiens quodcunque audierit inscius  laudabit, et ad se adiiciet: audiet luxuriosus et displicebit illi, et proiiciet illud post dorsum suum.« Insicum appellat humilem auditorem et intentum meditatorem uerbi Dei, qui sitit cum propheta et appetit, ut perueniat ad presentiam et agnitionem Domini sui; hic secundum seculum est stultus, secundum Deum uero ad discendum studiosus: »quia filii huius seculi prudentiores sunt filiis lucis in generatione sua.« Talis ergo quodcunque uerbum sapiens audierit, laudabit, amabit, et in suam mentem recondere festinabit. E contra uero luxuriosus et amator uoluptatum seculi, cum audierit uerbum Dei, displicebit illi, et proiiciet post dorsum suum, hoc est, in irritum ducit, nec ipsum opere implere contendit.

 »Narratio fatui, quasi sarcina in uia; nam in labiis sensati inuenietur gratia.« Doctrina ergo heretici cunctis sanum sapientibus onerosa est in uia huius seculi, quia nulli usui apta, sed omnibus bonis est contraria. In labiis ergo sensati inuenietur gratia, quia in uerbis doctoris catholici reperitur sana predicatio et gratia Spiritus sancti.

»Os prudentis queritur in Ecclesia, et uerba illius cogitabunt in cordibus suis.« Hoc est, doctrina catholici predicatoris queritur in populo Dei, et deuoti auditores uerba illius retractando cogitant in cordibus suis, quatenus ea recte intelligendo et bene uiuendo compleant actionibus piis.

»Tanquam domus exterminata, sic fatuo sapientia, et scientia insensati inenarrabilia uerba.« Domus  exterminata bene potest dici hereticorum synagoga, ubi recti et catholici sensus spernitur sapientia. Propterea scientie illorum sunt inenarrabilia uerba, quia multiplicibus erroribus sunt obnoxia; non enim docent, quod ueritas habet, sed quod fallaciter eorum finxit nequitia

»Compedes in pedibus stulto doctrina, et quasi uincula manuum supra manum dextram.« uerbum enim uite, quod liberat a morte animas fideles, obligat compede animas errantes, quia gressibus eorum, quibus incedunt in uia iniquitatis, contradicit, et dextre eorum, hoc est operibus prauis uincula iniicit, quando actiones eorum damnando fortiter reprehendit.



CAPUT III. Sapientia ostendit risum culpam esse, non gaudium: quia gaudium a Deo est.

»Fatuus in risu exaltat uocem suam, uir autem sapiens uix tacite ridebit.« Homini prudenti temperantia in omnibus bene conuenit, quam fatuus uerbo et moribus omnino seruare nescit. Iuxta aliorum autem sensum, stultus hereticorum celus plausibili operatione per rhetoricam artem docendo auditorum fauorem querit, sed ordo sanctorum doctorum ita iucunditatem locutionis suis intermiscet doctrinis, ut tamen a ueritatis tramite, et euangelicis nullo modo aberret disciplinis. Unde et sequitur:

»Ornamentum aureum prudenti doctrina, et quasi  brachiale in brachio dextro.« Ergo qui aurum sapientie splendorem et mysticum diuine legis sensum significat, quasi ornamentum aureum est prudenti doctrina, cum predicatio illius diuina illustratur sapientia; et quasi brachiale in brachio dextro, cum uniuersa opera sua et totam uitam suam uirtutum circumdat disciplina; nec enim aliud docere aut agere nouit, nisi quod norma equitatis et iustitie dictat regula

»Pes fatui facilis in domum proximi; et homo peritus confunditur a persona potentis.« Pes fatui facile progreditur in domum proximi, cum heretici auctorum suorum sectam in domicilio scripturarum suarum latitantem student imitari; sed homo peritus confunditur a persona potentis, quando catholicus  doctor erubescit errorem sequi hominis superbientis.

»Stultus a fenestra respiciet in domum: uir autem eruditus foris stabit.« Hic locus per figuram ostendit malitiosam hereticorum calliditatem, et luculentam catholicorum simplicitatem. Stultus ergo a fenestra respiciet in domum, quando callidus argumentator in domo Scripturarum foramina querit occultioris sensus, unde erroris sui possit arripere assertionem; sed catholicus doctor foris stabit, quia Scripturam sacram manifestare, et ad multorum notitiam predicatione sua perducere contendit. ueritas enim angulos non amat, sed per lucis semitam ambulat.

»Stultitia hominis audire per ostium, et prudens  grauabitur contumelia.« Stultitia est hominis ab ore hereticorum uelle predicationis audire uerbum, quia inde fidei sue potest accipere scandalum. uerus ergo predicator uerbi sepius malorum afficitur contumelia, quia ab equitatis nullo modo uult discedere regula. Hoc enim distat inter hereticum et catholicum, quod ille appetit laudem humanam, iste gloriam diuinam; ille querit prospera mundi, iste non pertimescit pro Christo aduersa pati; ille tendit ad portas mortis, iste ad gaudia regni celestis.

»Labia imprudentium stulta narrabunt: uerba autem prudentium statera ponderabuntur.« Hoc insinuat, quod sermones insipientium stultitiam praui sensus semper proferunt, uerba autem fidelium regulam  recte fidei in doctrina sua ubique seruare contendunt

»In ore fatuorum cor illorum, et in corde sapientium os illorum.« In ore fatuorum cor illorum est, quando hereticorum et schismaticorum stulta intentio uerborum intendit ornatu. »In corde autem sapientium os illorum,« quando electorum studet eloquium uere sapientie fideliter exprimere sensum.

»Dum maledicit impius diabolum, maledicit ipse animam suam.« Non ideo maledicitur impius, quod maledictum dicit malignum diabolum; sed quod hunc, quem nouit malignum, non cessat peruersa uoluntate et operibus prauis sequi inimicum. Unde Dominus in Euangelio ad Iudeos ait: »uos ex patre diabolo estis, et desideria patris uestri uultis  facere .« Non enim filii diaboli ipsi fuerunt conditione nature, sed malitie illius peruersa imitatione. In eo enim semetipsum impius maledicit, quod diabolum propter impietatem suam damnatum magis elegit imitari, quam Christum pro salute humani generis crucifixum.

»Susurro coinquinabit animam suam, et in omnibus odietur; et qui cum eo manserit odiosus erit, tacitus et sensatus honorabitur.« Susurro nullus melius intelligi potest quam hereticus, qui occulte in doctrina sua insidias et laqueos erroris disponit, ad decipiendas imprudentium animas. Hic sceleribus multis animam suam coinquinabit, et in omnibus tam uerbis quam etiam factis coram sapientium oculis semper odiosus erit, et quicunque eorum sectis  deceptus in eis permanere usque ad finem uite decreuerit, iste similiter omnibus bonis odibilis erit. E contrario uero ille qui lingue sue seruat temperamentum, et uerborum moderatum tenet silentium, iste secundum boni sensus sui dignitatem celestem, Christo tribuente, possidebit honorem.



CAPUT Iu. Piger iste, qui de lapide luteo et de stercore boum lapidatur, populus est Iudeorum cum de lapide luteo, id est gentilium legem ignorantium populo exprobratur: et de stercore boum, id est a Iudeis iam credentibus.

 »In lapide luteo lapidatur piger, et omnes loquentur super aspernationem illius.« In lapide luteo lapidatur piger, quando peccatori duris  Scripturarum sententiis feditas scelerum suorum exprobratur. »Omnesque loquentur super aspernatione illius,« quia omnes boni detestantur et despiciunt sordes operum ipsius, et quia maxime tales per officia doctorum arguuntur, inde apte subiungitur:

»De stercore boum lapidatus est piger, et omnis qui tetigerit eum, excutiet manus.« Lapidatur piger de stercore boum, quando pigritia malorum in bono opere torpentium per aptam stultitie sue orationem a sanctis predicatoribus illis improperatur, ita ut omnes qui aliquo modo communicauerint negligentie eorum, manus operum a squalore feditatis illorum excutiant, et ad obseruantiam mandatorum Dei utili exercitio recurrant. Aliter piger iste,  qui in lapide luteo uel de stercore boum lapidatus est, populum significat Iudeorum, qui ex fragili gentilium turba et legem ignoranti  exprobratur, eo quod pro prauitate sensus sui in Christum palam aduenientem, qui sibi in Lege et Prophetis promissus est, renuit credere. Idem et de stercore boum, hoc est de Iudeis credentibus, qui ex antiquis bobus, patriarchis uidelicet religiosis, et legis iugum portantibus editi sunt, pro cecitate cordis sui irridentur, quoniam incarnationem Saluatoris presentialiter sibi datam digna fide recipere noluerunt.

»Confusio patris est de filio indisciplinato: filia autem fatua in deminoratione fiet.« Confunditur enim doctor quilibet pro reprobis moribus discipuli  indisciplinati, quia in eo laboris sui fructum condignum non inuenit. Similiter in filia indisciplinata honoris eius diminutio fit, quia in peruersitate morum illius tristitiam et non hilaritatem cordis habet. An ille contristatus de discipulorum improbitate fuit, qui ad quosdam ita scripsit, dicens: »uellem autem esse apud uos modo, et mutare uocem meam: quoniam confundor in uobis?«  Qui alibi de profectu bonorum filiorum gaudens gratulando exsultat, dicens: »Multa mihi fiducia est apud uos; multa mihi gloriatio pro uobis; repletus sum consolatione, superabundo gaudio in omni tribulatione nostra .« Et item: »In consolatione, inquit, nostra abundantius magis gauisi sumus super gaudio Titi, quia refectus est spiritus eius ab omnibus uobis;  et si quid apud illum de uobis gloriatus sum, non sum confusus .«

»Filia prudens, hereditas uiro suo; nam que confundit, in contumeliam fit genitoris.« Anima ergo que prudenter et deuote Christi seruitium agit, ad hereditatem eius pertinebit: que autem confusione dignas res gerit, contumeliam genitori spiritali facit, qui eam per Spiritus sancti gratiam in baptismate regenerauit, et sibi filiam adoptaui

»Patrem et uirum confundit audax, et ab impiis non minorabitur: ab utrisque autem inhonorabitur.« Pater anime Christiane Deus est, uir autem eius Christus. Hec ergo si ad apostasiam uenerit, et hereticorum errorem procaciter defenderit, inhonorat patrem suum spiritalem et uirum.  Sed licet ab impiis et sui erroris participibus presentialiter non uituperetur, ab utrisque tamen, hoc est, patre et uiro, de quibus superius dixit, in futuro iudicio confundetur, et damnatione merita perpetuis penis subiicietur.

»Musica in luctu importuna narratio; flagella et doctrina in omni tempore sapientia.« Contra eos facit qui operatione sua in Ecclesia plausum populi et fauorem querunt, et non ad hoc tendunt, ut magis compunctionem lacrymarum in auditoribus suis excitent, cum Ecclesie panis, non panis sit ridentium, sed lugentium. Ideo dicit flagella et doctrina in omni tempore sapientie, quia in omni tempore conuenit, ut ad presentium rerum despectum et  ad futurorum appetitum per doctores suos populus prouocetur, ut sciat nunc tempus esse lugendi, tunc autem ridendi, nunc tempus belli, tunc autem pacis. Unde ipsa ueritas in Euangelio ait: »Beati qui lugent nunc, quoniam ipsi consolabuntur .« E contra alibi mundi amatoribus, qui presentis uite consolationem querunt, comminatur, dicens: »ue uobis qui ridetis, quoniam flebitis.« Hinc et Salomon ait: »Cor sapientium in domo luctus, et cor insipientium in domo letitie:« id est, in domo talis uiri, qui se corripiat delinquentem, et adducat ad lacrymas: »non in domo letitie;« ubi doctor decipit et decipitur, quando non conuersionem audientium, sed plausus querit et laudem. Hic quoque quoniam saturatus est, propterea  recepit consolationem suam. Denique huic expositioni etiam sequentes uersiculi concordant. Ait enim: »Melius est audire increpationem sapientis, super uirum audientem carmen stultorum, quia sicut uox spinarum ardentium sub olla, sic risus stulti, sed et hoc uanitas :« Melius est enim a sapiente corripi, quam per adulationem decipi blandientium; cui simile est illud: »Meliora sunt uulnera amici quam uoluntaria oscula inimici .« Sicut enim uox spinarum sub olla ardentium strepitum reddit insuauem, sic et palpantis magistri uerba non proderunt uel ad curas seculi, que spine interpretantur, auditores suos cohortantis, uel futuro eos incendio preparantis.



CAPUT u.  Quod ille qui loquitur uerbum non attendenti, sic est quasi qui dormientem de graui suscitat somno.

Qui docet fatuum, quasi qui conglutinat testam.« Sicut testa, licet multo labore artificis conficiatur, tamen ad firmitatem lapidis non perducitur, sed ex fragili materia fabricata, fragilem sui corporis exhibet statum, sic et fatuus, licet solerti cura magistri in omni disciplina nutriatur uel edoceatur, uix tamen ad perfectionem boni discipuli perducitur. Sed sicut sensu est brutus et animo indeuotus, etiam scientia et uirtute minime erit perfectus. Unde et subditur:

»Qui narrat uerbum non attendenti, quasi qui excitat dormientem de graui somno.« Apta fit comparatio dormientis, et non attendentis, quia  sicut ille grauatur somno, ita iste stulto opprimitur sensu. Unde subiungitur:

Cum dormiente loquitur qui enumerat stulto »sapientiam, et in fine dicit, Quis est hic?« Non enim rite intelligit doctrine uerbum, neque grate suscipit docentis studium. Unde in huiusmodi dispendio magis dolendum est quam gaudendum, et pro recuperatione egroti cum fletibus orandum, quia ipse pro salute sua gemere nescit.

»Super mortuum plora, deficit enim lux eius; et super fatuum plora, deficit enim sensus eius. Modicum plora super mortuum, quoniam requieuit. Nequissimi enim nequissima uita, super mortem fatui. Luctus mortui septem dies, fatui autem et  impii omnes dies uite illorum.« Due quippe sunt mortes: una corporis, que omnibus hominibus est communis; alia anime, que peccatoribus solummodo est specialis: una in presenti seculo terminatur; altera autem in eternum non finietur. Ideo dicit, Super mortuum modicum plora, quoniam requieuit; mors enim corporis presentis laboris est finis, et requiem dat sanctis a dolore uite presentis. Similiter et illud quo dicitur, luctus mortui septem dies, fatui autem et impii omnes dies uite illorum, significat quod corporalis mors tantummodo fit in presentis uite spatio, quod septenario dierum numero discurrit; fatuorum autem hoc est, peccatorum et impiorum permanet omnes dies uite illorum, hoc est in seculum seculi; quando anime  illorum sine mortis interuentu perpetualiter excruciantur in inferno.

»Cum stulto non multum colloquaris, et cum insensato ne abieris: serua te ab illo ut non molestiam habeas, et non coinquinaberis peccato illius. Deflecte ab illo et inuenies requiem, et non acediaberis in stultitia illius.« In his sententiis sapientia docet, ut cum stultis hominibus non protrahamus locutionem; quia ibi nullam inueniemus utilitatem, et maxime in hereticis, quorum stultitia plena est blasphemia. Huiusmodi enim homines deuitandi sunt, ne in peccatorum illorum sordibus coinquinemur, et quietem pacis et tranquillitatem amittamus, quia cum his nunquam requiem inueniemus; si enim se conuertere uoluerint, et deserere  errorem suum, ut resipiscant a diaboli laqueis, quibus capti tenebantur ad ipsius uoluntatem, iam non ut inimici, sed ut fratres tractandi sunt. Ceterum autem quandiu in errore suo perstiterint, omnino sunt fugiendi ac deuitandi, nec ullo communionis solatio fouendi. Unde dicit Ioannes apostolus: »Si quis uenit ad uos, et hanc doctrinam non affert, nolite recipere eum in domum, nec aue ei dixeritis :« qui enim dixerit illi aue, communicat operibus eius malignis. Hinc et Paulus ait: »Hereticum hominem post unam et secundam correptionem deuita, sciens quia subuersus est qui huiusmodi est, et deliquit proprio iudicio condemnatus .« Et quia huiusmodi hominum mores et uerba difficilia sunt ad portandum, ideo subiungitur:

 »Super plumbum quid grauabitur? et quod illi aliud nomen quam fatuus? Arenam et salem et massam ferri facilius est portare, quam hominem imprudentem et fatuum et impium.« Huic simile est illud, quod in Prouerbiis scriptum est: »Graue est saxum, et onerosa arena; sed ira stulti utroque grauior .« Et item: »Melius est occurrere urse raptis fetibus, quam stulto confidenti in stultitia sua . »Arena minutorum potest significare multitudinem peccatorum: sal quia pro sapientia sepe in Scripturis ponitur, hic potest significare philosophos gentilium, qui sapientie imitantur studium; massa ferri duritiam persecutionis paganorum; et  quia hec omnia comparat homini imprudenti et fatuo et impio, uidelicet heretico, qui imprudens est scientia, fatuus doctrina, impius uita, significat intolerabilius esse malum, quod ipse agit post perceptionem sacri baptismatis, et confessionem nominis Christi, agnitionemque ueritatis apostata factus, quam hoc quod uel homo catholicus committit in multitudine minutarum transgressionum, uel philosophus gentilis in humane sapientie scriptis, uel paganus persecutor qui nondum peruenit ad fidem; et ideo ignorans odio habet ueritatem, et persequitur Christianam religionem. »Seruus enim qui scit uoluntatem domini sui et non facit, uapulabit multis. Qui autem nescit et non facit, uapulabit paucis .«

 »Loramentum ligneum colligatum in fundamento edificii non dissoluitur: sic et cor confirmatum in cogitatione consilii.« Ligna ergo legimus iustos uiros significare, qui fructum dabunt in tempore suo, et quorum folia non decidunt, et omnia quecunque fecerint prosperabuntur . Fundamentum autem edificii apostolos et prophetas, quorum predicatio sustinet Ecclesie edificium. Loramentum enim ligneum colligatum fundamento edificii non dissoluitur, quoniam fides passionis Christi in cordibus credentium adiuncta doctrine apostolorum, indissolubile edificium Ecclesie facit, uereque caritatis glutino fortiter connexum. Nec persecutorum minis et flagellis, nec hereticorum insidiis unquam destrui permittit; firmum enim stat Domini fundamentum,  et cor fidelis uiri in huiusmodi dogmatibus confirmatum, aliqua aduersitate infirmari non potest; sed summi artificis manu corroboratum, illesum permanet in perpetuum, quod et sequens sententia ita comprobat:

»Cogitatus sensati in omni tempore uel metu non deprauabitur.« Nullo modo enim aduersitas mundana, aut persecutorum flagella, uel hereticorum bella, siue etiam insidie malignorum spirituum subuertere uel deprauare cor prudentis hominis poterunt, qui iuxta diuinorum librorum consilium diuina mandata custodit, et totum animi sui consilium Deo omnipotenti spe firma committit. E contrario uero quid timidis corde, et dissolutis robore mentis contingat, sequenti comparatione ostendit, dicens:

 »Sicut palee in excelsis et cementa sine impensa posita contra faciem uenti non permanebunt, sic et cor timidum in cogitatione stulti contra impetum timoris non resistit.« Sicut ergo palee leues in excelsis locis posite flatu uenti tolluntur, et sicut cementa que mixtura calcis non bene conglutinata sunt, parietem firmum facere non possunt, sed in aduentu turbinis cito deciduum reddunt, sic et cor timidum insipientium hereticorum, ubi Spiritus sanctus nullum prestat recte fidei firmamentum, et uere caritatis solidamentum aduenienti molestie persecutionum resistere non ualet, sed ruine maxime patet. Has ergo duas comparationes, hoc est, cordis firmi sensatorum in fundamento catholice fidei solidati,  et cordis timidi hereticorum uacillantis in stultitia errorum ipse Saluator in Euangelio luculenta similitudine exposuit, dicens: »Omnis ergo qui audit uerba mea hec et facit ea, assimilabitur uiro sapienti, qui edificauit domum suam supra petram, et descendit pluuia, et uenerunt flumina, et flauerunt uenti, et irruerunt in domum illam, et non cedidit: fundata enim erat supra petram; et omnis qui audit uerba mea hec et non facit ea, similis est uiro stulto, qui edificat domum suam super arenam; et descendit pluuia, et uenerunt flumina, et flauerunt uenti, et irruerunt in domum illam et cecidit, et fuit ruina eius magna.« Fundamentum quod apostolus Paulus architectus posuit unum est Dominus noster iehsu Christus; super hoc fundamendum  stabile et firmum et per se robusta mole fundatum, edificatur Christi Ecclesia; super arenam uero, que fluida est et coagmentari non potest, nec in unam copulam redigi, omnis hereticorum sermo ad hoc edificatur ut corruat. Quid per pluuiam nisi multimodas diabolicas tentationes? per flumina, apertas manifestasque persecutiones? per uentos, malignos spiritus intelligi uoluit? quia uniuscuiusque conscientia, que spe defixa in Deum non permanet, neque in tentationibus, neque in persecutionibus, neque ante malignos spiritus subsistere ualet, et tanto uniuscuiusque conscientia malignis spiritibus acrius concutitur, quanto mens carnalis in his que mundi sunt amplius a superioribus disiungitur, quantoque amplius in inferioribus illigatur.

 »Sicut ornatus arenosus in pariete limpido, sic et cor trepidum in cogitatione fatui. Omni tempore non metuet; sed qui in preceptis Dei permanet, semper pungens oculos deducet lacrymas; et qui pungit cor, proferet sensum.« Aliud paradigma ponit, in quo ostendere uult quod sicut limpidus paries propter lenitatem suam non recipit puluerem arene, sic et cor fatui in cogitatione sua spernit scelerum suorum recordationem, nec uult penarum futurarum habere formidinem; qui uero in preceptis Dei bene operando semper permanet, ille cordis sui oculum timoris aculeo pungit, et producit ex eo compunctionis lacrymas tam pro terrore iudicii futuri, quam pro amore uite eterne; et ita timorem Dei semper in conspectu cordis habens studet  recte Scripturam sacram intelligere, et aliis ueraci sermone predicare.



CAPUT uI. Sapientia loquitur in iurgio amicorum uerba conuiciorum uel secretorum non proferenda.

»Mittens lapidem in uolatilia, deiiciet illa: sic et qui conuiciatur amico, dissoluet amicitiam.« Docet sapientia ut amici inter se iurgantes uerba conuiciorum in alterutrum non proferant, nec secreta diu uelata per furorem in inuicem denudent: quia sicut lapidis ictu uolatus auis deiicitur, ita et conuicii uerbo uis amicitie dissoluetur.

»Ad amicum si produxeris gladium, non desperes: est enim regressus. Ad amicum si aperueris  os triste, non timeas: est enim concordatio; excepto conuicio, et improperio, et superbia, et mysterii reuelatione, et plaga dolosa: in his omnibus effugiet amicus.« Nunc aperit que res amicum bonum possint conseruare, queue illum penitus effugare atque alienum facere. Si enim uerbo correptionis amicum pro aliquo commisso inhonesto, caritatis affectu corripueris, ita ut uelis eum corrigere, non debes de amicitia eius desperare, quia licet ad tempus doleat de obiurgatione, postmodum tamen, agnita correptionis utilitate, citius regreditur ad ius prioris amicitie, nec propter uerbum triste perseuerat in accepto dolore, quia omne quod erga eum actum est, absque fraudis esse intelligit machinatione. Si autem leseris illum conuicii sermone et  improprii, et superbia, et secretorum reuelatione et dolositate nequitie, in omnibus his effugiet amicus, etiam de reditu eius ad amicitiam pristinam poteris desperare. Unde alibi dicitur: »Amico reconciliato non credas in eternum .«

»Fidem posside cum proximo in paupertate illius, ut et bonis illius leteris. In tempore tribulationis illius permane fidelis, ut et in hereditate illius coheres sis.« In aduersitate fides amici magis probatur quam in prosperitate, quia »multi amici mense, et non permanent in die necessitatis.« Ideo suadet ut in paupertate et tribulatione fidem seruemus proximo, quatenus in bonis illius simul cum eo colletemur. Mystice autem quicunque in presenti seculo et in tribulatione presentis uite condolet fratri,  et proximo, in hereditate future patrie letitie eius erit particeps et glorie.

»Ante ignem camini uapor et fumus ignis inaltatur: sic et ante sanguinem maledicta et contumelie et mine.« Sicut fumus precedit ignis incendium, sic et uerborum duritia preuenit homicidii malum. Unde in Prouerbiis scriptum est: »Sermo durus suscitat rixas.« Et item: »Cum defecerint, inquit, ligna, exstinguetur ignis, et susurrone subtracto iurgia conquiescunt: sicut carbones ad prunas et ligna ad ignem, sic homo iracundus suscitat rixas.« Hinc et Saluator in Euangelio causam ire precepto suo auferre uoluit, ne homicidii scelus adderetur, dicens: »Audistis quia dictum est antiquis: Non occides; qui autem occiderit,  reus erit iudicio. Ego autem dico uobis, quia omnis qui irascitur fratri suo, reus erit iudicio, etc.«

»Amicum salutare non confundar, a facie illius non me abscondam: et si mala mihi euenerint, per illum sustinebo.« Quanta bona sint in uera amicitia, non est possibile enarrare; et quanta mala sint in odiosa inimicitia, nullus uerbis potest enuntiare; quia sicut amicitia totius boni est laudabile solidamentum, sic et e contrario inimicitia totius mali est detestabile argumentum. Si enim euenerint tibi bona, amicus tuus tibi congaudebit; si autem acciderint mala, amicus tibi condolebit, ac sufferre tecum certabit.

»Omnis qui audiet, cauebit se ab eo.« Hoc est,  omnis qui intelligit quanta bona sint in amicitia uera, cauet ne per incuriam perdat illam; cauet enim ne conuicio et improperio, et ceteris que supra enumerauit exasperet amicum, et ledat amicitie iura.

»Quis dabit ori meo custodiam, et supra labia mea signaculum certum? ut non cadam ab ipsis, et lingua mea perdat me.« Nouit enim uir sapiens quanta mala eueniant per temeritatem lingue; ideo interrogat, quis sibi custodiam prebeat sue loquele, ut non declinet in uerbum malum, unde anime sue certissimum possit euenire detrimentum. Quantum autem periculum humane uite consistat in potestate lingue, Iacobus apostolus in Epistola sua ostendit, dicens: »Ecce quantus ignis quam magnam syluam incendit: et lingua ignis est; uniuersitas iniquitatis  lingua constituitur in membris nostris, que maculat totum corpus, et inflammat rotam natiuitatis nostre inflammata a gehenna. Omnis enim natura bestiarum et uolucrum et serpentium, et ceterorum domantur et domita sunt a natura numana. Linguam autem nullus hominum domare potest, inquietum malum, plena ueneno mortifero; in ipsa benedicimus Dominum et Patrem; et in ipsa maledicimus homines, qui ad similitudinem Dei facti sunt. Ex ipso ore procedit benedictio et maledictio .«



CAPUT uII. Oratio communis omnibus nobis ut dicamus, Domine Deus Pater et dominator uite mee, ne relinquas me, et ne sinas me cadere, hoc est contineas me, ne faciam ruinam de me presumendo.

  »Domine pater et dominator uite mee, ne derelinquas me in consilio eorum, nec sinas me cadere in illis.« Nam cum prius interrogaret quis daret ori suo custodiam, et supra labia signaculum certum, quia neminem inuenit qui hoc perfecte facere possit, ad eius opitulationem se conuertit qui eum in initio creauit: ut cuius opere fuit ut in natura subsisteret, eius munere fiat ne in uitiorum uoraginem cada

»Quis superponit in cogitatu meo flagella, et in corde meo doctrinam sapientie, ut ignorationibus eorum non parcant mihi, et non appareant delicta illorum, et ne adincrescant ignorantie mee, et multiplicentur delicta mea, et peccata mea abundent, et incidam in conspectum aduersariorum  meorum, et gaudeat super me inimicus meus?« Quia uir sapiens intellexit uitiorum crimina sibi noxia esse ac mortifera, ideo querens appetit in cogitatu suo discipline flagella, et in corde suo doctrinam habere prudentie, ne forte ignorantia detentus non agnoscat delictorum pericula, et augeantur facinorum crimina, pro quibus incidat in manus aduersariorum, et gaudium perficiat spiritalium inimicorum.

»Domine pater et Deus uite mee, ne derelinquas me in cogitatu illorum. Extollentiam oculorum meorum ne dederis mihi, et omne desiderium prauum auerte a me. Aufer a me uentris concupiscentias, et concubitus concupiscentie ne apprehendant  me, et anime irreuerenti et infrunite ne tradas me.« Deum patrem uniuersorum et factorem et dominatorem uite humane rogat ne se deserat, nec in consilium malignorum spirituum uenire permittat, sed magis tollat ab eo elationem mentis, omneque desiderium prauum auferat gastrimargie, hoc est, gule uitium, et libidinem fornicationis, et maxime ne anime irreuerenti et impudice tradatur, scilicet ne huiusmodi uitiis capiatur aut obligetur. Dicitur enim Deus tradere hominem alicui periculo, quando iusto iudicio permittit eum incidere in illud. Ideo rogamus illum in oratione Dominica, ne inducat nos in tentationem, hoc est, ne permittat nos induci in tentationem. »Deus enim neminem tentat,« hoc est, neminem decipit, »quia ipse intentator  est malorum tentamentorum .«



CAPUT uIII De doctrina oris audienda.

»Doctrinam oris audite, filii, et qui custodierit illam, non peribit labiis suis, nec scandalizabitur in operibus nequissimis.« Doctrinam oris appellat disciplinam uerborum. Hanc audire, hoc est diligenter discere et seruare iubet, quoniam qui hanc custodierit, non peccat in labiis suis, nec scandalizabitur in operibus nequissimis, hoc est, in factione doli et nequitie, falsitatis, maledictionis, periurii, detractionis, que opera sunt oris indisciplinati. Qui enim custodit os suum, custodit ab angustiis animam suam.

 »In uanitate sua apprehenditur peccator, et superbus, et maledicus scandalizabitur in illis.« In uanitate sua apprehenditur peccator, quando in desideriis et uoluptatibus huius uite captiuatur, in qua superbus et maledicus scandalizabitur, quando amori Dei et desiderio future patrie, illam preponere non ueretur. Proinde admonet Ioannes apostolus in Epistola sua, dicens: »Nolite diligere mundum, neque ea que in mundo sunt. Si quis diligit mundum, non est caritas Patris in eo. Quoniam omne quod in mundo est, concupiscentia carnis, et concupiscentia oculorum est, et superbia uite: que non est ex Patre, sed ex mundo est; et mundus transit, et concupiscentia eius: qui autem facit uoluntatem Dei, manet in eternum .«



CAPUT IX. Quod cauendum sit a iuramento, siue bono siue malo.

»Iurationi non assuescat os tuum; multus enim casus in illa. Nominatio uero Dei non sit assidua in ore tuo, et nominibus sanctorum non admiscearis: quoniam non eris immunis ab eis.« Ideo enim uetat iuramentum, ne fiat periurium, quoniam qui sepe iurat, aliquando peierat. Unde Dominus in Euangelio iuramenta prohibuit, quoniam noxia sunt, et in periurium hominem mittunt . Sicut enim falsum loqui non potest, qui non loquitur, sic peierare non potest, qui non iurat. Unde et Iacobus apostolus ait: »Ante omnia, fratres mei, nolite iurare, neque per celum, neque per terram, neque  aliud quodcunque iuramentum; sit autem uestrum iuramentum, est, est, non, non ,« quia lethiferum lingue uirus ad integrum in suis auditoribus exhaurire desiderat, qui detrahere alterutrum uetuit, qui iudicare proximum interdixit, qui in aduersitatibus alterutrum ingemiscere prohibuit, que sunt aperta peccata; addit etiam hoc quod quibusdam leue uidetur, ut iuris quoque iurandi consuetudinem tollat. Nam hoc quoque illis nequaquam paruipendendum patenter apparet, qui illam Domini sententiam sollicite considerant, qua dicit: »Omne uerbum otiosum, quod locuti fuerint homines, reddent rationem de eo in die iudicii ,« ut non sub iudicio decidatis. Ideo, inquit, uos a iurationis culpa compesco, ne frequenter uera iurando,  aliquando etiam in periurium decidatis; sed eo longius a peierandi uitio stetis, quo nec uerum deierare nisi pro maxima necessitate uelitis. Sed et ille sub iudicium reatus decidit, qui etsi nunquam peierat, crebrius tamen quam opus est uerum deierat: quia nimirum ipsa superflue locutionis otiositate delinquit, offenditque iudicem, qui et inutile uerbum et iuramentum omne uetuit.

»Sicut enim seruus interrogatus assidue a liuore non minuitur: sic omnis iurans et nominans in toto a peccato non purgabitur.« Seruum interrogatum dicit correptionibus castigatum. Unde in martyrum passionibus interrogationem pro flagellis et tormentis positum inuenimus. Sicut enim seruus assidue correptus a liuoris crimine non abstrahitur,  sed magis ad odium prouocatur, sic omnis iurans et nominans sepe in iuramento suo nomen Dei nomenque sanctorum eius inde a peccatis non purgabitur, sed magis polluitur.

»uir multum iurans implebitur iniquitate, et non discedet a domo illius plaga. Et si frustrauerit, delictum ipsius supra ipsum erit: et si simulauerit, delinquet dupliciter. Et si in uacuum iurauerit, non iustificabitur.« Ille ergo qui usum habet plus quam decet iurandi, grauabitur delicto transgressionis, quo transgreditur mandatum Dei, qui precepit omnino non iurare. Unde non discedet a domo corporis eius plaga uindicte, quia per preuaricationem lingue subibit simul cum anima penam gehenne. Si ergo in iurando fraudem perpetrauerit,  peccatum eius supra ipsum erit; si autem ueritatem per iuramentum manifestare dissimulauerit, dupliciter delinquit, hoc est, quia per simulationem ueritatem celauit, et alios per falsitatem in errorem seduxit. Porro si in uacuum et sine ulla necessitate in otiosa locutione sepe iurare non cauerit, iustitie meritum habere non poterit, sed reus delicti in nouissima retributione tormenta sustinebit. Inde sequitur:

»Replebitur enim retributione pessima domus illius.« Nec est alia retributio peior inferni supplicio: ubi uermis mordens non noritur, et ignis crucians non exstinguitur.

»Est et alia loquela contraria morti, non inueniatur  in hereditate Iacob. Etenim a misericordibus omnia hec auferentur, et in delictis non uolutabuntur.« Aliam loquelam contrariam preceptis Dei, et morti obnoxiam, ut reor, significare uult blasphemiam, que etiam ceteris quas ante enumerauit magis noxia est. Unde optat ut non inueniatur in hereditate Iacob, hoc est, in populo ecclesiastico, qui merito Iacob nominatur, quia supplantat uitia, et deseruit in uirtutibus Deo. Etenim a misericordibus, hoc est electis Dei, omnia hec auferentur, quia inde refugiunt et in delictorum sordibus non se inquinabunt.

»Indisciplinate loquete non assuescat os tuum; est enim in illa uerbum peccati.« Hoc precipit ne omnino disciplinam deseramus et indisciplinato  ore sermones nostros proferre non assuescamus, quia inde uerbum peccati prorsus nobis adherebit, hoc est, doli, detractionis, erroris, et blasphemie. unde future mortis perditio preparatur.

»Memento patris et matris tue, in medio enim magnatorum consistis: ne forte obliuiscatur te Deus in conspectu illorum, et assiduitate tua infatuatus improperium patiaris, et maluisses non nasci, et diem natiuitatis tue maledicas.« Pater noster Deus est, et mater nostra Ecclesia, magnati et principes populi sunt patriarche, prophete, et apostoli, in quorum medio consistimus, quia eorum doctrinis et bonis exemplis undique uallati sumus, nec iam ultra terminos fidei et traditionis eorum nobis licet excedere. Unde decet, ut omni tempore  obliuionem preceptorum Dei fugiamus, et doctrine qua mater Ecclesia quotidie nos docet et nutrit; quin potius semper mandata diuina intente meditari, et factis adimplere studeamus, dicentes cum Propheta: »Tunc non confundar, dum respicio in omnia mandata tua :« ne forte pro iniquitatibus nostris obliuiscatur nostri Deus, et proiiciat in tartarum, ubi propter cruciatum eternum peniteat nos nasci, et diei natiuitatis nostre maledicamus, cui Iob et Ieremias prophete maledicere uidentur; uidelicet tempus mortalitatis, et preuaricationis humane actum detestantes.

»Homo assuetus in uerbis improperii, in omnibus diebus suis non erudietur.« Homo assuetus in uerbis improperii est hereticus, cuius os blasphemum  maledictione et amaritudine plenum est. Hic in omnibus diebus, quibus in errore suo perseuerare discernit, non erudietur doctrina catholice fidei, sed errans et in errorem mittens ad foueam perditionis, et laqueum mortis properat.

»Duo genera abundant in peccatis, et tertium adducit iram et perditionem. Anima calida quasi ignis ardens non exstinguetur, donec aliquid glutiat; et homo nequam in ore carnis sue non desinet, donec incendat ignem. Homini fornicario omnis panis dulcis, non fatigabitur transgrediens usque ad finem.« In his tribus speciebus tria principalia uitia denotantur, hoc est, auaritia, superbia et fornicatio. »Anima calida est quasi ignis  ardens« mens auari, que ardet in concupiscentia terrenarum rerum: cuius ardoris flamma non mitigatur, donec lucro terreno repleatur. Sed quia auaritie pestis morbo hydropie est similis, quo qui laborat, quanto plus bibit, tanto plus sitit, sic et anima auari, quanto plura in pecuniarum questu acquirit, tanto plus in eorum ardet ambitione. Idcirco dum dicitur, »non exstinguetur donec aliquid glutiat,« non eius morbi in eo exprimitur curatio, sed peruersi usus denotatur multiplicatio: ut dum appetitum lucrum acquirit, inde quasi iam absolutus ad alia appetenda paratior reddatur. Homo uero nequam in ore carnis sue non desinit, donec incendat ignem, dum superbus quisque elatione cordis carnalis tumescens, tandiu contra proximum uerba  contumelie latrat, donec ignem odii et inimicitie in eo incendat. Omni quoque fornicario omnis panis est dulcis, hoc est, omnis mechia et impudicitia per libidinem male est suauis, et non cessat transgrediens, donec lethale peccatum opere perficiat fornicationis. Mystice autem heretici et schismatici calidam et ardentem habent animam, dum per ambitionem fauoris laudem querunt humanam; hi scilicet peruerse mentis more carnis incendunt ignem, dum doctrine nequam in auditorum suorum cordibus erroris immittunt ardorem: ipsi sunt homines fornicarii, quia pactum quod cum Deo in baptismatis perceptione inierunt non seruauerunt, sed uirum priorem relinquentes, errorum suorum idolis se commiscendo adulterati sunt: in quo crimine tandiu  morantur, donec carnis claustris exuti per mortem presentem in mortem incidant sempiternam.



CAPUT X. Sapientia narrat uerba iniusti disponentis peccare: ut est illud, dixit iustus, ut delinquat in semetipso.

»Omnis homo qui transgreditur lectum suum, contemnens animam suam, et dicens: Quis me uidet? tenebre circumdant me, et parietes cooperiunt me, et nemo circumspicit me: quem uereor? delictorum meorum non memorabitur Altissimus. Et non intelligit quoniam omnia uidet oculus illius, quoniam expellit a se timorem Dei huiusmodi hominis timor, et oculi hominum timentes illum: et non cognouit quoniam oculi  Domini multo plus lucidiores sunt super solem, circumspicientes omnes uias hominum, et profundum abyssi, et hominum corda intuentes in absconditas partes.« Qui enim castitatis uirtutem perdit, et impudicitie se uitio tradit, cum ispe tenebrose sit mentis, tenebrarum opera sine conscientia alterius estimat se agere; et quia Dei timorem a se expellit, in eo maxime deluditur, quod occultorum omnium conditorem se fallere posse arbitratur: cum Propheta testante didicimus, quod »uultus Domini sit super facientes mala, ut perdat de terra memoriam eorum .« Et »Dominus interrogat iustum et impium: qui autem diligit iniquitatem, odit animam suam .« Coram  sole iustitie nichil latere potest: omnes enim uie hominum patent oculis Dei. »Celorum ipse continet thronum, et abyssum intuetur . Celum palmo metitur, et terram pugillo concludit: ipse nouit cogitationes hominum quoniam uane sunt, et singulorum cogitationes intelligit a longe: homo enim uidet in facie, Deus autem intuetur cor .



CAPUT XI. Prospiciens omnia sapientia loquitur, quia omnes uie facientis, loquentis, cogitantis, cognite sunt Deo.

»Domino enim Deo antequam crearentur, omnia sunt agnita: sic et post perfectum respicit omnia.« Notum est Deo ab initio opus eius, nec aliquid nouum ei accidere potest, quia ante omnia presciebat  tempora, que in tempore uoluit facere opera; et post perfectum opus nichil illi defuit aut preteriit, quia neque preteritum neque futurum aliquid illi est, sed omnia presentialiter coram eo sunt. In omnipotente enim Deo ea que secutura sunt tempora, presentia semper consistunt, cui nec futura ueniunt, nec preterita discedunt, sed cuncta simul ante eius oculos assistunt; fuisse uel futurum esse eternitas non habet: cui nimirum nec preterita transeunt, neque futura superueniunt, qui cuncta presens uidet.

»Hic in plateis ciuitatis uindicabitur, et quasi pullus equinus fugabitur; et ubi non sperauit, apprehendetur. Et erit dedecus omnibus, eo quod non intellexerit timorem Dei.« De eo quo superius,  hoc est, adultero et libidinoso dicit, qui infrenis quasi equus et mulus insaniens ad libidinem lasciuiendo discurrit, et in platea, hoc est, in lata et spatiosa uia que ducit ad mortem moratur. Unde ubi decipulam non ueretur, laqueum perditionis inueniet; et quia timorem Dei habere neglexit, sordibus uitiorum pollutus coram oculis sanctorum in futuro iudicio dedecus et despectus erit.

»Sic et mulier omnis relinquens uirum suum, et statuens hereditatem ex alieno matrimonio: primo enim in lege Altissimi incredibilis fuit; et secundo in uirum suum dereliquit; tertio, in adulterio fornicata est, et ex alio uiro filios statuit sibi. Hec in ecclesiam adducetur, et in filios eius respicietur. Non tradent filii eius radices, et rami  eius non dabunt fructum; derelinquent in maledictum memoriam illius, et dedecus illius non delebitur.« Aequaliter quippe in uiro et in femina diuinum iudicium damnat adulterium, et germen huiusmodi copule non est Domino amabile, nec potest ei opus placere, quod ex peccati contagio constat prolatum esse. Mystice autem hereticorum synagoga, uel omnis anima heretica prauitate decepta, Deo iam non erit placita, quia relinquens uirum priorem et ducem pubertatis sue, qui eam sibi in sacri baptismatis federe copulauit, ornamentisque uariarum uirtutum decorauit. De quo in Ezechiele plenissime scriptum est: »Iunxit se alii uiro,« diabolo uidelicet, »qui eam diuersis erroribus maculauit,  et ream ex omni parte fecit.« Unde dicit primo illam deliquisse, eo quod legi Altissimi incredibilis fuit, quando sanctorum Patrum fidem et traditionem in sacris Scripturis sequi noluit. Secundo uirum suum dereliquit, quia caritatem Dei et proximi habere despexit. Tertio in adulterio fornicata est, quando federe turpissimo per errorem associata est diabolo, a quo filios ignobiles accepit, quando praua dogmata et peruersa opera eius maligno instinctu generauit: hec in Ecclesia adducetur, et in filios eius respicietur, cum eius peruersitas ubique in conuentu fidelium per sanctorum doctorum solertiam declaratur, et doctrina eius ubique damnatur, nec secta illius, quia fundamentum ueritatis non habet, perseuerantem bonorum operum fructum gignere  preualet, sed ignominiosam memoriam post se relinquens confusione perpetua confundetur. Unde et fideles quique eius damnationem futuram agnoscentes spernunt eius societatem, et eligunt catholice fidei tenere in omnibus firmitatem. Sic enim sequitur:

»Et agnoscent qui derelicti sunt, quoniam nichil melius quam timor Dei, et nichil dulcius quam respicere in mandatis Domini. Gloria magna est sequi Deum: longitudo enim dierum assumetur ab eo.« Nihil enim melius proficit homini ad salutem perpetuam promerendam, quam timor Dei; et nichil dulcius, quam respicere in mandatis eius. Unde et Psalmista ait: »Quam dulcia faucibus meis eloquia tua, Domine: super mel et fauum ori meo.« Et  item: »Ideo, inquit, dilexi mandata tua super aurum et topazion .« Gloria magna est sequi Deum: quoniam qui in luce ambulat, non offendit. Unde ipsa ueritas ait: »Qui sequitur me, non ambulat in tenebris, sed habebit lumen uite.« Cui etiam longitudo dierum datur, quia perennitas in eterna beatitudine illi confertur, ubi cum sanctis angelis in seculum seculi creatorem suum laudando confitebitur.



CAPUT XII. Laus sapientie, per quam facta sunt omnia.

 »Sapientia laudabit animam suam, et in Deo honorabitur, et in medio populi sui gloriabitur, et in ecclesiis Altissimi aperiet os suum, et in conspectu uirtutis illius gloriabitur.« Sapientia  hec non est alia, nisi de qua dixit Apostolus: »Christum dico, Dei uirtutem et Dei sapientiam .« Ipse »laudauit animam suam,« quia omnibus ostendit laudabilem esse uitam suam; »et in Deo honorabitur,« quia simul cum Deo Patre et Spiritu sancto in celis et in terra adoratur; »et in medio populi sui gloriabitur,« hoc est, in cetibus angelicis et in populis Christianis gloriosus predicatur. Unde et in natiuitate eius angeli cecinerunt, dicentes: »Gloria in excelsis Deo, et in terra pax hominibus bone uoluntatis; in ecclesiis Altissimi aperiet os suum,« quia in conuentu fidelium predicat Euangelium suum, de quo scriptum est: »Et aperiens os suum docebat eos, dicens: Beati pauperes  spiritu, etc. ; et in conspectu uirtutis illius gloriabitur,« quia in ostensione miraculorum suorum ad laudandum Deum prouocabat turbas populorum. De quo scriptum est: »Multitudo languentium, et qui uexabantur ab spiritibus immundis curabantur.« Et, »omnis turba querebat eum tangere, quia uirtus de illo exibat, et sanabat omnes .« Et alibi: »Omnis plebs, ut uidit, dedit laudem Deo .« Et item: »Accepit autem omnes timor, et magnificabant Deum dicentes, quia propheta magnus surrexit in nobis, et quia Deus uisitauit plebem suam .« Et rursum: »uidentes autem turbe timuerunt et glorificauerunt Deum, qui dedit potestatem talem hominibus .«

 »In medio populi exaltabitur, et in plenitudine sancta admirabitur, et in multitudine electorum habebit laudem, et inter benedictos benedicetur. In medio, inquit, populi exaltabitur,« hoc est, in medio Christiani populi honore sublimabitur. De quo Psalmista ait: »Exaltate Dominum Deum nostrum, et adorate scabellum pedum eius, quoniam sanctum est .« Et in plenitudine sancta admirabitur, quoniam in ipso Redemptore nostro complacuit omnem plenitudinem habitare, quia ipse est ante omnes, et omnia in ipso constant, et ipse est caput corporis Ecclesie, qui est principium et primogenitus ex mortuis, ut sit in omnibus ipse primatum tenens. Unde dicit Ioannes: »uerbum caro factum est, et habitauit in nobis: et uidimus gloriam  quasi unigeniti a Patre, plenum gratie et ueritatis .« Et de plenitudine eius nos omnes accepimus gratiam pro gratia. »In plenitudine, inquit, sancta admirabitur,« quia mirabilis est Deus in sanctis suis. Unde et »in multitudine electorum habebit laudem, et inter benedictos benedicetur.« Ipse enim dabit uirtutem et fortitudinem plebi sue benedictus Deus. »In semine enim Abrahe, hoc est in Christo, benedicentur omnes nationes terre,« quem benedicunt omnia opera eius, qui etiam est super omnia Deus benedictus in secula. Qui hec que sequuntur de semetipso per uas sibi aptum predicauit, dicens:



CAPUT XIII.  Laus sapientie per quam facta sunt omnia. Sapientia loquitur, id est, Christus Dei Filius, Dei uirtus, et Dei sapientia, per quam cuncte creature disponentur.

»Ego ex ore Altissimi prodiui, primogenita ante omnem creaturam.« uolens ergo sapientia Dei, que est Christus Dei Filius, semetipsam secundum diuinitatem a nullis existentibus uel etiam ex nichilo ostendere non esse creatam, sed ex Dei Patris substantia genitam, ait: »Ego ex ore Altissimi prodiui .« Cui Pater alibi ait: »Ex utero ante luciferum genui te ,« id est, ex arcano substantie mee, ex ipsa uidelicet deitate totum ex toto, omnipotentem de omnipotente, lumen ex lumine, summum ex summo, quod arcanum nulla inuestigatio,  nullus sensus possit attingere. Nam quemadmodum ualet comprehendi, de quo scriptum est: »Generationem autem eius quis enarrabit ?« mira breuitas et sufficiens pro nostra infirmitate mensura, quia nec plus possumus capere, et hoc abunde sufficit utique credidisse, et quia uerbum Dei, id est Filius et sapientia Dei nominatur, recte dicit: »Ego ex ore Altissimi prodiui,« ut intelligatur per uerbum et sapientiam Dei omnia esse creata. »Omnia enim per ipsum facta sunt, et sine ipso factum est nichil .« Quod autem dicit se primogenitam ante omnem creaturam ostendit se non esse cum creatura, uel ante creaturam creatam, sed ab initio ex Patre genitam: quia ipse est origo totius boni, qui cum Patre et Spiritu sancto sine initio semper  existit, per quem omnem creaturam Pater, quando uoluit, et quomodo uoluit, fecit; sed quia Paulus alibi dicit Christum primogenitum ex mortuis , alibi uero primogenitum totius creature, interrogant quidam, cum Christus Deus et homo una persona sit in Trinitate, quemadmodum susceptus homo primogenitus possit uideri totius creature, cum non sit ante omnem creaturam, sed ut esset, in nouissimis accepit temporibus? non intelligentes quoniam primogenitus non tempore dicitur solum, sed et pro honoratione frequenter, eo quod primogenitus dicitur ueraciter illorum, qui post illum geniti fuerunt. Huius ergo nominis translatione, hoc est, primogeniti sepe utitur Scriptura honoris causa: ut est illud quod ad Dauid dicitur: »Ego primogenitum  ponam illum excelsum pre regibus terre ;« et alibi scriptum est: »Filius meus primogenitus Isrel ,« hoc est honorabilis mihi. Nam erant et alibi ante Isrel, qui filiorum Dei nuncupatione digni fuerant habiti, de quibus Moyses dicit: »uidentes filii Dei filias hominum quod essent pulchre, acceperunt sibi uxores ex omnibus, quas elegerant .« Sic et in hoc loco, quo dixerat Apostolus de Christo quod esset primogenitus totius creature, hoc est, super omnem creaturam honorabilis, si quidem dixisset absolute primogenitus, honorabilem tantummodo diceret. Nam quia adiecit omnis creature, illum designat, qui ab omni honoratur creatura. Nam is qui secundum carnem est Christus, et tempore primogenitus dicitur  ueraciter totius creature, que in illo facta est. De qua beatus Paulus hoc in loco uidetur dixisse. Unde et illud quod dixit primogenitus totius creature interpretans adiicit: »Quoniam in ipso creata sunt omnia:« non dixit per ipsum, sed »in ipso.« Nec enim de prima dicit creatura, sed illam creature separationem que in eo facta est, secundum quam omnia dudum dissoluta in unum sunt consensum perducta: sicut et alibi dicit: »Recapitulare omnia in Christo que in celis sunt, et que super terram:« propter hominum etenim malitiam omnis, ut ita dixerim, creatura disrumpi uidebatur. Auertebant enim se a nobis angeli, et omnes inuisibiles uirtutes, propter indeuotionem nostram, quam erga Deum exercebamus;  insuper etiam et nos ipsi morte soluimur, ex qua accedebat animam separare a corpore. Etenim et omnis connexio creature hinc soluebatur; factus est enim homo a principio quasi aliquod animal cognatione omnibus iunctum, eo quod corpus quidem generaliter ex omnibus consistebat, id est, ex quatuor elementis, anima uero ad inuisibiles uirtutes propinquitatem habere uidebatur. Una uero quedam uniuersorum copulatio ex hinc fieri uidebatur, propter iniquitatem eam quam ad hominem cuncta habere uidebantur, omnibus in idipsum concurrentibus, ita ut et uno consensu Deo redderent debitam culturam cum cauta sollicitudine. Ergo Dei sapientia omnia que in celis et que in terra sunt facta ipse fecit. Unde et subiungitur:

 »Ego in celis feci ut oriretur lumen indeficiens, et sicut nebula texi omnem carnem.« In celi nomine spiritalem, in carnis uero corporalem comprehendit creaturam. Fecit ergo sapientia Dei ut spiritales creature, hoc est, angeli et anime hominum lumen haberent rationis intelligentie; corporales uero iuxta uoluntatem et dispensationem creatoris sui modum haberent sue facture, ut omne quod est in rerum natura uiuit, sentit et sapit, ab ipso haberet originem, quoniam ex ipso, et per ipsum, et in ipso sunt omnia . Et nota quod dixit eam facere in celis lumen oriri, et nebula omnem carnem contegi, quoniam sicut lumen claritate sua precellit obscuritatem nebule, ita spiritalis creatura corporalem sue nature quodammodo precellit  dignitatem. Unde sicut uiuentia precedunt omnia uita carentia, ita anima ratione pollens nobilitate sue nature precedit omne quod rationem discernendi non habet.

»Ego in altissimis habitaui, et thronus meus in columna nubis.« Utramque suam naturam, hoc est, diuinam et humanam sapientia Dei Christus nobis hic demonstrat: diuinam uidelicet in eo quo dicit se in altissimis habitare, hoc est, supra omnem altitudinem celestis regni simul cum Patre et Spiritu sancto unum Deum regnare; humanam uero in eo quo dicit se in columna nubis thronum habere, quia corpus quod de Spiritu sancto conceptum uirgo mater edidit, nullius peccati pondere pregrauatum  est, nec terrenarum rerum uoluptatibus desideriisque obligatum, sed superna uirtute sublimatum. Thronus regie dignitatis emicuit, in quo potentia diuinitatis omnia iudicia sua potenter disponit atque dispensat. Quod autem nubes carnem significet Saluatoris, ostendit Isaias, ubi ait: »Ecce Dominus ascendet super nubem leuem, et ingredietur Aegyptum, et mouebuntur simulacra Aegypti a facie eius, et cor Aegypti tabescet in medio eius .« Hec ergo prophetia ad Saluatoris tempora refertur, quando ascendit super nubem leuem, id est, corpus humanum, quod ex uirgine assumpserat, nullo humane commistionis semine pregrauatum; siue quod a nube leui portatus sit, id est corpore uirginali, et ad ingressum eius omnes demones contremuere.  Cumque prima idolorum ruina fuerit, presentiam Domini ferre non sustinens, et apte dicitur incarnatio Saluatoris columna, propter rectitudinem doctrine et firmitatem operationis, quia electos suos erigit ad querendam salutem perpetuam, et totum edificium Ecclesie sue ipse portat atque sustentat.

»Gyrum celi circuiui sola, et profundum abyssi penetraui, in fluctibus maris ambulaui, et in omni terra steti, et in omni populo et in omni gente primatum habui, et omnium excellentium et humilium corda uirtute calcaui.« Hec oratio dominatum sapientie Dei ubique et fortitudinem exprimit, quia simul omnem creaturam in quatuor nominibus uno tenore concludit. Nam celi nomine omnia celestia comprehendit, in profundo abyssi ea que  subtus terram sunt, in fluctu uero maris et in terra omnia que in his duobus elementis consistunt demonstrat. Significat ergo nichil esse in rerum natura quod in eius non sit potestatis dominatione: hec eadem approbante Dauid, qui in psalmis ternario numero ad laudandum Deum uniuersam creaturam prouocando perstrinxit, dixit: »Laudent eum celi et terra, mare et omnia que in eis sunt .« Exhinc et Apostolus, ut ostenderet Christum, Dei sapientiam et Dei uirtutem, propter humilitatis subiectionem in omni rationali creatura primatum habere, et omnium potestatum atque regnorum propria uirtute dominari, eleganter ait: »Christus factus est pro nobis obediens Patri usque ad mortem, mortem autem crucis: propter quod et  Deus exaltauit illum, et donauit illi nomen, quod est super omne nomen, ut in nomine Iesu omne genu flectatur, celestium, terrestrium, et infernorum, et omnis lingua confiteatur quia Dominus iehsu Christus in gloria est Dei Patris .«

»Et in his omnibus requiem quesiui, et in hereditate eius morabor.« In omnibus gentibus requiem sibi querit sapientia, quia ex omnibus gentibus sancta congregatur Ecclesia, que electa eius hereditas est, ubi in seculum seculi ipse permanet et regnat. De qua ipse per Psalmistam ait: »Hereditas mea preclara est mihi ;« et in Isaia: »Benedictus, inquit, populus meus Aegypti, et opus manuum mearum Assyrius :« hereditas autem mea Isrel.

 »Tunc precepit et dixit mihi creator omnium, et qui creauit me, requieuit in tabernaculo meo, dixit mihi: In Iacob inhabita, et in Isrel hereditare, et in electis meis mitte radices.« Quid est quod dicit Sapientia sibi creatorem omnium precepisse, nisi quod Filius secundum humanitatem intelligit sibi Patrem maiorem esse? Unde subiungitur, »qui creauit me, inquit, requieuit in tabernaculo meo.« Creare enim Dei, est sapientiam unigeniti Filii, humanitatem singulari puritate de Spiritu sancto conceptam, et Maria uirgine editam procreare: que et tabernaculum non immerito dici potest, quia secundum id quod caput est corporis Ecclesie, tabernaculum Dei est, in quo complacuit omnem plenitudinem diuinitatis  habitare. Queritur ergo cur in Scripturis sacris nunquam fere de sapientia quidquam dicatur, nisi ut ostendatur a Deo genita uel creata? genita scilicet, per quem facta sunt omnia; creata uero uel facta, sicut in hominibus cum ad eam que non creata et facta, sed genita est, conuertuntur et illustrantur. Ipsis enim fit aliquid quod uocetur eorum sapientia, uel illud Scripturis prenuntiantibus aut enarrantibus, quod »uerbum caro factum est, et habitauit in nobis:« hoc modo enim Christus factus sapientia est, quia factus est homo. An propterea non loquitur in illis libris sapientia, uel de illa dicitur aliquid, nisi quod eam de Deo natam ostendat aut factam, quamuis sit et Pater ipse sapientia? quia in illa nobis sapientia commendanda erat et imitanda, cuius  imitatione formamur: Pater enim eam dicit ut uerbum eius sit, non quomodo profertur ex ore uerbum sonans aut ante pronuntiationem cogitatur. Spatiis enim temporum hoc completur, illud autem eternum est; et illuminando dicit nobis et de se et de Patre quod dicendum est hominibus. Ideoque ait: »Nemo nouit Filium nisi Pater; et nemo nouit Patrem nisi Filius, et cui uoluerit Filius reuelare :« quia per Filium reuelat Pater, id est, per uerbum suum. Si enim hoc uerbum, quod nos proferimus, temporale et transitorium est, et seipsum ostendit, et illud de quo loquimur, quanto magis uerbum Dei, per quod facta sunt omnia? quod ita ostendit Patrem sicuti est Pater, quia et ipsum ita est, et hoc est quod Pater, secundum quod sapientia est et essentia.  Nam secundum quod uerbum non hoc est quod Pater, quia uerbum non est Pater, et uerbum relatiue dicitur, sicut Filius, quod utique non Pater; et ideo Christus uirtus et sapientia Dei, quia de Patre uirtute et sapientia, etiam ipse uirtus et sapientia est, sicut lumen Dei de Patre lumine; et fons uite apud Deum Patrem, utique fontem uite: »Quoniam apud te, inquit, fons uite, et in lumine tuo uidebimus lumen , quia sicut Pater habet uitam in semetipso, hic dedit Filio habere uitam in semetipso.« Quod autem dicit, »In Iacob inhabita, et in Isrel hereditare,« aut illud exprimit quod incarnatione Saluatoris populo Iudaico presentialiter uti concessum est, sicut ipse ad Cananeam mulierem respondens ait: »Non sum missus nisi ad oues que perierant  domus Isrel :« et ad discipulos: »In uiam, inquit, gentium ne abieritis, et in ciuitates et Samaritanorum ne intraueritis; sed potius ite ad oues que perierunt domus Isrel .« Unde et in Ierusalem primitiuam electorum Dei primitus fundauit Ecclesiam; aut hoc significat quod non solum ex populo priore, sed etiam ex gentibus electi Dei conuocandi erant. Iacob enim aliquando in Scriptura pro antiquo Dei populo positus inuenitur; Isrel autem pro plebe sequenti, hoc est gentili. Unde in psalmo scriptum est: »Letetur Iacob et exsultet Isrel .« Ex utroque ergo populo electi Dei ad fidem Christi conuocati sunt, et doctrine Euangelii radix in eis firmata.



CAPUT XIu. Sapientia loquitur potentiam suam et dispositionem operum suorum cum Patre.

»Ab initio ante seculum creata sum, et usque ad futurum seculum non desinam, et in habitatione sancta coram ipso ministraui.« Aeterna Dei sapientia Christus sacramentum incarnationis sue ante secula prescitum et predestinatum esse affirmat: cuius uis usque in seculum sine ullo sui defectu permanet, et in habitatione sancte Ecclesie omnem ritum uere religionis ordinando disponit. De quo adhuc subditur:

»Et sic in Sion firmata sum, et in ciuitate sanctificata similiter requieui, et in Hierusalem potestas mea. Et radicaui in populo honorificato, et in parte  Dei mei hereditas illius, et in plenitudine sanctorum detentio mea.« Sion igitur et Hierusalem non aliam significant quam ciuitatem Dei, sanctam uidelicet Ecclesiam, que a primo electo usque in nouissimum edificatur: de qua per Psalmistam dicitur: »Hierusalem que edificatur ut ciuitas, cuius participatio eius in idipsum .« Et item: »Fundamenta, inquit, eius in montibus sanctis, diligit Dominus portas Sion super omnia tabernacula Iacob. Gloriosa dicta sunt de te, ciuitas Dei .« In hac ergo sapientia Dei quotidie fructificat, quia electos suos in unitatem fidei sue ibidem congregat; ibi et requiescit, quia sanctorum suorum pia intentione et bona deuotione exhilarescit. »Super quem, inquit, requiescit spiritus meus, nisi super  humilem et quietum et trementem sermones meos?« Ibi et potestas eius manifestatur, quia ibidem uoluntas eius assidue adimpletur. Potestas enim Dei licet nusquam desit, quia omnia quecunque uult facit in celo et in terra, in mare et in omnibus abyssis; tamen ibi maxime clarescit, ubi preceptorum eius custodia precipue conualescit. »Et radicaui in populo honorificato, et in parte Dei mei hereditas illius, et in plenitudine sanctorum detentio mea.« In populo honorificato, dicit in populo Christiano: qui nominis eius insigni preconio meruit honorari; qui pars eius et hereditas dicitur, quia ad sortem eius inter omnes nationes mundi ipse solus pertinet, et in plenitudine sanctorum detentio eius: quoniam illi membra sunt corporis eius, ipse fit omnia  in omnibus. Nullo igitur modo beneficentius consuli potuit generi humano, quam cum ipsa Dei sapientia, id est unicus Filius consubstantialis Patri et ceternus totum hominem suscipere dignatus est: »Et uerbum caro factum est, et habitauit in nobis.« Ita enim demonstrauit carnalibus et non ualentibus intueri mente ueritatem, corporeisque sensibus deditis, quam excelsum locum inter creaturas habeat humana natura, quod non solum uisibiliter. Nam id poterat et in aliquo ethereo corpore ad nostrorum aspectuum tolerantiam temperato, sed hominibus in uero homine apparuit. Ipsa enim natura suscipienda erat, que liberanda; et ne quis forte sexus a suo creatore se contemptum putaret, uirum suscepit,  natus ex femina est, nichil egit ui, sed omnia suadendo et monendo, licet ementes et uendentes flagellando eiecit de templo. Sed quid hoc, aut quantum est? quamuis et demones nolentes ab hominibus, non sermone suasionis, sed ui potestatis eiecerit. ueteri quippe seruitute transacta tempus libertatis illuxerat, et opportune iam homini suadebatur, atque salubriter quam libero esset creatus arbitrio, miraculis conciliauit fidem Deo, qui erat passioni subiiciendus in homine quem gerebat.

»Quasi cedrus exaltata sum in Libano, et quasi cypressus in monte Sion.« Cedrus enim et cypressus arbores sunt altitudinis eximie, et odoris precipui. Libanus mons est Phenicum altissimus, cuius meminerunt prophete, dictus a thure, quia ibi colligitur.  Sion autem collis est Hierusalem supereminens urbi, et interpretatur speculum. Hec ergo nomina arborum et montium conueniunt eminentioribus Christi membris, qui cum Apostolo dicere possunt: »Christi bonus odor sumus Deo ;« et, »Nostra conuersatio in celis est ;« et, »Quis nos separabit a caritate Christi ?« Et reliqua. Sed et hoc quod odor cedri serpentes interimere et fugare solet, iuxta illud pete :

Disce et odoratam stabulis accendere cedrum,
Galbaneoque agitare graues nidore chelidros:
eisdem sanctis doctoribus congruenter aptatur, qui uirtute uerbi celestis solent uenenata hereticorum dogmata repellere, eosque a simplicium seductione  fugare. Hoc quoque quod eius resina, que cedria dicitur, in conseruandis libris adeo est utilis, ut perliniti ex ea nec tineas patiantur, nec tempore consenescant, quis non uideat quantum eisdem predicatoribus sanctis conueniat? quorum sensu spiritali Scriptura sancta confecta est, que nulla hereticorum astutia corrumpi, nulla potest seculi labentis etate consumi: adeo, »ut donec transeat celum et terra, iota unum aut unus apex non pretereat e lege, donec omnia fiant:« quod cum dixerit Dominus de lege, quanto magis de Euangelio intelligendum reliquit? Cypressus etiam in eo quod medendis apta est corporum passionibus, quod sue uenustatem come nullo uentorum impulsu deponit, constantiam exprimit eorumque actionem qui altioribus  uirtutum ornatibus sanctam Ecclesiam decorant.

»Quasi palma exaltata sum in Cades.« Palma est arbor diuturnis foliis, et suauibus pomis; palma dicta, quia manus uictricis ornatus est, uel quod oppansis est ramis in modum palme hominis. Est enim arbor insigne uictorie, proceroque ac decoro uirgulto diuturnisque uestita frondibus. Hanc Greci phenicem dicunt, quod diu duret, ex nomine auis illius Arabie, que multis annis uiuere perhibetur. Hec ergo arbor procere stature, sancte comparatur Ecclesie, qua ad terrenam concupiscentiam incuruari despiciens, totam se ad celestia promerenda sustollit. De qua monet Apostolus dicens: »uigilate, state in fide, uirilitur agite .« De qua et  ipse Dominus: »Ego Dominus, qui erui uos de seruitute, qua opprimebant uos Aegyptii, ut incederetis recti .« Palma autem manus uictricis est ornatus; sed et apud antiquos quicunque in certamine uicissent, palma aurea coronabantur. Statura ergo sponse assimilatur palme, cum erecta in amore supernorum omnis intentio fidelium meditatur; interim in acie consistens brauium illud, quo uictrix finito agone donanda est. Item quia palma inferioribus aspera uidetur, in summo autem pulchritudinem et fructus suauitatem ostendit, merito huic statura assimilatur Ecclesie, siue anime cuiusque fidelis, que asperos pro Domino portat in terra labores, sed mercedem a Domino gratissimam accipere se sperat in celo. Aspera est palma iuxta terram, quia  persecutionem patiuntur propter iustitiam electi. Pulchra et dulcis in summo, quia gaudent in pressuris et exsultant, scientes »quoniam merces eorum copiosa est in celis.« Item quod palma diuturnis est uestita frondibus, et folia sua sine successione conseruat, quis non uideat quod typum teneat stature fidei? que uariante statu seculi labentis eadem semper uerba recte confessionis quasi folia nunquam lapsura retinet, eamdem operum perfectionem, quam ab initio cepit, quasi decorem palmitum usque ad finem seculi in electis suis intemeratam custodit? Apte autem palme exaltationi Cades locus deputatur. Legitur ergo in Numerorum libro, tricesima tertia mansione filios Isrel castra metatos in deserto Sin, hec est Cades, ubi Maria mortua est et  sepulta, et propter aquas contradictionis Moyses et Aaron offendunt Dominum, et prohibentur transire Iordanem . uidetur mihi in Maria prophetia mortua, in Moyse et Aaron legi et sacerdotio Iudeorum finis impositus, quod nec ipsa ad terram repromissionis transcendere ualeant, nec credentem populum de solitudine huius mundi educere. Ubi et Ecclesie status per Christum cepit ordinari, quia ipse est finis legis ad iustitiam omni credenti. Interpretatur autem Cades mutata siue translata, que nomina bene sancte conueniunt Ecclesie, que translata ab idolorum cultura, et mutata a gentili errore, unius Dei uerax cepit esse cultrix. Quasi palma ergo exaltatur in Cades, cum sancti quique uiri et perfecti in Ecclesia fide et conuersatione eriguntur  ad querendam celestis regni patriam, et ad possidendum uite future gaudia sempiterna. Post exaltationem ergo arboris palme, adiungit Scriptura aliam similitudinem, dicens:

»Et quasi plantatio rose in Iericho.« Rosa specie floris nuncupata, quod rutilanti colore rubeat. Hec martyrii significat sanguinem. Iericho urbs, quam Iordane transgresso subuertit iehsu, rege illius interfecto: pro qua exstruxit aliam, Ozam de Bethel, ex tribu Ephraim, quam Dominus atque Saluator sua presentia illustrare dignatus est. Sed et hec eo tempore quo Hierusalem oppugnabatur a Romanis, propter perfidiam ciuium capta atque destructa est; pro qua tertia edificata est ciuitas, que hodieque  permanet: et ostenduntur utriusque urbis uestigia in presentem diem. Nam et Iericho interpretatur odor eius, uel luna, »quasi plantatio ergo rose in Iericho« est, cum odor uirtutum cum passione martyrii in sanctorum redolet meritis. Luna ergo propter incrementum sui luminis simul et detrimentum, Ecclesie peregrinationem in presentis uite mortalitate figuraliter exprimit. Ubi et alii quotidie nascuntur, et alii de hac uita transeunt.

»Quasi oliua speciosa in campis.« Oliua Grece oleon dicitur, ex quo in Latinum tractum est ut oliua dicatur. Olea autem ipsa arbor est, fructus oliua, succus oleum. Est autem arbor pacis insignis. Et quid per oliuam, nisi sancta Ecclesia designatur? que in campis totius mundi transplantata decore orbem  uniuersum illustrat, et Spiritus sancti gratia per unctionem sacri chrismatis sanctificat credentes; per olei namque pinguedinem, qua et lassi atque infirmi artus recreantur, et gratia prestatur luminis, interna sepe dilectio mentis et opus misericordie designatur. Hinc etenim Psalmista: »Ego autem sicut oliua fructifera in domo Domini: speraui in misericordia Dei mei in eternum et in seculum seculi .« Ac si patenter dicat: Ego quia misericordie fructum indigentibus exhibui, mihi quoque in eternum a Deo repetendam misericordie gratiam speraui.

»Et quasi platanus exaltata sum iuxta aquam in plateis.« Platanus a latitudine foliorum dicta, uel quod ipsa arbor patula sit et ampla; nam platos  Greci latum uocant. Expressit huius arboris Scriptura et nomen et formam, dicens: »Quasi platanus dilatata sum in plateis.« Est autem tenerrimis foliis ac mollibus et uitium similis. Mystice autem hec arbor Dominum Christum significat, qui in toto orbe in membris suis dilatatur, et mansuetudinis ac innocentie sue ubique fidelibus salutifera monstrat exempla. De qua arbore in psalmis scriptum est: »Et erit tanquam lignum quod plantatum est secus decursus aquarum .« Bene, ut arbitror, ligno fructifero comparatus est Dominus Christus propter crucem, quam pro hominum salute suscepit, que merito lignum uite dicitur, quando et ibi Dominus Christus, qui est uita nostra, suspensus est, et latroni in eadem confitenti dictum est: »Amen dico  tibi, hodie mecum eris in paradiso.« Denique et hodie omnis in eo credens eterne uite dona consequitur; siue, ut historia refert, lignum reuera fuit in paradiso perennis uite, si detestabilis inobedientia non fuisset. Unde enim mors habuisset introitum, si Adam monstrascet deuotionis affectum? Hinc sanctissimi Patres suauissima mella sudauerunt, dicentes: »Dedit mandatum, ut inueniret arbitrium: fixit legem, ut faceret cautiorem.« Sed ille cum improuide secutus est hostem, et infeliciter uite reliquit auctorem, tunc lamentabili sorte deceptus uitam perpetuam, quam possessurus erat, amisit, et in mortem, quam non habebat, incurrit. Sed ut ad concepte similitudinis instituta redeamus, quod dicit plantatum  est, id est, institutum est lignum crucis a Deo, quod semper in fide uiresceret ac cresceret, sequitur, »secus decursus aquarum,« in comparationis gratia perseuerat. Nam sicut terrestris aqua decurrens uita est lignorum uirentium, sic aqua spiritalis signum crucis inundat, que salus esse fidelium cognoscitur animarum. Hec ergo aqua est, de qua in Euangelio dicitur: »Si scires quis est, qui a te aquam petit, petisses ab eo, ut daret tibi aquam uiuam, etc. .« Opere pretium est quoque perpendere quare dixerit, »secus decursus aquarum,« scilicet ut nec nimia inundatio lignum deleret, nec iterum irrigatio procul constituta siccaret. Igitur crux passionis Christi exaltata est iuxta aquam in plateis, quia redemptionis nostre mirabile sacramentum per  predicationem Euangelii innotuit cunctis per orbem nationibus, ut omnes agnoscerent sue salutis in eo consistere effectum, et proinde Redemptori suo merito se impendere debere purum dilectionis affectum.

»Sicut cinnamomum et balsamum aromatizans odorem dedi.« Cinnamomum et balsamum aromatice arbores sunt. Nam cinnamomum dictum, quod cortex eius in modum canne sit rotundus et gracilis. Gignitur in Indie et Aethiopie regionibus, frutice breui duorum tantum cubitorum, colore subnigro uel cinereo, tenuissimarum uirgarum. Nam quod in crassitudinem extenditur, despectui est; quod uero gracilius prouenerit, eximium; quod cum frangitur, uisibile spiramentum emittit ad imaginem nebule seu  pulueris. De balsamo uero Plinius Secundus ita refert : »In eodem tractu balsamum aspalathos nascitur, spina candida, magnitudine arboris modice, flore rose, radix eius unguentis expetitur. Tradunt in quocunque frutice curuetur arcus celestis, eamdem quocunque aspalatho suauitatem odoris existere, sed in balsamo inenarrabilem quamdam. Quidam eam erysisceptrum uocant, alii sceptrum; cuius probatio est in colore rufo uel igneo, tactuque spisso, et odore castorei. Permutatur in libras quindecim.« Hec ergo duo arbuscula pro sui breuitate a quibusdam inter herbas deputantur odoriferas, que recte pro ipsa breuitate humiles spiritu, quorum est regnum celorum, significant qui quasi purpureo uestiti colore, semper Dominice  sunt passionis memores, semper ipsi ad patiendum pro Domino parati, qualis erat qui ait: »Quoniam propter te morte afficimur tota die, estimati sumus ut oues occisionis .« Nam et hec est uirtus, que maxime inter nos animorum motus ac lasciuias quasi uiscerum dolores castigare ac tollere consueuit. Cum recogitantes quid pro nobis passus est Deus, minus nos pati quam meremur, agnoscamus. Bene ergo coniunguntur cinnamomum et balsamum, quia Dominice passionis sacramento nostre conuersationis conformari debet status, ut iuxta Ioannis sententiam, sicut ille pro nobis animam suam posuit, ita et nos discamus pro fratribus animas nostras ponere . Nam quod cinnamomum coloris  subnigri uel cinerei esse perhibetur, animis congruit humilium, qui fragilitatis proprie conscii quotidianis in precibus Deo dicere norunt: »Loquar ad Dominum meum cum sim puluis et cinis .« Et iterum: »Ipse me reprehendo, et ago penitentiam in fauilla et cinere . Quod autem balsamum spine candide similitudinem habet flore roseo, significat quod dolorem passionis Dominice in nostra conuersationis angustia quotidie debemus imitari. Iuxta illud euangelicum: »Qui uult, inquit, uenire post me, abneget semetipsum, et tollat crucem suam quotidie, et sequatur me .« Quod autem radix eius unguentis expetitur, significat humilitatem Christi omnium uirtutum odorem commendare, et ad suauitatem eterne dulcedinis electis  Dei redundare.

»Quasi myrrha electa dedi suauitatem odoris.« Et quid per myrrham electam nisi laudabilis sanctorum continentia demonstratur? que in conspectu Domini odore suauissimo fragrat, quia eam caritatis dulcedo abundantissime inflammat. Myrrha quippe et ale continentiam carnis exprimunt, quia nimirum horum nature est aromatum, ut uncta ex eis corpora defunctorum minime putrescant, sicut Dominice quoque sepulture documenta testantur. Quomodo enim corruptio mortue carnis putredinem luxurie, ita conditura eius  uirtutem continentie et castitatis, que membra nostra a uitiis refrenat, aptissime demonstrat. Est autem myrrha arbor Arabie, altitudinis ad quinque  cubitos, similis spine, quam acanthon uocant Greci, cuius gutta uiridis atque amara, unde et nomen accepit myrrha. Que cuncta mortificationi carnis apte congruunt, que amara ad tempus sentitur, sed in spe semper uirentis patrie libentissime suscipitur; illius uidelicet, de qua Petrus ait: »Regenerauit nos in spem uiuam per resurrectionem Iesu Christi ex mortuis, in hereditatem incorruptibilem et incontaminatam ,« immarcescibilem, conseruatam in celis in uobis. Spine autem merito confertur, quia ut mentem perpetuo saluet, corpus laborum punctionibus temporaliter affligit; sed et hoc quod gutta eius sponte manans pretiosior est; elicita autem corticis uulnere uilior iudicatur, quis non uideat maioris ante Deum esse uirtutis, cum  quis sanum corpus suum ac uegetum, arridente etiam foris rerum copia, castigare ac seruituti subiicere contendit, quam cum pressus egritudine uel aliis seculi aduersis inuitus a lasciuia carnem compescit, atque ad abstinentie remedium coarctat? quamuis et hoc inter uirtutes magnas iure annumerari debeat, cum flagella quis paterne correptionis patienter, humiliter, gratanterque suscipiens, ad dona per hec promisse hereditatis castigatus peruenerit.

»Et quasi storax et galbanus, et ungula, et gutta.« Hec ergo pigmenta pretiosissima apud medicos habentur, et significant per sacramentum uirtutum species, quas medici spiritales ad curationem hominum  adhibent. Nam storax arbor Arabie similis malo Sidonii, cuius uirgule inter canicule ortum cauernatim lacrymam fluunt. Distillatio eius in terram cadens munda non est, sed cum proprii corticis scrobe seruatur; illa autem que uirgis et calamis inheserit munda est et albida; dehinc fulua fit solis causa, et ipsa storax calamites pinguis, resinosa, odoris iucundi, humecta, et ueluti mellosum liquorem emittens; storax autem dicta, quod sit gutta arboris profluens et congelata. Nam Greci Styriam guttam dicunt. Grece autem styrax, Latine storace dicitur. Galbanum autem, ut Plinius refert , dat Syria in Amano monte; feruleque eiusdem nominis resine modo, quod stagonitin appellant: maxime laudant cartilaginosum, purum, ad  similitudinem ammoniace, minimeque lignosum. Ungula autem eadem est, que in Exodo onyca nominatur : que cum ceteris aromatibus ad thymiama conficiendum Domini iussu decreta est; que autem Grece onyx, hec Latine ungula dicitur, eo quod in modum unguis humani formata sit. Gutta uero, que et ammoniaca dicitur, lacrymas stillat in arenis suis. Genera enim duo, hoc est, straton, quod masculi thuris similitudinem habet, illudque maxime probatur. Alterum pingue et arenosum, quod pirama appellant; adulteratur arenis, uelut nascendo apprehensis: quod tamen glebis et quam minimis probatur et purissimis. Ipsa ergo gutta uel ammoniaca hoc medicine habet, ut curet duritias aliqua necessitate contractas. He ergo species  aromatum odorifere sunt, quia Domini precepto ad thymiama conficiendum deputate sunt. Ubicunque enim nostris codicibus thymiama habetur, in Hebreo necotha legitur, quod Aquila styracem transtulit; significat orationis incensum cum odore sacrarum uirtutum. Thymiama ex aromatibus compositum facimus, cum in altare boni operis uirtutum multiplicitate redolemus: quod mixtum et purum fit, quia quantum uirtus uirtuti iungitur, tantum incensum boni operis sincerius exhibetur. Unde in Exodo bene dicitur: »Cumque in tenuissimum puluerem uniuersa contuderis, pones ex eo coram tabernaculo testimonii .« In tenuissimum puluerem aromata uniuersa conterimus, cum bona nostra quasi in bilo cordis occulta discussione tundimus,  et si ueraciter bona sint subtiliter retractamus. Aromata ergo in puluerem redigere, est uirtutes recogitando terere, et usque ad subtilitatem occulte examinationis reuocare. Et notandum quod de eodem puluere dicitur: »Pones ex eo coram tabernaculo testimonii ,« quia tunc nimirum bona nostra ueraciter in conspectu iudicis placent, cum hec mens subtilius recogitando conterit, et quasi de aromatibus puluerem reddit, ne grossum durumque sit quod agitur: ne etiam si hoc arcta retractationis manus non comminuat, odorem de se subtilius non aspergat.

»Et quasi libanus non incisus uaporaui habitationem meam.« Libanus, si Hebream sequamur  etymologiam, candor interpretatur; si Grecam, thus; denique in Cantico canticorum ubi legimus, »nos ad collem thuris,« quidam codices habent, »ad collem Libani .« Utrumque autem nomen uirtutis industriam sonare facile cuique patet. Libet parum de natura aromatis ipsius ignaros instruere. Arbor est Arabie, cortice, ut aiunt, et folio lauri similis, succum amaygdale modo emittens, qui bis anno colligitur, autumno et uere; sed autumnali collectione preparantur arbores incisis corticibus in flagrantissimo estatis feruore, ac prosiliente spuma pingui, que concreta densatur ubi loci natura poscat tegete palmea excipiente; quod in arbore hesit ferro depectitur; ideo corticosum uidetur purissimum; hoc et candidum thus est. Secunda  uindemia uere; eadem hieme corticibus incisis rubrum hoc exit, nec comparandum priori. Creditur et nouelle arboris candidius esse, sed ueteris odoratius: quod ex eo rotunditate gutte pependit masculum uocamus. Regio thurifera Saruia nuncupatur: quod significare Greci mysterium dicunt, undique rupibus inuia et a dextra scopulis mari inaccessa. Euehitur uno tramite angusto; siluarum longitudo est centum millia passuum, siue, ut tradunt aliqui, octoginta latitudo dimidium. Attolluntur colles alti, decurruntque et in plana arbores sponte nate; terram argillosam esse conuenit raris fontibus ac nitrosis. Hec prout in libris antiquorum reperimus strictim de natura et loco thuris sint dicta, que pene omnia  figurate sanctorum  uirtutibus congruunt, maxime quod regio in qua nascitur mysterium cognominatur. Nam quod arbores sponte nascuntur, apte competit eis quorum summa uirtus non coacta legalibus edictis, sed oblatione uoluntaria solet esse miranda, dicente Domino: »Si uis perfectus esse, uade, uende,« etc. . Quod incisis arboribus thuris lacryma profluit, quid nisi compunctionem humilium corde, de qua pura oratio ac fletibus dulcorata generari solet, indicat? Quod habet fontes raros sed nitrosos, conuenit eis de quorum uentre fluunt, sicut dicit Scriptura, flumina aque uiue , hoc est dona doctrine spiritalis emanat, etiam mundandis proximorum mentibus accommoda. Nitrum namque et medendis infirmitatibus, et abluendis sordibus esse solet aptissimum;  quod undique rupium et scopulorum est regio circumsepta munimine, congruit meritis eorum de quibus loquitur per parabolam Dominus: »Homo erat paterfamilias, qui plantauit uineam, et sepem circumdedit ei .« Plantauit namque Ecclesiam Dominus preceptis uite instituendo; et ei sepem circumdedit, custodia sue protectionis eam undique, ne a prauis uel spiritibus uel hominibus exterminari posset, tutando.

»Et quasi balsamum non mixtum odor meus.« Balsami arbor in Iudea intra terminos tantum uiginti iugerum erat. Posteaquam eadem regione Romani potiti sunt, etiam latissimis collibus propagata est. Stirpe similis uiti, foliis similis rute sed albioribus  semperque manentibus. Arbor autem balsamum, lignum eius xylobalsamum dicitur; fructus siue semen carpobalsamum, succus opobalsamum: quod ideo cum adiectione significatur, eo quod percussus ferreis uinculis cortex ligni per cauernas eximii odoris gutta distillat. Cauerna enim Greco sermone ope dicitur, cuius guttam adulterant admixto cyprino oleo uel melle; sed sincerus probatur a melle, si cum lacte coagulauerit; ab oleo, si instillatus aque aut admixtus facile fuerit resolutus; preterea et si lanee uestes ex ipso pollute non maculantur. Adulteratus quidem neque cum lacte coagulat, et ut oleum in aqua supernatat, et uestem maculat. Balsama autem si pura fuerint, tantam uim habent, ut si sol excanduerit, sustineri in manu non  possint. Huius ergo liquoris, hoc est, balsami mystice mentio fit in Cantico canticorum, dicente sponsa de sponso: »Dum esset rex in accubitu suo, nardus mea dedit odorem suum. Fasciculus myrrhe dilectus meus mihi, inter ubera mea commorabitur. Botrus Cypri dilectus meus mihi, in uineis Engaddi .« Et quidem huius ultimi uersiculi iuxta superficiem littere hic sensus est: Sicut in insula Cyprus maiores ceteris terris botros gignere solet, et sicut in ciuitate Iudee que uocatur Engaddi nobiliores ceteris uinee nascuntur, ut pote de quibus liquor non uini, sed opobalsami defluit, ita dilectus meus mihi specialis est pre omnibus caritate connexus, adeo ut nulla me creatura ab eius affectu diuellere possit. Typice autem quomodo myrrha  propter amartitudinem  tristitiam Dominice passionis significat; ubi ipse et myrrhatum uinum a militibus accepit bibendum, et sepeliendus a discipulis myrrha perunctus est, ut prediximus, ita botrus non incongrue resurrectionis gaudium denuntiat. uinum enim letificat cor hominis. Botrus ergo Cypri factus est Dominus in resurrectione, qui fuerat fasciculus myrrhe in passione. Merito inter ubera commoratur sponse, quia idem in botrum uersus est uinee. Ideo sancta Ecclesia memoriam Dominice mortis nunquam suo de corde deponit, quia ipse qui propter delicta eius mortuus est, propter eius quoque iustificationem a morte resurrexit, atque ei uestigia ipsius sequenti, post angorem  mortis resurgendi exemplum tribuit. Qui bene etiam in uineis Engaddi esse memoratur. Namque in uineis Engaddi, ut prefati sumus, balsamum gignitur, quod in chrisme confectione liquori oliue admisceri, a pontificali benedictione solet consecrari, quatenus fideles omnes cum impositione manus sacerdotalis qua Spiritus sanctus accipitur, hac unctione signentur, qua etiam altare Dominicum dedicatur, et cetera que sacrosancta esse debent perunguntur. Unde rectissime per uineas Engaddi carismata diuina figurantur; et sponsus in uineis est Engaddi, quia et ipse Dominus in carne apparens plenus est Spiritu sancto, et eius dona Spiritus credentibus ipse largitur. Ideo autem arbores balsami  uineas appellat, quia in uinearum morem extolluntur, que sine adminiculis seipse sustinent, quippe uiti similiores quam myrto, perpetua coma insignes proceritas intra bina cubita subsistit, semen uino proximum gustu, colore rufum, ramus crassior quam myrto, que certo anni tempore balsamum sudant, sed et agricole uirgulta eorum acutis lapidibus siue osseis solent incidere cultellis, nam ferri tactus ledit. Per quas incisiones emanat succus odoris eximii, et lacrymis pulchre rorantibus, exceptus lanis parua colligitur in cornua, quod quia per cauernam profluat corticis sepius, opobalsamum nominatur; ope enim, ut diximus, Grece cauerna nuncupatur; singularumque arborum largior uena ter omnibus percutitur estibus: precipua autem lacryme  gratia, secunda semini, tertia cortici, minima ligno. Que cuncta Redemptori nostro, si sollicite considerantur, aptissime conueniunt, qui humilis in carne, sed plenus gratie et uirtutis apparens »uulneratus est propter iniquitates nostras,« ac de suis uulneribus uite nobis et salutis sacramenta profudit. Unde et ipse, qui uirtus et sapientia Dei est, loquitur in presenti Ecclesiastico: »et quasi balsamum non mistum odor meus.« Mirandus sane ordo uerborum, ut prius sponsa dicat accumbente rege nardum suam odorem dedisse; deinde ipsum fasciculo myrrhe comparet; tertio eumdem botrum Cypri cognominet; ad ultimum in uineis Engaddi eum esse commemoret, quia et prius discumbentem in cena Dominum mulier deuota nardo perfudit. Deinde discipuli  crucifixum ac sepeliendum myrrha unctum linteis inuoluerunt, et post hec ipse gaudio resurrectionis mox adueniente, spiritalia fidelibus dona distribuit. Nec pretereundum quod Engaddi fons hedi interpretatur, quo nomine patenter lauacrum sacri baptismatis ostenditur, in quo peccatores adhuc et sinistra parte digni descendimus, sed iam mundati a peccatorum feditate atque in agnorum numero computandi ascendimus. Et bene cum letitiam Dominice resurrectionis significaret dicendo: »Botrus Cypri dilectus meus mihi,« addidit continuo, »in uineis Engaddi,« id est, fontibus hedi, quod est aperte dicere in donis spiritalibus, que ex tempore baptismi fidelibus conferuntur. Hactenus Ecclesia a Redemptore suo accepit dona, que dilectionis pignora testatur.  Bene ergo dicit Sapientia diuina, »Quasi balsamum non mistum odor meus,« quia nullam in se habet erroris contagionem, nulla recipit consortia perfidorum, sed pura et sincera eius est doctrina,  et ab omni hereticorum macula aliena, que sacrarum uirtutum odorem redolet, ac gratiam Spiritus sancti fidelium mentibus infundit.

»Ego quasi terebinthus extendi ramos meos.« Terebinthus arbor est Grecum habens nomen, generans resinam omnium resinarum prestantiorem. De terebintho autem Plinius secundus ita refert: »Syria terebinthum habet. Ex his mascule sine fructu, feminarum duo genera sunt. Alteri fructus rubet, lentis magnitudine; alteri pallidus, cum uite maturescit, non gradior faba, odore iucundior, tractu sinuosus. Circa Idam Troadis, sed in Macedonia breuis arbor hec atque fructuosa. In Damasco Syrie magna materies et admodum lenta ac splendens, flos racemosus oliue modo, sed rubens, folia densa:  fert et folliculos emittentes quedam animalia ceu culices, leuiorque resina que ex cortice erumpit.« Et quid per terebinthum nisi Ecclesie status figuratur, que per totum orbem terrarum extendit ramos suos? quia per predicationem Euangelii per singulas gentes ramos fidei expandit, et dilatat locum habitationis sue; cui sub alia similitudine per Isaiam dicitur: »Dilata locum tentorii tui, et pelles tabernaculorum tuorum extendere ne parcas; longos fac funiculos tuos, et clauos tuos consolida. Ad dexteram enim et ad leuam penetrabis, et semen tuum gentes hereditabit, et ciuitates desertas inhabitabit .« Cuius resina est prestantissima, quia medicina illius, qua subuenit egritudinibus animarum, est optima: cui etiam hoc conuenit quod de  genere ipsius arboris iam diximus: quia mascule arbores sine fructu sunt, feminarum autem duo sunt genera, quorum uni fructus rubet, alteri pallidus, cum uite maturescit, quia illi qui per elationem mentis aliquem uigorem proprie uirtutis sibi adscribunt, sine fructu uirtutum existunt; qui autem infirmitatem suam agnoscentes totam spem suam in opem et gratiam sui conditoris ponunt, hi nimirum aut fructum martyrii per tolerantiam passionis exquirunt, aut per continentiam et munditiam cordis atque corporis speciale premium in celesti regno cum agno possidebunt, cantabuntque canticum illud quod in Apocalypsi memorantur cantasse centum quadraginta quatuor millia qui stabant cum agno supra montem Sion: »Et nemo poterat dicere canticum  illud, nisi illa centum quadraginta quatuor millia, qui empti sunt de terra, qui cum mulieribus non sunt coinquinati, et sine macula sunt ante thronum Dei .«



LIBER SEXTUS.



CAPUT PRIMUM. Sapientia matris affectu loquitur, sicut ibi: Hierusalem, Hierusalem, quoties uolui congregare pullos tuos, sicut gallina.

»Ego quasi uitis fructificaui suauitatem odoris,  et flores mei fructus honoris et honestatis.« Quid per hanc uitem nisi ipse exprimitur qui in Euangelio discipulis suis ait: »Ego sum uitis uera et uos palmites ; cuius uitis liquor letificat cor hominum, quando bibendo sanguinem eius gaudentes  laudant redemptionis sue uenerabile sacramentum. Hec uitis fructificat suauitatem odoris, quando per totum orbem fama spargitur euangelice predicationis, floresque ipsius fructus sunt honoris et honestatis, quia iucunditas et decor omnium uirtutum quotidie eius dono florescit atque clarescit in credentium turbis.

»Ego mater pulchre dilectionis, et timoris, et agnitionis, et sancte spei.« Sapientia ergo Dei, que est Christus, mater est pulchre dilectionis, et origo omnium uirtutum, quia ipsius gratia generatur in cordibus electorum affectus uere caritatis, timor salubris, intellectus scientie spiritalis, spesque uite eterne, et gaudii futuri; sine eo quoque nichil boni habemus, quoniam »omne datum optimum, et omne  donum perfectum de sursum est, descendens a Patre luminum, ipse est fons uite; et in lumine eius uidebimus lumen .« De quo et Paulus ait: »Gratia Dei, inquit, sum id quod sum .« Unde et sequitur.



CAPUT II. Sapientia hortatur dicens: Qui concupiscitis me, a generationibus meis implemini; et Spiritus meus super mel dulcis; ille nimirum Spiritus, de quo dicit: Quem Pater mittit in nomine meo Spiritum ueritatis: et qui de meo accipiet, ipse uos docebit omnia, etc.

»In me gratia omnis uite et ueritatis, in me omnis spes uite et uirtutis.« Per ipsum habemus presentem uitam, quia »in ipso uiuimus, mouemur, et sumus,« per ipsum habebimus in futuro ueram et  perpetuam uitam, per ipsum speramus immortalitatem nobis conferri, atque coronam glorie supernam. Unde ipso tribuente certamus pro modulo nostro calle uirtutum gradiendo peruenire ad quietem patrie celestis.

»Transite ad me omnes qui concupiscitis me, et a generationibus meis implemini.« Materno affectu admonet sapientia filios suos, ut ad ipsam concurrant, eius munere ditentur, ac ope reficiantur. Tale est et illud Euangelii testimonium, quo Saluator misericorditer laborantes hortatur ad se uenire: »uenite, inquit, ad me, omnes qui laboratis et onerati estis, et ego reficiam uos .« Et item: »Qui sitit ueniat ad me, et bibat; et de uentre eius fluent aque uiue .«

 »Spiritus enim meus super mel dulcis, et hereditas mea super mel et fauum.« Spiritus enim iste non alius quam Spiritus est sanctus, qui communis est Patri et Filio, quia procedit a Patre, procedit et a Filio; mittitur a Patre, mittitur et a Filio, sicut ipsa ueritas in Euangelio testatur, dicens: »Paracletus autem Spiritus sanctus quem mittet Pater in nomine meo, ille uos docebit omnia, et suggeret uobis omnia quecunque dixero uobis .« Et item: »Ego, inquit, mittam promissum Patris mei in uos; uos autem sedete in ciuitate, quoadusque induamini uirtutem ex alto .« Iste enim Spiritus super mel est dulcis, quia caritas Dei, que per ipsum infunditur in cordibus electorum, incomparabilis  est dulcedinis; et hereditas superna que in agnitione et dilectione Dei tribuetur sanctis, quando eum uidebunt facie ad faciem, et delectabuntur in dextera eius usque in finem, non est enarrabilis, sed omnino est inestimabilis, quia scriptum est: »Oculus non uidit, nec auris audiuit, nec in cor hominis ascendit, que preparauit Deus his qui diligunt illum .«

»Memoria mea in generationem seculorum.« Memoria enim sapientie Dei in generationem omnium seculorum permanebit, quia ipsam laudant angeli, collaudant archangeli, uaticinantur prophete, predicant apostoli, omnisque militia celestium uirtutum, et infinita multitudo sanctarum animarum adorant et glorificant in eternum.

 »Qui edunt me, adhuc esurient: et qui bibunt me, adhuc sitient.« Magna enim distantia est inter corporales delicias et spiritales, quia corporales delicie cum non habentur, graue in se desiderium accendunt; cum uero auide eduntur, comedentem protinus in fastidium per satietatem uertunt. At contra spiritales delicie cum non habentur, in fastidio sunt; cum uero habentur, in desiderio; tantoque a comedente amplius esuriuntur, quanto et ab esuriente amplius comeduntur. In illis appetitus placet, experientia displicet: in istis appetitus uilis est, et experientia magis placet; in illis appetitus saturitatem, saturitas fastidium generat: in istis autem appetitus saturitatem, saturitas appetitum parit. Augent enim spiritales delicie desiderium in mente dum satiant:  quanto magis earum sapor percipitur, eo amplius cognoscitur quod auidius ametur, et idcirco non habite amari non possunt, quia earum sapor ignoratur. Quis enim amare ualeat quod ignorat? Proinde Psalmista nos admonet cum dicebat: »Gustate et uidete, quoniam suauis est Dominus .« Ac si a parte dicat, Suauitatem eius non cognoscitis, si hanc minime gustatis; sed cibum uite ex palato cordis tangite, ut probantes eius dulcedinem amare ualeatis. Has autem homo delicias tunc amisit, cum in paradiso peccauit; extractus enim a cibo eterne dulcedinis os clausit. Unde nos quoque nati in huius peregrinationis erumna hic fastidiosi iam uenimus, nescimus quid desiderare debemus; tantoque se amplius fastidii nostri morbus exaggerat, quanto magis  ab esu illius dulcedinis animus elongat, et eo iam internas delicias non appetit, quo eas comedere diu longeque desueuit. Fastidio ergo nostro tabescimus, et longa inedie peste fatigamur; et quia gustare intus nolumus paratam dulcedinem, amamus foris miseri famem nostram; sed superna nos pietas nec deserentes se deserit, contemptas enim illas delicias ad memorie nostre oculos reuocat, easque nobis proponens in promissionem, torporem excutit, atque ut fastidium nostrum repellere debeamus inuitat. Sed quid spiritalium deliciarum gustus utilitatis habeat, sequens sententia manifestat

»Qui audit me non confundetur, et qui operantur in me non peccabunt.« Quid est enim audire et  diligere Dominum, nisi eius mandatis obedire? sicut ipse in Euangelio ait »Si quis diligit me, sermonem meum seruabit .« Hic profecto non confundetur, quia pro obedientia preceptorum Dei eterna mercede coronabitur, qui uero operantur in sapientia et dilectione Dei non peccabunt, sed peccatorum maculam omnino fugiunt; scriptum est enim: »Charitas, inquit, non agit perperam, non irritatur, non cogitat malum, non gaudet super iniquitatem, congaudet autem ueritati .« Et Ioannes apostolus: »Omnis, inquit, qui manet in eo, non peccat .«

»Qui lucidant me, uitam eternam habebunt.« Quid est ergo sapientiam elucidare, nisi eius plenam et perfectam agnitionem percipere? Qui ergo perfectam  habebit notitiam Dei, ille nimirum uitam eternam et gaudia possidebit celestis regni. De quo ipsa ueritas in Euangelio ad Patrem ait: »Hec est autem uita eterna, ut cognoscant te unum Deum, et, quem misisti, Iesum Christum .« Sed quia nemo in hac uita perfecte uisione Dei frui potest, sicut ipse testatur, dicens: »Non enim uidebit homo, et uiuere potest « future uite hec grati reseruatur: »Nunc enim uidemus per speculum et in enigmate, tunc autem facie ad faciem.« Nunc cognoscimus ex parte, tunc autem cognoscemus sicut et cogniti sumus.

»Hec omnia liber uite,« subauditur continet. Et quis sit ille liber, statim subiungit:

»Testamentum Altissimi et agnitio ueritatis.«  Liber iste continet Nouum et uetus Testamentum, in quo est agnitio ueritatis, quia per ipsum demonstratur fides ac doctrina Saluatoris. De hoc libro Ezechiel propheta commemorat , et Ioannes apostolus in Apocalypsi sua non tacet .

»Legem mandauit Moyses in preceptis iustitiarum, et hereditatem domui Iacob, et Isrel promissiones.« Manifestum est quod Dominus per Moysen legem dedit domui Iacob, hoc est populo priori, in quo precepta fuerunt iustitie, scilicet ut peccata cauerent, et uirtutibus sacris Deo deseruirent; in hac promissiones Dei ad Isrel fuerunt, quia per aduentum Saluatoris redemptio humani generis in ea predicebatur, ut est illud Mosaicum in Deuteronomio: »Prophetam, inquit, uobis suscitabit  Dominus de fratribus uestris, tanquam me, ipsum audietis .« Et non solum in lege, sed etiam in prophetis eadem sponsio facta est, sicut scriptum est: »Iurauit Dominus Dauid ueritatem, et non frustrabitur eum: de fructu uentris tui ponam super sedem meam .« Unde et sequitur.

»Posuit Dauid puero suo excitare regem ex ipso fortissimum, et in throno honoris sedentem in sempiternum.« Hec quidem sententia non ad historicum Salomonem pertinet, qui propter peccatum perdidit regnum, sed ad uerum pacificum, Dominum uidelicet nostrum, qui fortis in prelio fortem uicit diabolum; »cuius est potestas eterna, et cuius regni  non erit finis.« Hic ergo ex semine Dauid secundum carnem natus, non solum Iudee sed et totius orbis, imo celi terreque perpetualiter possidet regnum.

»Qui impiet quasi Phison sapientiam, et sicut Tigris in diebus nouorum, qui adimplet quasi Euphrates sensum, qui multiplicat quasi Iordanis in tempore messis, qui mittit disciplinam sicut lucem, et assistens quasi Gehon, in tempore uindemie.« Dicamus primum de ipsis naturis fluminum, que a scriptoribus naturalium rerum percepimus, et sic allegoriam eorum consequenter retexemus. Phison fluuius est, qui alio nomine Ganges dicitur, et exiens de paradiso pergit ad Indie regiones. Dictus autem Phison, id est caterua, quia decem fluminibus magnis  sibi adiunctis impletur, et efficitur unus. Ganges autem uocatus a rege Gangaro Indie; fertur autem Nili modo exaltari, et super Orientis terras erumpere. Tigris fluuius Mesopotamie de paradiso exoriens, et pergens contra Assyrios, et post multos circuitus in mare Mortuum influens; uocatus autem hoc nomine propter uelocitatem, instar bestie tigridis nimia pernicitate currentis. Euphrates fluuius Mesopotamie, de paradiso exoriens, copiosissimus gemmis, qui per mediam Babyloniam influit; hic a frugibus uel ab ubertate nomen accepit, nam Hebraice euphrata fertilitas interpretatur: Mesopotamiam etenim in quibusdam locis ita irrigat sicut Nilus Alexandriam. Sallustius autem auctor certissimus asserit, Tigrin et Euphraten uno fonte  manare in Armenia, qui per diuersa euntes longius diuiduntur spatio medio relicto multorum millium: que tamen terra, que ab ipsis ambitur, Mesopotamia dicitur. Iordanis, Iudee fluuius a duobus fontibus nominatus: quorum alter uocatur Ior, alter Dan; his igitur procul a se distantibus in unum alueum federatis, Iordanis deinceps appellatur. Nascitur autem sub Libano monte, et diuidit Iudeam et Arabiam, qui per multos circuitus iuxta Iericho in mare Mortuum influit. Gion fluuius de paradiso exiens atque uniuersam Aethiopiam cingens, uocatus hoc nomine, quod incremento sue exundationis terram Aegypti irriget. Ge enim Grece, Latine terram significat. Hic apud Aegyptios Nilus uocatur, propter limum quem trahit, qui efficit fecunditatem,  unde et Nilus dictus est quasi Niam ciaon; nam antea Nilus Latine melo dicebatur. Apparet autem in Nilide lacu, de quo in meridiem uersus excipitur Aegypto, ubi aquilonis flatibus repercussus, aquis retro luctantibus, intumescit, et undationem Aegypti facit. Quod autem quatuor flumina paradisi ex uno fonte procedentia assimilat sapientia regi, qui ex Dauid ortus est, significat ex Domino nostro Iesu Christo uero Filio Dei, nec non et uero filio hominis, hoc est Dauid, quia ex eius semine secundum carnem natus est, quatuor Euangelia procedere: que totam terram nationum predicatione sua irrigant, ut credentes Christo multiplices uirtutum fructus germinare faciunt. Ab eo et  Iordanis alueus procedit, quia baptismi sacramentum ad abluenda crimina generis humani huius dispensatione in mundum uenit: qui mittit disciplinam sicut lucem, quia eius precepta lucem uite eterne fidis operatoribus suis tribuunt. Unde ipse quando post resurrectionem suam discipulos suos ad docendas et baptizandas gentes misit, in Euangelio ad ipsos ait: »Ite, docete omnes gentes, baptizantes eos in nomine Patris et Filii et Spiritus sancti: docentes eos seruare omnia quecunque mandaui uobis. Et ecce ego uobiscum sum omnibus diebus, usque ad consummationem seculi .«

»Qui perficit primum scire ipsam, et infirmior non inuestigabit eam. A mari enim abundauit cogitatio  illius, et consilium ipsius ab abysso magna.« uere enim Dominus noster auctor est scientie spiritalis et salubris doctrine, quia ipse per Moysen primum condidit legem, ipse inspirauit prophetas, ipse docuit apostolos, ipse ordinauit euangelistas, et predicatores Noui Testamenti, nec alius est plenus et perfectus inuestigator et agnitor sapientie Dei, nisi is qui cum Patre et Spiritu sancto unus est Deus, de quo scriptum est: »Nemo nouit Filium nisi Pater, neque Patrem quis nouit nisi Filius, et cui uoluerit Filius reuelare .« Quod autem dicitur: »A mari abundauit cogitatio illius, et consilium ipsius ab abysso magna,« ostendit profunditatem sapientie diuine inestimabilem et incomprehensibilem esse, quia nemo secreta illius per  omnia penetrare potest, nisi ipse unus et solus Deus Pater et Filius et Spiritus sanctus, qui semetipsum per omnia nouit, et consilii sui uerus agnitor est. Dat creature sue tantum de se nosse, quantum nouit illi expedire; et doctrine sue fidelibus suis secundum modum dispensationis sue tribuit intellectum.

»Ego sapientia effudi flumina, ego quasi trames aque immense de fluuio.« Ergo Christus sapientia Dei effudit in mundum flumina doctrine euangelice, que abundantissime reficiunt et satiant auidas mentes electorum. Ipse est trames aque immense de fluuio, quia sicut Deus de Deo, lumen de lumine, ita ipse aqua immensa de fonte Patre siue fluuio, tropice dici potest, quoniam Pater origo est diuinitatis,  quando sicut de Patre genitus est Filius, ita et Spiritus sanctus procedit a Patre: quem in Euangelio aque nomine Dominus nuncupauit, dicens: »Qui biberit aquam quam ego dabo ei, fiet in eo fons aque salientis in uitam eternam .« Et item: »Qui sitit ueniat ad me, et bibat, et de uentre eius fluent aque uiue .« Et alibi legitur: »Aqua sapientie salutaris potauit eum .«

»Ego quasi fluuius Dorix, et sicut aqueductus exiui de paradiso.« Hunc fluuium quidam historialiter Araxim amnem Armenie esse putant, qui ab uno monte cum Euphrate diuersa specie oritur; dictus autem quod rapacitate cuncta prosternat,  unde et cum Alexander eum transgredi uellet ponte fabricato, tanta ui inundauit, ut pontem dirueret. Hic breuibus interuallis ab Euphratis ortu caput tollit, ac deinde Caspium fertur in mare. Doricum autem a Grecis hunc estimant nuncupatum; est autem pars Grecie gentis Doris nuncupata, ex qua tertia lingua Grecorum Dorica appellata est. Mystice autem sapientia comparat se fluuio rapidissimo, et aque egredienti de paradiso, quia doctrina Saluatoris de celesti prodiens thesauro omnia obstacula errorum atque persecutionum sua uelocitate atque fortitudine disrumpit ac frangit, ita ut per ora predicatorum in totum orbem longissima atque latissima diffluat. Unde scriptum est: »In omnem terram exiuit sonus eorum, et in fines orbis terre  uerba eorum .«

»Dixi: Rigabo meum hortum plantationum et inebriabo prati mei fructum. Et ecce factus est mihi trames abundans, et fluuius meus appropinquauit ad mare, quoniam doctrinam quasi antelucanum illuminabo omnibus, et enarrabo illam usque ad longinquum. Penetrabo omnes inferiores partes terre, et inspiciam omnes dormientes et illuminabo omnes sperantes in Deo.« Hortus enim plantationum sapientie sancta est Ecclesia, quam ipsa ueritas suo dogmate semper irrigat et inebriat, ut fructum partus spiritalis quotidie proferat, in doctrina uidelicet catholica et sacris uirtutibus; et merito, quia illuminata a uera luce, »que illuminat omnem hominem uenientem in hunc  mundum ,« a sole iustitie ipsoque oriente, de quo scriptum est: »uisitauit nos oriens ex alto.« Et alibi: »Ecce uir oriens nomen eius .« Facit suam doctrinam enarrari in longinquo, hoc est, in finibus orbis, ut omnes agnoscant ueritatem ad saluationem humani generis uenisse. Penetrat autem inferiores partes terre, quoniam carnalium corda et cogitationes scrutatur. Inspicit omnes dormientes qui uel ignorantie somno uel torpore negligentie dormitant, et illuminat recta fide et agnitione sperantes in Deo, quoniam qui sperat in Deo beatus est. »Beneplacitum enim est Domino super timentes eum, et in eos qui sperant in misericordia eius .«

»Adhuc doctrinam quasi prophetiam effundam,  et relinquam illam querentibus sapientiam, et non desinam in progenies illorum usque in euum sanctum.« Insinuat quippe scriptor historie hac sententia, quod mysticus iste liber sit, et spiritalem querat intelligentiam, et quod ualde utilis sit ad legendum, quia iuxta historiam moralitatem docet, ac iuxta allegoriam fidei imbuit sacramento: »Et non desinam, inquit, in progenies illorum usque in euum sanctum,« quoniam non cessat Scriptura sacra ab euo usque in euum docere genus humanum, quatenus intelligat ex preceptis Dei quid uitare debeat quidue agere, ut nemo sit qui rite se possit excusare, quasi nescierit quid preceptum sit in lege diuina, cum sapientia uiam ueritatis et normam iustitie  palam omnibus demonstret. De quo adhuc subditur:

»uidete quoniam non solum mihi laboraui, sed omnibus exquirentibus ueritatem.« Doctor ergo ecclesiasticus uerba Dei scribendo et docendo non solum sibi laborat sed et aliis; quia sibi laborat pro eterna mercede et quiete, aliis autem pro uera salute ac perpetua requie. Unde in Daniele scriptum est: »Qui docti fuerint fulgebunt sicut splendor firmamenti, et qui ad iustitiam erudiunt multos, quasi stelle in perpetuas eternitates .« Hinc et Iacobus ait: »Qui conuerti fecerit peccatorem ab errore uie sue, saluabit animam eius a morte, et operit multitudinem peccatorum .« De quo et Paulus ad Timotheum scribens, ait:  »Attende tibi et doctrine sane, insta in illis; hoc enim faciens, et teipsum saluum facies, et eos qui te audient .« Hinc et ipsa ueritas in Euangelio ait: »Qui soluerit unum de mandatis istis minimis, et docuerit sic homines, minimus uocabitur in regno celorum; qui autem fecerit et docuerit, magnus uocabitur in regno celorum .« Et item: »uos, inquit, estis lux mundi; sic luceat lux uestra coram hominibus, ut uideant opera uestra bona, et glorificent Patrem uestrum, qui in celis est.«



CAPUT III. Sapientia loquitur in tribus placitum esse spiritui eius: in concordia fratrum, et amore proximorum, et in uiro cum muliere bene sibi conuenienti.

  »In tribus placitum est spiritui meo, que sunt probata coram Deo et hominibus: concordia fratrum, et amor proximorum, et uir et mulier bene sibi consentientes.« Placet quippe sapientie diuine que in lege Dei probabilia et acceptabilia, et hominibus salubria esse manifestantur, hoc est concordia fratrum, de qua Apostolus monet Ephesios, ut supportantes inuicem in caritate solliciti sint seruare unitatem spiritus in uinculo pacis. Et alibi rogat auditores suos ut idem sapiant, et unum dicant omnes; amorque proximorum, de quo idem Apostolus scripsit, dicens: »Dilectio proximi malum non operatur .« Plenitudo ergo legis est dilectio .

»Et uir et mulier bene sibi consentientes:«  Quod iuxta historiam, et iuxta allegoriam intelligere possum, quia secundum historiam mandat apostolica auctoritas uiris, ut diligant uxores suas, sicut Christus dilexit Ecclesiam; similiter et mulieribus, ut subiecte sint uiris suis, sicut Deo: quoniam uir caput est mulieris, sicut et Christus caput est Ecclesie . Allegorice autem possumus in uiro spiritum, et in muliere animam intelligere; que si in timore et dilectione Dei consenserint, quidquid petierint secundum uoluntatem Dei, impetrabunt. Unde ipse Dominus ait in Euangelio: »Si duo consenserunt ex uobis in unum, de omni re quamcunque petierint, fiet illis a Patre meo .«

»Tres species odiuit anima mea, et aggrauor  ualde anime illorum: pauperem superbum, diuitem mendacem, senem fatuum et insensatum.« Ergo sapientia, que cuncta odit uitia, tres species sibi dicit esse odibiles, et aggrauatam se asserit animis peruersorum, eo quod contraria sibi sentiant: pauperem uidelicet detestans superbum, qui contra conditionem paupertatis sue animo elato superbit: et diuitem mendacem, qui concessis bonis non secundum legem Dei in ueritate fruitur, sed abutitur in mendacio; et senem fatuum et insensatum, qui longeui temporis negligenter perdit otium, quando discendi sapientiam nullum habet studium. Mystice autem ille uere pauper est, qui uirtutibus inops fit, et tamen ad exercitium uirtutum non uult superbum inclinare animum. Diues mendax est hereticus, qui  abundat sensu et sermone, sed potius elegit in his errori quam ueritati deseruire. Senex fatuus et insensatus est, qui prefert presentis uite delicias uite future, et magis amat caduca quam eterna. Cum manifeste Ioannes apostolus hoc prohibeat, dicens: »Nolite diligere mundum, neque ea que in mundo sunt; mundus enim transit et concupiscentia eius: qui autem facit uoluntatem Domini, manet in eternum .« Possunt he tres species odibiles Deo ad apostatam angelum, hoc est diabolum, per significationem transferri, qui pauper et superbus est, qui cum supernam gloriam propter superbiam suam perdidisset, adhuc superbire non cessat; diues est et mendax, quia cum terrenas diuitias in auaris et cupidis possessoribus possidet, totus mendacio  deditus est, sicut ipsa ueritas in Euangelio de eo testatur, dicens: »Ille homicida erat ab initio, et in ueritate non stetit, quia ueritas in eo non est :« cum enim loquitur mendacium, ex propriis loquitur, quia mendax est et pater eius; sonex fatuus est et insensatus, quia cum inter ceteras angelicas uirtutes in gloria celesti per sapientiam Dei in initio creatus est, sapientiam sibi datam non conseruauit, eo quod conditori suo subiectus esse noluit: et hactenus in ipsa stultitia perseuerat, quando contra conditorem suum rebellare non cessat. De quo sene fatuo in Ecclesiaste per Salomonem dicitur: »Melior est puer pauper et sapiens, quam rex senex et stultus, qui nescit preuidere in posterum, quando de domo uinculatorum egreditur in regnum  .« Quem locum Origenes et uictorinus super Christo et diabolo interpretati sunt, uolentes puerum pauperem Christum intelligi, qui natus est in regno senis diaboli, et idcirco dicit: »Regnum meum non est de hoc mundo .« In illius itaque senis stulti regno, qui ostendit ei omnia regna mundi et gloriam eius, natus est optimus puer, et de domo uinculatorum. De quibus Ieremias in Lamentationibus loquitur, dicens: »Et humiliare sub pedibus eius omnes uinctos terre .« Processit ad regnum, ut sub sua potestate haberet celestia simul et terrena, unde ipse post resurrectionem suam ait: »Data est mihi omnis potestas in celo et in terra.«

 »Que in iuuentute tua non congregasti, quomodo inuenies ea in senectute tua?« Liquido patet quod qui in iuuentute discendi sapientiam studium non habuit, in senectute eius fructum minime habebit. Scriptum est enim in Prouerbiis: »Anima laborantis laborat sibi. Egestatem operata est manus remissa, manus autem fortium diuitias parat. Qui congregat in messe, filius sapiens est; qui autem stertit estate, filius confusionis .« Hinc item filios suos monet Sapientia, dicens: »Audi, fili mi, et esto sapiens, et dirige in uia animum tuum. Noli esse in conuiuiis potatorum, nec in comessationibus eorum .« Hinc in psalmo legitur, quod qui meditatur in lege Domini die ac nocte, det fructum in tempore suo, et folium eius non decidat, et omnia  quecunque fecerit prosperum euentum habeant .

»Quam speciosum canitiei iudicium et presbyteris consilium cognoscere! Quam speciosa ueteranis sapientia, et gloriosus intellectus et consilium! Corona senum multa peritia, et gloria illorum timor Dei.« Decet enim canos capite prudentiam habere sensus, et etatem longeuam utilitatem noscere consilii, ut secundum timorem Dei sciant et possint iudicium iustum facere, et proximos suos secundum equitatem iustitie regere ac diiudicare, quia inde illis magna excrescit gloria, si secundum precepta diuina legis Dei ipsi recte uiuant, et alios tam uerbis quam etiam exemplis bene doceant. Audiant ergo presbyteri et prepositi ecclesiarum Dei, quia non  licet illis ignorare legis Dei scientiam et sapientie doctrinam. Unde Paulus precipit Timotheo ut his commendet doctrine officium, qui idonei sint alios docere . Hinc Tito precipit ut dispensatorem Ecclesie Dei ordinet, non superbum, non iracundum, non uinolentum, non percussorem, non turpis lucri cupidum, sed hospitalem, benignum, sobrium, iustum, sanctum, continentem, amplectentem eum qui secundum doctrinam est fidelem sermonem, ut potens sit exhortari in doctrina sana, et eos qui contradicunt arguere . Pastorum imperitia uoce ueritatis increpatur, cum per prophetam dicitur: »Ipsi pastores ignorauerunt intelligentiam .« Quos rursum Dominus detestatur, dicens: »Et tenentes legem nescierunt me .«  Nesciri ergo se ab eis queritur ueritas, et nescire se principatum nescientium protestatur, quia profecto hi qui ea que sunt Domini nesciunt, a Domino nesciuntur, Paulo attestante, qui ait: »Si quis autem ignorat, ignorabitur .« Que nimirum pastorum sepe imperitia meritis congruit subiectorum, qui quamuis lumen scientie sua culpa exigente non habeant, districto tamen iudicio agitur, ut per eorum ignorantiam hi etiam qui sequuntur offendant. Hinc namque in Euangelio per semetipsam ueritas dicit: »Si cecus ceco ducatum prebeat, ambo in foueam cadunt .« Cum autem ait timorem Dei esse gloriam senum, mox subdidit dicens

 »Nouem insuspicabilia cordis magnificaui, et decimum dicam in lingua hominibus: Homo qui iucundatur in filiis, uiuens et uidens subuersionem inimicorum suorum. Beatus qui inhabitat cum muliere sensata, et qui lingua sua non est lapsus, et qui non seruiuit indignis se. Beatus qui inuenit amicum uerum, et qui enarrat iustitiam in aure audientis. Quam magnus qui inuenit sapientiam et scientiam! sed non est super timentem Deum. Timor Domini super omnia se superposuit: beatus cui donatum est habere timorem Dei: qui tenet illum, cui assimilabitur? Timor Dei initium dilectionis eius: fidei autem initium agglutinandum est ei.« Quid est enim quod nouem dicit se magnificasse insuspicabilia cordis, et decimum dixisse  in lingua hominibus, nisi quod »corde creditur ad iustitiam, ore autem confessio fit ad salutem?« Nouem ergo sunt insuspicabilia, hoc est, certa et uera, et ab omni suspicione falsitatis aliena uirtutum dona, que fides recta parit in homine: hoc est, ut homo iucundetur in filiis; in fructu uidelicet bonorum operum uiuat, uidens subuersionem inimicorum; uiuat scilicet uita Deo, et uideat subuersionem demonum siue etiam uitiorum, sicut Paulus ait: »uiuo autem iam non ego, uiuit uero in me Christus .« Et item: »State, inquit, succincti lumbos uestros in ueritate, et induite loricam iustitie, et calceati pedes in preparatione euangelii pacis: in omnibus sumentes scutum fidei, in quo possit is omnia tela nequissimi ignea exstinguere, et  galeam salutis assumite, et gladium spiritus, quod est uerbum Dei .« Beatus est homo qui inhabitat cum muliere sensata, hoc est, sapientia et prudentia. Unde scriptum est: »Posside sapientiam, posside prudentiam .« Si intrauerit sapientia in cor tuum, et scientia anime tue placuerit, consilium custodiet te, et prudentia seruabit te. Similiter et beatus est qui in lingua sua non est lapsus, quoniam qui in uerbo non offendit, hic perfectus est uir. Qui custodit os suum, custodit ab angustiis animam suam.« Et qui non seruiuit indignis se, hoc est malignis spiritibus siue peccatis; a quo enim quis superatur, huius et seruus addictus est. Beatus qui inuenit amicum uerum, illum nimirum amicum qui in Euangelio discipulis suis ait: »uos autem  dixi amicos, quia omnia quecunque audiui a Patre meo, nota feci uobis .« Et qui enarrat iustitiam in aure audientis, hoc est deuote uerbum Dei percipientis, recte intelligentis, et bene operantis. Quam magnus est, qui inuenit sapientiam et scientiam! Huius sententie integritas in duo diuiditur: hoc est, in sapientiam et scientiam; hanc enim ueteres uoluerunt esse differentiam inter sapientiam et scientiam; quod sapientie esset bonum facere, scientie uero malum cauere. Unde in Iob scriptum est: »Ecce timor Domini ipse est sapientia, et recedere a malo intelligentia .« Hinc est quod his nouem speciebus uirtutum superadditur timor Dei, quoniam sicut nouenarius numerus imperfectus  est, quousque denario suppleatur, ita omnis operatio uirtutum mediocris est sine timoris Dei perfectione. »Timor enim Domini sanctus permanens in seculum seculi.« Ipse est fidei fundamentum, ipse caritatis origo; per ipsum operatur bonum, per ipsum peruenitur ad premium. Sed quoniam scriptum est: »Initium sapientie timor Domini ; et in Epistola Ioannis legitur: »Timor non est in caritate, sed perfecta caritas foras mittit timorem, quia timor penam habet ; et in psalmo ita scriptum est: Timete Dominum, omnes sancti eius, quoniam nichil deest timentibus eum :« queritur quomodo timor, si initium est sapientie et initium dilectionis Dei, non sit in caritate; et quomodo omnes  sancti diligant Dominum, et nichil desit timentibus eum; et qualiter illud fiat quod timor Dei sanctus permanet in seculum seculi. Sed hec questio ita soluitur: illum scilicet timorem Domini, quo timet quisque incipiens opera iustitie, ne ueniat districtus iudex et se minus castigatum inueniens damnet, illum caritas pellit foras, que pro merito iustitie fiduciam habet in die iudicii. Sed et presentium aduersitatum timorem perfecta caritas eiicit ex animo, quam habere querebat, qui Domino supplicans ait: »A timore inimici eripe animam meam ;« quam habebat qui dixit: »Quis nos separabit a caritate Christi? tribulatio? an angustia? an persecutio? an nuditas? an fames? an periculum? an gladius?« etc.  Nec putari  debet beati Ioannis sermonibus esse contrarium quod Psalmista dicit: »Timor Domini sanctus permanens in seculum seculi .« Duo namque sunt timores: unus quo timent Deum homines ne mittantur in gehennam: ipse est timor ille, qui introducet caritatem; sed sic uenit, ut exeat. Si enim adhuc propter penas timens Deum nondum amas quem sic times, non bona desideras, sed mala caues, sed ex eo quia mala caues, corrigis te, et incipis bona desiderare. Cum bona desiderare ceperis, erit in te timor sanctus, ille scilicet ne ipsa bona amittas; non ille quo times ne mittaris in gehennam, sed ne te deserat presentia Domini, quem amplecteris, quo eternum frui desideras.



CAPUT Iu. De nequitia mulieris, in cuius consortio castum uetat commorari, si uult castus esse.

»Omnis plaga tristitia cordis est, et omnis malitia nequitia mulieris.« Sicut maior gratia alia non est quam caritas uera in letitia bone mentis, ita maior plaga non est quam tristitia dolosi cordis in idololatria seu errore heretice prauitatis. In eius enim nequitia omnis est malitia; sed quia in duritia per errorem seducte anime plaga inest iniquitatis, nec tamen ipsa sentit ruinam sue deceptionis, ideo subiungitur:

»Et omnem plagam et non plagam uidebit cordis; et omnem nequitiam et non nequitiam mulieris;  et omnem obductum et non obductum odientium; et omnem uindictam et non uindictam inimicorum.« uidet enim plagam cordis cum intelligit iniustitiam sue prauitatis. Sed tamen non uidebit, quia per penitentiam et correctionem sceleris sibi ad salutem non prouidebit. Nequitiam erroris sentit, sed tamen penam futuri tormenti non cauebit. Iustitiam equissimi iudicis, qui per uindictam futuram nomen odientium se delet, et inimicos suos igne gehenne puniet, non ignorat; sed tamen euasionem malorum illorum nullam sibi preparat. Unde impletur in ea illud Apostoli, quod de contemptoribus Dei et ingratis beneficiorum illius ad Romanos scripsit, dicens: »Qui cum iustitiam Dei cognouissent, non intellexerunt, quoniam qui talia agunt digni sunt morte: non solum  qui faciunt, sed etiam qui consentiunt facientibus :« scierunt enim hec Deo displicere, sed hec in animo ponere noluerunt, »quoniam qui hec agunt, digni sunt morte,« et non solum qui faciunt ea, sed etiam qui consentiunt facientibus. Assensus enim participatio est. Sunt quidam qui se reos non putant, si non operentur que mala sunt, assentiunt autem facientibus. Assentire est autem, si cum possit reprehendere taceat, aut audiens uanas fabulas aduletur; sciens enim impurus et malignus non ignorari que agit, et minime se uitari, sed et honori esse gloriatur fore se talem; nec confundi potest in his, quando uidet faueri sibi et obsecundare ab his qui non sunt tales, et ita est ut qui fomitem prebeant delictis illorum, ipsi digni sint ut pari crimine rei  habeantur. Sunt iterum alii qui non solum faciunt mala, sed etiam qui consentiunt facientibus, ut non solum faciant, sed et talibus consentiant. Duplex ergo horum est nequitia; non enim tam mali sunt qui faciunt, et facientibus contradicunt: scientes enim nefaria, non illa uindicant. Illi enim tam nequissimi sunt, quia faciunt et consentiunt facientibus, ut nec Deum timeant, increscere cupientes mala; ideo hec non uindicant, ut suadeant illa non esse uitanda.

»Non est caput nequius super caput colubri, et non est ira super iram mulieris. Commorari leoni et draconi placebit quam habitare cum muliere nequam.« Nequitia ergo hereticorum comparata uenenatis serpentibus, et seuis terre animantibus  ferocior inuenitur magisque noxia: quia illa corpus ledunt, hec animam interimit; illa mortem temporalem conferunt, hec perpetuam. Ideo eius cohabitatio omnibus noxia est, nullique salubris. Unde et sequitur:

»Nequitia mulieris immutat faciem eius, et obcecat uultum suum tanquam ursus, et quasi saccum ostendit. In medio proximorum eius ingemuit uir eius et audiens suspirauit modicum.« Peruersitas ergo heretice factionis immutat faciem eius, cum per hypocrisin loquitur mendacium, et fictas simulando ostendit species uirtutum. Que tanquam ursus obcecat uultum suum. cum per daritiam cordis mentis excecat uisum, nec futurum damnationis sue  prospicit iudicium. Quasi saccum ostendit in medio proximorum eius, cum ineptas coram auditoribus suis profert doctrinarum nouitates, et turpitudinem sensus sui nefando tegit uelamento uerborum. Nec illius mulieris fortissime atque sapientissime actus imitatur, de qua in Prouerbiis legitur: »Quesiuit lanam et linum, et operata est consilio manuum suarum.« Querit ergo mulier fortis lanam et linum, et operatur consilio manuum suarum, cum Ecclesia sancta sollicite perquirit quibus se pietatis fructibus exerceat, quomodo a carnalibus emundet illecebris: et hoc utrumque consilio prudentissimo, hoc est, superne solummodo retributionis facit intuitu. De qua rursum scriptum est: »Stragulatam uestem fecit sibi, byssus et purpura indumentum eius .« Stragulata uestis, que uariante textura solet firmissima confici, fortia Ecclesie opera, et diuersa uirtutum eius ornamenta significat, de quibus Propheta in summi regis uiri uidelicet illius laude cecinit: »Astitit regina a dextris tuis in uestitu deaurato, circumamicta uarietate .« Byssus quoque et purpura indumentum eius. Byssus in castitate purpure conuersationis, purpura in effusione pretiosi sanguinis. Byssus namque candidi coloris est; purpureus autem color et de sanguine animantis, quod purpura uocatur, conficitur, et ipse sanguinis habet speciem; unde pulchre dictum est a Patribus, quia sancta Ecclesia electorum floribus uernans in pace habet lilia, in bello rosas. Quod autem subiungitur: »Audiens suspirauit modicum,«  significat quod peruersa mens hereticorum licet a catholicis doctoribus rite corripiatur, difficulter tamen ad ueram penitentiam flectitur; et si aliquando fingit se penitere, tamen quia non corrigit errorem, manifestat se in cepta malitia perseuerare.

»Breuis omnis malitia super malitiam mulieris, sors peccatorum cadet super illam.« Hoc est quod ante dixit, non est caput nequius super caput colubri, et non est ira super iram mulieris. Parua est enim omnis malitia in comparatione idololatrie et heretice prauitatis, quia in his non per fragilitatem carnis peccatur, sed per superbiam mentis. Omne enim quod in eis agitur, in contemptum Dei fit; et ideo impietas dicitur, quam alio nomine negationem Dei possumus appellare, que incorrecta non habet  ueniam, sed penam sempiternam. Ideo in Zacaria propheta mulieri sedenti in medio amphore, massa plumbea proiicitur in os, et defertur in Babylonem : quia impietas que sedebat super peccata Isrel, et in suo scelere gloriabatur, postea mittitur in medium Babylonis, et captiuitatis malo premitur, ut obduratum os habeat, et ultra se iactare non possit; uel certe ab angelis Dei opprimitur, ut que prius latebat in scelere, eterno silentio conticescat.

»Sicut ascensus arenosus in pedibus ueterani, sic »mulier linguata homini quieto.« Pulchram comparationem facit, quia sicut arena fluida et instabilis grauis est ad incedendum infirmis pedibus ueterani, sic etiam ad audiendum onerosa est modestie catholici  uiri superflua loquacitas heretici; unde eius societatem noxiam ostendens, consequenter illis communionem uetat dicens:

»Ne respicias in mulieris speciem, et non concupiscas mulierem: in specie mulieris ira, irreuerentia, et confusio magna.« Species mulieris huius est uersuta doctrina hereticorum, fuco uerborum adornata. Cuius dolosam eloquentiam si amaueris, penam et confusionem eternam sustinebis. Qualis autem sit species huius mulieris, Salomon in Prouerbiis ostendit, dicens: »Fauus enim distillans labia meretricis, et nitidius oleo guttur eius: nouissima illius amara quasi absinthium, et acuta quasi gladius biceps .« Cum in ore heretico dulcedo eloquentie non ad sufficientiam solummodo,  uerum ad superfluitatem resonat, et ob id falsitas, quia apte proferri cernitur, ueritas a stultis estimatur. Oleo autem Spiritus sancti fides catholica consecratur, quo heretici nitidius suum guttur ostentant, qui sua sensa patrum fidei anteponunt. Patet de meretrice, quia et sermonis suauitatem et formositatem corporis ad captandos miseros querit. »Nouissima, inquit, illius amara quasi absinthium, et acuta quasi gladius biceps.« Potio absinthii intus amarescit in uisceribus, gladio foris membra feriuntur. Ut igitur ostendat iniquos in nouissima ultione, et interius impleri et extrinsecus penis circumdari perpetuis, et amaritudine illos absinthii torquendos, et gladio asseuerant esse truncandos, quare autem idem gladius biceps sit dictus, Dominus aperit cum  ait: »Sed eum timete, qui potest et animam et corpus perdere in gehennam .«

»Mulier si primatum habeat, contraria est uiro suo. Cor humile, et facies tristis, et plaga cordis mulier nequam, manus debiles, et genua dissoluta, mulier que non beatificat uirum suum. A muliere initium factum est peccati, et per illam omnes morimur.« Hec iuxta historiam ostendunt, quod mulieris primatus magis noxius sit quam utilis, quia infirmior sexus, fortiori sexui subiici debet, non preponi. Unde in initio mulieri peccanti et uirum seducenti Dominus dixit: »Multiplicabo erumnas tuas et conceptus tuos: in dolore paries filios, et sub uiri potestate eris, et ipse dominabitur tui .« Hinc et Apostolus ad Timotheum scribens ait:  »Mulier in silentio discat cum omni subiectione. Docere autem mulieri non permitto, neque dominari in uirum, sed esse in silentio .« Et cur hoc iusserit, mox causam reddidit, dicens: »Adam enim primus formatus est, deinde Eua; et Adam non est seductus, mulier autem seducta in preuaricatione fuit .« Mystice autem hanc mulierem synagogam possumus hereticorum accipere: que, iuxta illud Prouerbiorum, »Reliquit ducem pubertatis sue, et pacti Dei sui oblita est ,« quia reliquit doctorem a quo fidem Ecclesie didicerat; et oblita est pacti Dei sui, hoc est, fidei sanctionis Dominice, que in symbolo continetur, quam se die baptismatis seruaturam esse promiserat. Hec  quoque si primatum habeat contraria erit uiro suo, doctori uidelicet catholico, peruersa sentiendo et praua docendo. Huius cor, cogitatio uidelicet uilis est atque despecta; et facies tristis, quia letitiam Spiritus sancti non habet, que et confert amatoribus suis plagam mortis eterne. Huius quippe operatio est debilis et gressus instabilis, quoniam non beatificauit uirum suum priorem; cum quo primum iniit pactum, ut illi obediret et fidem eius seruaret, sed adulterium perpetrauit cum uiro alieno; ab ipsa enim initium factum est peccati. Quoniam superbia elationis eius, qua uiam ueritatis deserere, et in erroris deuia declinare presumpsit, origo et causa tam sibimetipsi quam etiam omnibus sibi obsequentibus fuit eterne perditionis.

 »Non des aque tue exitum nec modicum, nec mulieri nequam ueniam prodeundi. Si non ambulauerit ad manum tuam, confundet te in conspectu inimicorum. A carnibus tuis abscinde illam, ne semper te abutatur.« Aqua hic sapientie doctrinam significat. Docet ergo ut extra statum rectitudinis eruditioni tue prodeundi non des licentiam, nec etiam anime per hereticam prauitatem diaboli arte deluse consentias, neque libertatem tribuas docendi; sed si tibi ab errore recedendo subdi noluerit, et contentiones et lites contra te coram stultis et insipientibus agitauerit, ab Ecclesie communione illam separes, ne ultra ad luxum sue prauitatis te abutatur. Hinc quoque apostolus Tito iubet, ut hereticum hominem post unam et secundam correptionem deuitet,  sciens quia subuersus est qui eiusmodi est, et deliquit proprio iudicio condemnatus . Et Ioannes in epistola sua monet, ut nec aue huiusmodi hominibus dicamus, nec eos in domum recipiamus. Non est ergo huic loco contrarium illud quod in Prouerbiis scriptum est: »Bibe aquam de cisterna tua, et fluenta putei tui; deriuentur fontes tui foras, et in plateis aquas tuas diuide; habeto eas solus, ne sint alieni participes tui .« Docet ab hereticis cauendum, et custodie Scripturarum ac lectioni attendendum. Scientiam, inquit, qua predicas aliis ipse serua, et tui irrigatione sermonis fundere. Deriuentur fontes tui foras, et in plateis aquas tuas diuide. Cum ipse seruaueris, tunc et aliis predica,  et in magna auditorum amplitudine, diuina eloquia iuxta uniuscuiusque qualitatem dispensa. »Habeto eas solus.« Aquas et in plateis diuidimus, et tamen soli possidemus, quando et exterius late predicationem fundimus, et tamen per eam laudes humanas consequi minime ambimus. »Nec sint alieni participes tui.« Immundi spiritus participes fiunt doctoris, si eius mentem uel fastu elationis dum predicat, uel heresi, uel alio quolibet uitio corrumpunt. Solus autem aquas possidet, cum membris Ecclesie fideliter connexus ab extraneorum se consortio liberum seruat



CAPUT u. De muliere bona: quod mulier bona est Ecclesia uirgo, quam Christus suo sanguine bonam fecit, mundans eam per lauacrum regenerationis.

 »Mulieris bone beatus uir: numerus enim annorum illius duplex.« Sicut prius in u - tuperatione mulieris nequam os aperuit, sic etiam nunc ad predicationem mulieris bone sermonem conuertit. Mulier enim bona aut specialiter iusti ac boni hominis est anima, aut generaliter tota electorum Ecclesia, cuius uir beatus esse describitur, quia Christus, qui eius uir est, beatitas et celsitudo in uniuerso mundo predicatur. »Numerus enim annorum illorum duplex,« quia hic uiuit Ecclesia sub custodia mandatorum Dei cum honestate uirtutum,  et in futuro ueraciter gaudebit in perceptione celestium premiorum.

»Mulier fortis oblectat uirum suum, et annos uite illius in pace implebit.« Delectatio est enim Christi fortitudo Ecclesie, quam illa non ex semetipsa, sed ex eius dono habet, qui et annos illius in pace adimplebit, cum in presenti pacis sue munere eam ditabit, et post hanc uitam in eterna quiete sanctis angelis adequando perfecta pace consummabit, iuxta illud quod ipse in Euangelio discipulis ait: »Pacem relinquo uobis, pacem meam do uobis :« ac si diceret: Hic relinquo, illic do; sequentibus relinquo, peruenientibus do. De hac muliere forti et in Prouerbiis ita scriptum est: »Mulierem fortem quis inueniet? procul et de ultimis finibus  pretium eius. Confidit in ea cor uiri sui, et spoliis non indigebit .« Mulier fortis Ecclesia catholica uocatur. Mulier uidelicet, quia spiritales Deo filios ex aqua et Spiritu sancto gignere consueuit. Fortis, quia cuncta seculi aduersa simul et prospera pro conditoris sui fide contemnit: quia ipse in carne apparens infirmam quidem inuenit, sed inuentione sua, hoc est, pia uisitatione fortem reddidit. Unde post eius redemptionem ad celos rediens supernis ciuibus gaudens aiebat: »Congratulamini mihi, quia inueni ouem que perierat .« uidens ergo Salomon genus humanum innumeris implicatum erroribus, quodque ad eius saluationem nullus patriarcha, nullus propheta, nullus omnino electorum preter solum mediatorem Dei et hominum  sufficeret, ait: »Mulierem fortem quis inueniet? procul et de ultimis finibus pretium eius«; ac si aperte futuram Domini gratiam admirando protestetur: Quis tante uirtutis, quis talis est meriti, qui de tot incredulis ac scelestis mundi nationibus, unam sibi electorum Ecclesiam congreget? quam sua gratia fortem atque insuperabilem aduersantibus cunctis efficiat? Quod ergo dicit, »confidit in ea cor uiri sui,« ab humana nimirum consuetudine tractum est. Sicut enim is qui fortem fidelemque et castam habet coniugem, confidit in ea certissime, quia nil contra suam uoluntatem agere, nulla adulterina saltem cogitatione possit attaminari, cuncta pro suo amore etiam aduersa libenter tolleret,  et quoscunque ualet, ad suam amicitiam conuertere desideret, sic nimirum sic Dominus et Redemptor noster in Ecclesia confidit; nouit enim spiritum gratie quem dedit, nouit uirtutem caritatis, quam eius precordiis infudit. Ideoque non dubitat eam non solum a sue fidei integritate nequaquam posse corrumpi, sed et perseueranter insistere, ut plures ad eiusdem fidei congreget unitatem. Hoc est enim quod sequitur: »Et spoliis non indigebit.« Spoliat enim diabolum Ecclesia, cum per predicatores suos, eos quos ipse deceperat, ad ueritatis iter reuocat. Et bene dicitur, »spoliis non indigebit,« quia nunquam cessabit Ecelesia liberatas a diabolica fraude animas Christi fidei restituere, donec, completo mundi cursu, suorum quoque prefinita compleatur  summa membrorum.

»Pars bona mulier bona; in parte bona timentium Deum dabitur uiro pro factis bonis.« Pars bona et mulier bona est Ecclesia catholica, que in sorte timentium Deum annumeratur, quia ad hereditatem eius pertinet. De quo in cantico Deuteronomii scriptum est: »Pars Domini populus eius Iacob, funiculas hereditatis eius Isrel .« Cui etiam ad dexteram eius constitute, ipse in iudicio dicturus est futuro: »uenite, benedicti Patris mei, percipite regnum, quod uobis paratum est ab origine mundi .« Hec data est uiro suo Christo pro factis bonis, pro redemptione uidelicet generis humani, sicut Isaias testatur, dicens: »Si posuerit pro peccato animam suam, uidebit semen  longeuum, et uoluntas Domini in manu eius dirigetur .« Hinc quoque ipse post resurrectionem suam apparens discipulis ait: »Data est mihi omnis potestas in celo et in terra. Euntes docete omnes gentes, baptizantes eos in nomine Patris, et Filii, et Spiritus sancti .« Quid autem fides Christi et baptismatis sacramentum humano generi conferat, sequens sententia manifestat:

»Diuitis autem et pauperis cor bonum, in omni tempore uultus illorum hilares.« Non est personarum acceptor Deus: siue diues, siue pauper ad gratiam Christi perueniat, si deuota mente in ea perseuerauerit, uultus illius letabundus contemplatione Dei fruetur perpetua. Quid autem ex illis fiat, qui ab hoc munere alieni existunt, subiungendo insinuat:

 »A tribus timuit cor meum, et in quarto facies mea metuit. Delaturam ciuitatis, et collectionem populi, et calumniam mendacem, super mortem omnia grauia; dolor cordis et luctus, mulier zelotypa.« His ergo speciebus demonstrantur illi, qui extra Ecclesiam sunt, et in unitate uere religionis non consistunt, hoc est, Iudei, pagani et heretici, nec non et falsi Christiani. Namque in delatoribus ciuitatis, hoc est, proditoribus Ecclesie, possumus accipere falsos Christianos, qui confitentur se nosse Deum, factis autem negant; nec caritatem, que munimentum maximum prestat cetui fidelium, ipsi habere uolunt, sed omnia ficte agunt. In collectione uero populi non inconuenienter gentilium  persecutio intelligitur, et in calumnia mendaci blasphemia Iudeorum. In muliere quoque zelotypa heretici, qui zelo et inuidia contra ueritatem pugnant, et dolorem cordi luctumque maximum Ecclesie matri ingerunt. Hec omnia super mortem sunt grauia, quia tolerabilius est mortem subire temporalem, quam eternam in gehenna pro peccatis sustinere combustionem.

»In muliere infideli flagellum lingue, omnibus communicans.« Hoc est, in anima gentili siue heretica prauitate decepta, blasphemia sonat et locutio peruersa, quia siue corde cogitet mala, siue ore proferat uerba nefanda, semper ad nocendum est parata, indeque omnibus sibi consentientibus erit noxia.

 »Sicut boum iugum, quod mouetur, ita et mulier nequam.« Iugum hic boum ponit pro insipientia stultorum. Sicut enim bruta animalia nesciunt discernere inter amicum et inimicum, inter ueracem et fallacem, inter bonum et malum, ita insipientes ignorant distantiam catholice doctrine et heretice, ueritatis et falsitatis, iustitie et iniquitatis; sed equaliter falsis et ueris doctoribus prompti sunt obedire. Contra illud Apostoli, »Nolite omni spiritui credere, sed probate spiritus si ex Deo sint .« Huic simile est illud quod in Prouerbiis ubi de procacitate meretricis narratur, que ieuenem multis sermonibus irretiuit, et blanditiis labiorum protraxit, scriptum est: »Statim eam sequitur quasi bos ad uictimam, et quasi agnus lasciuiens;  et ignorat quod ad uictimam stultus protrahatur, donec transfigat sagitta iecur eius .« Nescit enim periculum suum donec cadat in interitum manifestum.

»Qui tenet illam, quasi qui apprehendat scorpionem.« Pulchre quoque heresim assimulat scorpioni, quia sicut scorpio non ore, sed cauda feriens uenenum infundit: sic et hereticorum astutia non aperta fronte, sed dolosa nequitia incautos decipit.

»Mulier ebriosa ira magna: et contumelia et turpitudo illius non contegetur.« Mulier ebriosa hereticorum est synagoga, que dolo et nequitia est plenissima; quam etiam sequitur ira magna et contumelia, quando eius iniquitati succedet grauis pena et damnatio perpetua, ubi turpitudo erroris illius  manifestabitur in extrema sententia.

»Fornicatio mulieris in extollentia oculorum, et in palpebris illius agnoscetur.« Licet historialiter describat habitum mulieris meretricis, que lasciuis motibus corporis et nutibus oculorum ostentat libidinem carnis, mystice tamen ostendit morem heretice prauitatis, que fornicationem suam in superbia sensus, et in facundia uerborum iactitat, quo facilius curiosos et nouitatum amatores in ascensum suum attrahat; de quibus alibi legitur, quod prurientes auribus a ueritate auditum auertant, ad fabulas autem conuertantur .

»In filia non auertente se firma custodiam, ne inuenta »occasione abutatur se, ab omni irreuerentia  »oculorum eius caue.« Hoc monet ut eius persone que sibi commendata est, doctor strenuam curam habeat, nec eam negligat, sed diligenter nutriat, disciplinabiliterque uiuere doceat, ne inuenta occasione per carnalem concupiscentiam in aliquod facinus proruat. Sensus enim et cogitatio humani cordis ad malum intenta est omni tempore ab adolescentia sua. Unde consequenter subiungit:

»Et ne mireris si te neglexerit: sicut uiator sitiens ad fontem os aperiet, et ab omni aqua proxima bibet, et contra omnem palum sedebit, et contra omnem sagittam aperiet pharetram donec deficiat.« Per hec quidem tria exempla curiositatem ostendit humane mentis, que facilis est, et semper patet ad mundi illecebras. Unde Ioannes  apostolus triplici distinctione eam distinxit, dicens: »Nolite diligere mundum, neque ea que in mundo sunt. Si quis diligit mundum, non est caritas Patris in eo: quoniam omne quod in mundo est, concupiscentia carnis, et concupiscentia oculorum est, et superbia uite: que non est ex Patre, sed ex mundo est; et mundus transit, et concupiscentia eius. Qui autem facit uoluntatem Dei, manet in eternum .« His quippe uitiorum uocabulis omnia uitiorum genera comprehendit. Concupiscentia namque carnis est omne quod ad uoluptatem et delicias corporis pertinet, in quibus sunt maxima cibus, potus, concubitus. De quibus Salomon ait: »Sanguisuge due sunt filie dicentes, affer, affer .« Concupiscentia oculorum est omnis curiositas, que  fit in discendis artibus nefariis, in contemplandis spectaculis turpibus uel superuacuis, in acquirendis rebus temporalibus, in dignoscendis etiam carpendisque uitiis proximorum. Superbia uite est, cum se quis iactitat in honoribus, et per elationem mentis uane glorie et arrogantie deseruit. Per hec tria tantum cupiditas humana tentatur. Per hec Adam tentatus est et uictus: per concupiscentiam scilicet carnis, cum ei hostis cibum ligni uetiti ostendit, eumque ad comedendum suasit. Per concupiscentiam oculorum, cum diceret: »Scietis bonum et malum, et aperientur oculi uestri . Per superbiam uite, cum diceret: »Eritis sicut dii.« Per hec tentatus est Dominus et uicit; per concupiscentiam carnis, id est cibum, ubi suggeritur: »Dic ut lapides  isti panes fiant ;« per concupiscentiam oculorum, id est, curiositatem, ubi de pinna templi admonetur, ut se deorsum mittat, tentandi gratia, utrum ab angelis suscipiatur. Per superbiam uite, id est, inanem iactantiam, ubi in monte constituto ostenduntur omnia regna huius terre, et promittuntur si adorauerit.

»Gratia mulieris sedule delectabit uirum suum, et ossa illius impinguabit.« Gratia quippe bone deuotionis et obedientie, quam habet quelibet sancta anima, uel generaliter tota electorum Ecclesia, iucundat boni doctoris animum, uel potius Christi Domini nostri, qui uerus sponsus est Ecclesie. Cui qui deuota humilitate obedit, precepta ipsius custodiendo,  pinguedinem caritatis eius in medulla cordis se habere ostendit. Unde etiam amorem eius ipse impetrabit; sicut ipsa ueritas in Euangelio ait: »Qui amat mandata mea et seruat ea, ille est qui diligit me. Qui autem diligit me, diligitur a Patre meo, et ego diligam eum et manifestabo ei meipsum .« Sed quia nemo prius eum diligit quam eius gratia ad sui amorem illum prouocauerit, sequens sententia declarat:

»Disciplina illius datum Dei est.« Omne quippe bonum Ecclesie, donum est Dei: quia »omne datum optimum, et omne donum perfectum de sursum est, descendens a Patre luminum, apud quem non est transmutatio, nec uicissitudinis obumbratio. uoluntarie enim genuit nos uerbo ueritatis, ut simus  initium aliquod creature eius .«

»Mulier sensata et tacita, non est immutatio erudite anime.« Sapientia quippe Dei, que animas electorum imbuit, eisque oris custodiam et operis efficaciam tribuit, a se eos mutari, et in erroris deuia declinare non permittit. Quod Ioannes in Epistola sua manifestat, dicens: »Omnis qui natus est ex Deo, peccatum non facit, quoniam semen ipsius in eo manet; et non potest peccare, quoniam ex Deo natus est .« Hoc tamen non de omni peccato dicit, sed de uiolatione recte fidei et caritatis: quam qui semen Dei, id est, uerbum Dei, quo renatus est, in se habet, committere non potest.

»Gratia super gratiam, mulier sancta et pudorata.« Super gratiam ergo legis et synagoge sub  ea constitute gratia est Euangelii et decor Ecclesie sancte, que fidem Saluatoris sui caste et inuiolate custodit, et sapientiam diuinam inhianter discit; hec in lectione Legis et Prophetarum uelamen Mosaicum super cor non habet, sed reuelata facie gloriam Domini contemplatur, et intrat in sanctuarium Dei ut intelligat propositiones ab initio seculi.

»Omnis autem ponderatio non est digna continentis anime.« Cuncte uidelicet opes mundi et diuitie sapientie secularis non possunt eius deuotioni, quam habet in seruitio Christi et in scientia spiritali adequari; ipsa negotiatrix est illa, que in Euangelio margaritam pretiosissimam, spretis temporalibus bonis, comparauit, ut ipsam possideret in eternum . Unde fit quod sequitur:

 »Sicut sol oriens mundo in altissimis Dei, sic mulieris bona species in ornamentum domus eius.« Solis enim iustitie splendor fulget in specie mulieris huius, et totam domum eius, que per uniuersum orbem dilatata est, ornatu sapientie et uirtutum decorat : pro quo etiam superne claritatis fulgorem obtinebit, ut fiat quod scriptum est: »Fulgebunt iusti sicut sol in regno Patris eorum .«

»Lucerna splendens super candelabrum sanctum, et species faciei super etatem stabilem.« Lucerna doctrine Euangelice splendet super candelabrum Ecclesie, et species uirtutum que in facie illius, hoc est, in operibus eius elucet, euo perpetuo stabilietur,  et eterno premio remunerabitur. De hac lucerna ipse Dominus per similitudinem discipulos suos instruxit, dicens: »uos estis lux mundi; non potest ciuitas abscondi super montem posita, neque lucernam accendunt et ponunt eam sub modio, sed super candelabrum, ut luceat omnibus qui in domo sunt .« Lux mundi apostoli appellantur, quia per ipsos luce fidei et scientie illuminandus erat mundus. Mons Christus intelligitur, super quem ciuitas Ecclesie, hoc est, in eius fide fundata est. Lucerna quidem, ut diximus, est euangelica doctrina. Candelabrum cuiuslibet uiri fidelis anima. Ponere ergo lucernam sub modio, est superiora facere corporis commoda quam predicationem ueritatis, ut ideo quisque ueritatem non predicet, dum  timet ne aliquid in rebus corporalibus et temporalibus molestie patiatur. Sub modio ergo lucernam ponit, quisquis lucem doctrine bone commodis temporalibus obscurat et tegit. Super candelabrum autem, qui corpus suum ministerio Dei subiicit, ut superior sit predicatio ueritatis, inferior seruitus corporis.

»Columne auree super bases argenteas, et pedes firmi super plantas stabilis mulieris.« Columne auree sunt doctores sancti luce sapientie preclari, qui super bases argenteas collocantur, cum eloquiis Scripturarum sacrarum predicatione sua innituntur. Columnis enim merito apostoli et apostolici uiri comparantur, quia terrena uitia in imo deprimunt, et supernas uirtutes ad gratiam regis celestis extollunt.  Horum pedes firmi super plantas mulieris stabiliti sunt, quia incessus predicationis eorum, quo per totum orbem uerbum Dei disseminauerunt: »In omnem enim terram exiuit sonus eorum, et in fines orbis terre uerba eorum :« super catholice fidei stabilitatem firmiter consistit. De quo et sequitur:

»Fundamenta eterna super petram solidam, et mandata Dei in corde mulieris sancte.« Tota enim predicatio apostolorum et euangelistarum super petram solidam, hoc est, Christum fundata est. Idcirco mandata Dei in corde sancte mulieris, hoc est Ecclesie, sunt transplantata. Ipseque fundamentum merito dicitur, qui sic Ecclesiam suam continet, ut nulla possit quassatione titubare, sicut dicit  Apostolus: »Fundamentum enim aliud nemo potest ponere preter id quod positum est, quod est Christus iehsu .« Merito ergo ab ipso sumitur edificationis spiritalis exordium, quem rerum omnium constat esse principium.

»In duobus contristatum est cor meum, et in tertio iracundia mihi aduenit: uir bellator deficiens per inopiam, et uir sensatus contemptus, et qui transgreditur a iustitia ad peccatum; Deus parauit eum ad rhompheam.« His sententiis detestatur sapientia stultitiam sensus humani, cum per fragilitatem carnis perdit laborem uirtutis, siue cum per dementiam cordis nescit electionem rei melioris, seu cum, deserto tramite ueritatis, declinat in  deuia erroris. uir ergo bellator deficit per mopiam, cum is qui multos labores in agone istius mundi sustinuit pro Christo, nouissime aliqua aduersitate fractus perdit laborem per inconstantiam mentis. uir sensatus contemnitur, cum doctor catholicus et preco ueritatis a stultis spernitur, et eius sane doctrine preponitur secta humane philosophie. Transgreditur uero a iustitia ad peccatum, qui fide catholica primum imbutus baptismum Christi accipit, sed postmodum per superbiam atque arrogantiam deserit recte fidei regulam, conuertitque se in heretice prauitatis apostasiam. Hunc ergo Deus parat ad rhompheam, quia pro iniquitate sua ad penam illum seruat perpetuam, sicut ipse Dominus per Ezechielem prophetam testatur, dicens: »Si auerterit se iustus  a iustitia sua et fecerit iniquitatem, secundum omnes abominationes, quas operari solet impius, omnes iustitie eius quas fecerat non recordabuntur: in preuaricatione, qua preuaricatus est, et in peccato suo, quod peccauit, in ipsis morietur .«

»Due species difficiles et periculose mihi apparuerunt; difficile exuitur negotians a negligentia; et non iustificabitur caupo a peccatis labiorum.« Hic locus, nisi caute requiratur, habere uidetur aliquam contrarietatem, et mouere questionem. Nam si omnis negotiator uel caupo omnino damnandus est, nec illi hanc penam refugiunt, qui artes reliquas exercere noscuntur, quid est enim aliud negotiatio, nisi que possunt uilius constare, carius uelle distrahere? Ceterum in uitis patrum Paphnutium  illum sanctissimum uirum, per reuelationem negotiatori legimus comparatum, hodieque inuenimus in Ecclesia tractantes quidem mercimonia, sed summa fide pollentes. Actus enim pessimus, non res honesta damnatur: sicut et de diuite legimus non introire in regnum celorum. Cum tamen Iob, Abraham, Isaac, Iacob patriarche ualde fuerint affluentes. Negotiatores ergo illi abominabiles estimantur, qui iustitiam Domini minime considerantes, per immoderatam pecunie ambitionem polluuntur, merces suas plus periuriis onerando quam pretiis. Tales Dominus eiecit de templo, dicens: »Nolite facere domum Patris mei domum negotiationis, et speluncam latronum .« Difficile ergo exuitur negotians a negligentia, cuius mens ardet in pecuniarum concupiscentia;  et non iustificabitur caupo a peccatis labiorum, qui fraude aliqua uel fictis uerbis subuertere studet iustitiam proximorum.



CAPUT uI. Propter inopiam multi delinquunt, sed in quibus non est caritas Dei, nam a caritate Dei nulla nos creatura poterit separare.

» Propter inopiam multi deliquerunt, et qui querit locupletari, auertit oculum suum.« Multi ergo per inopiam delinquunt, sed magis propter inopiam cordis quam corporis: quia multos uiros sanctos pauperes rebus in hoc mundo esse legimus, diuites autem in fide et uirtutibus; qui eamdem fidem Christi et iustitiam eius inter aduersa  istius seculi usque in finem uite seruauerunt, sicque ad coronam eterne uite peruenerunt; qui magis thesaurum celestem quam terrestrem quesierunt. »Beati pauperes spiritu, quoniam ipsorum est regnum celorum.« At ille qui querit in hoc mundo locupletari, auertit oculum suum a timore Dei, et sequitur cupiditates istius mundi, ideo carebit benedictione celestis regni.

»Sicut in medio compaginis lapidum palus figitur, sic et inter medium uenditionis et emptionis angustiabitur peccatis.« Apte per comparationem pali in medio lapidum fixi, exprimit interemptionem et uenditionem angustiam auari: cui tam deesse uidetur quod habet, quam quod non habet: quia dum timet amittere quod possidet, et aliena rapere,  animo incessanter ardet, semper illum sollicitudo noxia torquet. Sed licet hic huiusmodi tormentum habeat, si se non correxerit, certum est ut futuram gehenne penam non euadat. Ubi fit profecto quod sequitur:

»Conteretur cum delinquente delictum.« Ibi ergo cessat pecuniarum ambitio, ubi raptoris anima simul et corpus punientur in examine nouissimo. Sed quia sola est causa per quam saluari potest humana natura, quomodo hec multa uitari possint discrimina, protinus subiungendo ostendit:

»Si non in timore Domini tenueris te instanter, cito subuertetur domus tua.« Manifestum est enim quod timor Domini hominis custodit uitam; quem si deseruerit, mox inimicorum insidiis atque seductioni  patebit. »Timenti enim Dominum semper bene erit,« quia timor Domini fons est uite, gloria et letitia et corona exsultationis: quem qui tenuerit, hic bonorum operum dignis meritis crescit, et in futuro letitiam et gaudium in longitudine dierum habebit.

»Sicut in percussura cribri remanebit puluis, sic aporia hominis in cogitatu illius. uasa figuli probat fornax, et homines iustos tentatio tribulationis.« Conuenienti exemplo ostendit timorem Dei purgare animam hominis. Sicut enim cribrum purgamenta colligit, et grana a paleis secernit, ita timor Dei per curam atque angorem animi omnes sordidas cogitationes a corde expellit. Et sicut uasa figuli probat flamma fornacis, sic homines iustos mundat a  peccatis tentatio tribulationis. Aporia enim Grecum nomen est, et interpretatur fluxio, uel deriuatio, stimulus siue molestia; potest et in cribri nomine tentatio Satane intelligi. De hoc cribro ipse Dominus mentionem facit in Euangelio dicens ad Petrum: »Simon Simon, ecce Satanas expetiuit uos, ut cribraret sicut triticum. Ego autem rogaui pro te, ut non deficiat fides tua .« Ne gloriarentur undecim apostoli, suisue uiribus tribuerent quod soli pene inter tot millia Iudeorum dicerentur in tentationibus permansisse cum Domino, ostendit et eos, si non iuuantis se Domini essent opitulatione protecti, eadem procella cum ceteris potuisse conteri. uerum cum Satanas expetit eos tentare, et ueluti  qui triticum purgat uentilando concutere, docet nullius fidem a diabolo nisi Deo permittente tentari; Satane quippe ad cribrandum bonos expetere, est ad afflictionem eorum malitie estibus anhelare. Quo enim eorum tentationem inuidens appetit, eo illorum quasi probationem deprecans petit. Cum uero pro Petro rogans Saluator non ut tentetur, sed ut non deficiat fides eius obsecrat, hoc est, ut post lapsum negationis ad statum pristinum penitendo resurgat, insinuat utile sanctis esse tentationum flammis examinari, ut uel tentati quia fortes fuerint appareant, uel cognita per tentationes sua infirmitate, fortiores fieri discant, et sic cum probati fuerint, accipiant et ipsi coronam uite quam repromisit Deus diligentibus se.

 »Sicut rusticatio de igno ostendit fructum illius, sic uerbum excogitatum hominis cor.« Huius sententie sensum exposuit ipsa ueritas in Euangelio, ubi ait: »Unaqueque arbor ex fructu suo cognoscitur: neque enim de spinis colligunt ficus, neque de rubo uindemiant uuam. Bonus homo de bono thesauro cordis sui profert bonum, et malus homo de malo thesauro profert malum: ex abundantia enim cordis os loquitur .« Cultura ergo ligni in fructu manifestat qualitatem ipsius suo cultori, quia bona arbor fructus bonos facit, mala autem arbor fructus malos parit. Qui sit fructus quo mala bonaue dignosci debeat arbor Apostolus ostendit, dicens: »Manifesta autem sunt opera carnis, que sunt fornicatio, immunditia, luxuria, idolorum  seruitus, ueneficia, inimicitie, contentiones, emulationes, ire, rixe, dissensiones, hereses, inuidie, homicidia, ebrietates, commessationes, et his similia, que predico uobis sicut predixi, quoniam qui talia agunt, regnum Dei non consequentur. Fructus autem spiritus sunt caritas, gaudium, pax, patientia, longanimitas, bonitas, benignitas, fides, modestia, continentia .« Idem ergo thesaurus cordis, quod radix est arboris, et quod de corde profertur, idem est quod arboris fructus. Qui ergo thesaurum in corde patientie perfectique habet amoris, optimos nimirum fructus effundens, diligit inimicum, benefacit odienti, benedicit maledicenti, orat pro calumniante, percutienti se uel dispolianti non reluctatur, omni petenti tribuit, sua ablata non  repetit, non iudicare, non condemnare desiderat, errantem patienter amanterque corrigit, et cetera que supra Saluator edocuit. At qui nequam thesaurum corde seruat, odit amicum, maledicit diligenti, maledicit benedicenti, et cetera que Dominicus sermo redarguit.

»Ante sermonem non laudes uirum: hec enim »tentatio est hominum.« Si sermo uiri enuntiat cogitatum illius, decet ergo ut nemo alterum laudet, antequam eum dignum laude manifestis indiciis probet; et quia sermo sepe in Scripturis pro operibus ponitur, potest hic sermo pro actione accipi, ut neminem ante probationem bonorum actuum laudemus. Inde alibi scriptum est: »Non laudes ante  mortem quenquam.« quoniam »qui perseuerauerit in bono usque in finem, hic saluus erit .« Recte ergo improbata laudatio tentatio hominum dicitur, quia ex leuitate animi procedit, non ex dictatu iustitie.

»Si sequaris iustitiam, apprehendes illam, et indues quasi poderem honoris, et inhabitabis cum ea, et proteget te in sempiternum, et in die agnitionis inuenies firmamentum.« Qui ergo sequitur iustitiam recte docendo et bene conuersando, hic apprehendet eam, quando pro illa uita remunerabitur eterna. Induet ergo quasi poderem honoris, et inhabitabit cum ea. Poderis est tunica usque ad talos pertingens. Quid est ergo talaris tunica, nisi actio consummata? Quasi enim protensa tunica talum  corporis cooperit, cum bona actio ante Dei oculos usque ad uite nos terminum tegit. Unde et per Moysen cauda hostie in altare offerri precipitur, ut uidelicet omne bonum quod incipimus, etiam perseueranti fine compleamus. Quisquis ergo usque ad finem uite perseuerat in bona actione, proteget eum Dominus in sempiternum; et in die agnitionis, hoc est, in die iudicii quando ueniens Dominus illuminabit abscondita tenebrarum, et manifestabit consilia cordium, tunc inueniet firmamentum, quia tunc iustitie sue uerum et firmum percipiet premium.

»uolatilia ad sibi similia conueniunt, et ueritas ad eos qui operantur illam reuertetur.« uolatilia possumus sanctas animas electorum accipere, qui pennis uirtutum semetipsos a terrestrium et carnalium  societate subleuant, et sanctis angelis in celesti gaudio associari appetunt, quibus etiam in futura uita coniunguntur, quando ueritas Christus reuertetur in die iudicii, et eos qui mandata eius bene operando custodierunt, ad semetipsum recolligit. E contrario uero quid peccatoribus restet, subsequendo demonstrat.

»Leo uenationi insidiatur semper, sic peccata operantibus iniquitatem.« Leo quippe est diabolus, qui semper insidiatur humano generi, ut peruersis machinationibus illud decipiat. Qui autem insidias eius non cauet, sed ipsius suggestionibus iniquis consentiendo fauet, sine dubio in laqueum perpetue mortis cadet.

»Homo sanctus in sapientia manet sicut sol, nam  stultus sicut luna immutatur.« Sapientia sancti uiri apte comparatur continuo solis splendori, qui perpetuo micat, nec fulgorem unquam mutat. Nam stultus sicut luna immutatur, quia inconstans est et mutabilis in omnibus. Unde in prouerbiis scriptum est: »Cor stultorum dissimile erit .« Cor quippe sapientium sibimetipsi semper est simile, quia dum rectis persuasionibus acquiescit, constanter se in bono opere dirigit. Cor uero stultorum dissimile erit: quia dum mutabilitate se uarium exhibet, nunquam id quod fuerat manet.

»In medio insensatorum serua uerbum tempori: in medio autem cogitantium assiduus esto.« Hec sententia docet nos temperantiam, et cautelam in  nostro eloquio habere, ut tempus opportunum, et modum in loquendo seruemus, quia sepe fit ut inconsiderata locutio scandalum infirmis auditoribus faciat, et eos per loquacitatem perdat, quos per doctrine temperantiam saluare posset. Sane tutius est audire, quam loqui. Proinde hic iubet ut serues tempori uerba, et assiduus sis in medio cogitantium, hoc est, doctrinam legis Dei in corde suo sedulo meditantium atque tractantium; hinc in Prouerbiis scriptum est: »Cor sapientis querit doctrinam, et os stultorum pascitur imperitia .« Et item: »Doctrina, inquit, stultorum fatuitas. Cor sapientis erudiet os eius, et labiis eius addet gratiam.« Hinc et per Iacobum dicitur: »Sit autem omnis homo uelox ad audiendum, tardus autem ad loquendum  .« Sed quia plures modo sunt, ut dolens dicam, predicatores uerbi quam factores, qualis eorum doctrina sit apud Deum subdendo manifestat:

»Narratio peccantium odiosa, et risus illorum in deliciis peccati.« Hinc ipsa ueritas in Euangelio ait; Qui ergo soluerit unum de mandatis istis minimis, et docuerit sic homines, minimus uocabitur in regno celorum. Qui autem fecerit et docuerit, hic magnus uocabitur in regno celorum .« Potest et hoc moraliter accipi. Soluit autem mandatum Dei is qui non implet; quanquam non in mandato solutionem faciat, sed in semetipso: firmum est enim Dei mandatum, et non potest solui Scriptura. Lex ergo quodam modo ligatio est. Qui autem ligationes Dei excedit, ipse mandata soluet in semetipso, et non  in ipsis. Talis quidem minimus uocabitur in regno celorum, quia despectissimus est in Ecclesia sanctorum. Nam et regnum celorum hic presentem Ecclesiam significat. Sicut et alibi, ubi scriptum est: »Simile est regnum celorum sagene misse in mare, et regnum Dei intra uos est . Qui autem fecerit, inquit, et docuerit, hic magnus uocabitur in regno celorum .« In faciendo enim legis mandata, magni nomen meretur ille qui docet; quia non doctores nec auditores, sed factores legis iustificabuntur apud Deum. Quod autem ait: »Risus illorum in deliciis peccati,« ostendit quod luxus seculi et amor uoluptatum, in quibus dominatur, magnum super illos congreget cumulum peccatorum.

 »Loquela multum iurans, horripilationem capitis statuet, et irreuerentia ipsius obduratio aurium.« Frequens ergo adiuratio horrorem incutit capiti, hoc est, humane menti, et tedium ingerit honestis auribus. Unde ipse Dominus in Euangelio discipulis suis ait: »Audistis quia dictum est antiquis: Non periurabis, reddes autem Domino iuramenta tua. Ego autem dico uobis, non iurare omnino, neque per celum, quia thronus Dei est; neque per terram quia scabellum est pedum eius; neque per Hierosolymam, quia ciuitas est magni regis; neque per caput tuum iuraueris, quia non potes unum capillum album facere aut nigrum. Sit autem sermo uester. Est, est, Non, non. Quod autem his abundantius est  a malo est .« Ita ergo intelligitur precepisse Dominum ne iuretur, ne quisquam sicut bonum appetat iusiurandum, et assiduitate iurandi in periurium per consuetudinem delabatur. Quapropter qui intelligit non in bonis sed in necessariis iurationem habendam, refrenat se quantum potest, ut non ea utatur nisi necessitate, cum uidet pigros esse homines ad credendum quod eis utile est credere, nisi iuratione firmentur. Sed nemo nouit nisi qui expertus est quam sit difficile et consuetudinem iurandi exstinguere, et nunquam temere facere, quod nonnunquam facere necessitas cogit.

»Effusio sanguinis in rixa superborum, et maledictio illorum auditus grauis.« Inter superbos semper iurgia sunt, ubi autem iurgium et lis frequenter,  ibi erit et effusio sanguinis. Maledictio illorum auditus grauis, quoniam sicut actio eorum est contraria omnibus bonis, ita et loquela eorum ad maledicendum prompta probis hominibus ad audiendum semper est grauis.



CAPUT uII. Quod qui denudat  arcana amici, id est secreta, perdit fidem.

»Qui denudat arcana amici, perdit fidem, et non inueniet amicum ad animum suum. Dilige proximum, et coniunge fidem cum illo. Quod si denudaueris absconsa illius, non persequeris post eum. Sicut enim homo qui perdit amicum, sic qui perdit amicitiam proximi sui. Et sicut qui dimittit auem de manu sua, sic qui reliquisti proximum  tuum, et non eum capies: non illum sequaris, quoniam longe abest. Effugit enim quasi caprea de laqueo, quoniam uulnerata est anima eius. Ultra eum non poteris colligare, et maledicti est concordatio. Denudare autem amici mysteria, desperatio est anime infelicis.« Hoc ergo capitulo ostendit sapientia in quo maxime leditur amicitia: in malo utique proditionis et nequitie, quia per ipsam perdit fidem, et non conseruat amicitie equitatem, et idcirco omnem dissipat caritatem, et effugere a se facit amici dilectionem. Cui pulchram adhibet comparationem, quoniam sicut auis de aucupio et caprea effugiet de laqueo spontaneam ultra non habet reuersionem, sic amicitia lesa per infidelitatem, nullam deinceps cum infideli habebit recuperationem,  sicut et in anterioribus, ubi de amicitie iure conseruando disputatum est, liquido claruit: maximum enim malum est proditio et difficilis eius emendatio. Quod etiam in Iude proditoris exemplo demonstratum est, de quo per Prophetam in psalmo dicitur: »Homo pacis mee in quo sperabam, qui edebat panes meos, ampliauit aduersum me supplantationem .« Qui conscientia peccati sui deterritus desperando magis occurrit ad laqueum, quam ad penitentie salubre remedium. Unde scriptum est de eo: »Dilexit maledictionem, et ueniet ei: et noluit benedictionem, et prolongabitur ab eo .«

»Annuens oculo fabricat iniqua, et nemo eum  abiiciet: in conspectu oculorum tuorum conculcabit os suum, et super sermones tuos admirabitur. Nouissime autem peruertet os suum, et in uerbis tuis dabit scandalum. Multa odiui, non cequaui ei, et Dominus odiet illum.« Quia superius de proditore disseruerat, quod difficilis eius esset conuersio. Nunc ostendit inconstantiam morum eius, qui uniuersa ficte et dolose agit, et inde maxime perseuerat in malo, quod nemo eum abiiciat, hoc est, nemo reprehendat, nemo castiget. Quod ubicunque fit, augmentum facit sceleris, non lucrum correctionis. Et quia nulli melius competit proditoris significatio quam heretico seu schismatico, qui fidem perdit, et proditionis scelere ueritatem uendit, apte hic locus ad eorum nequitiam demonstrandam pertinet,  quorum etiam intemperantiam et inhonestatem ostendit Salomon in Prouerbiis, dicens: »Homo apostata uir inutilis graditur ore peruerso: annuit oculis, terit pede, digito loquitur, prauo corde machinatur malum, et in omni tempore iurgia seminat .« Dixerat enim superius de heresibus, et aliis uitiorum generibus instituerat preceptorem, excitauerat pigrum; at nunc redarguit et schismaticum. Ubi notandum, quia quem seminantem iurgia dicere uoluit, prius apostatam nominauit, quia nisi more superbientis angeli a conspectu conditoris prius intus auersione mentis caderet, foras postmodum usque ad seminanda iurgia non ueniret. Qui recte dicitur, quod »annuit oculis, terit pede, digito loquitur.« Interior namque est custodia, que  ordinata seruat exterius membra. Qui ergo statum mentis perdidit, foras in inconstantiam motionis fluit, atque exteriori mobilitate demonstrat quod nulla radice interius subsistat. Et quia iam dictum est quod huiusmodi peste homini corrupto aliud malum coadequari non possit, eo quod Dominus odiret illum, memoratus uir sapiens ostendit, dicens: »Sex sunt que odit Dominus, et septimum detestatur anima eius: oculos sublimes, linguam mendacem, manus effundentes innoxium sanguinem, cor machinans cogitationes pessimas, pedes ueloces ad currendum in malum, proferentem mendacia, et eum qui seminat inter fratres discordias .« Hoc quod septimum ait detestari animam Dei, eumdem quem supra plenius quam sit Deo  odibilis discordiam seminando insinuat. Quod autem animam Domini dicit, humano more facit, ut eum plena intentione et non leuiter tales odisse significet. Tale est in Isaia: »Calendas uestras et solemnitates uestras odiuit anima mea .« »Oculos, inquit, sublimes, linguam mendacem, manus effundentes innoxium sanguinem, cor machinans cogitationes pessimas, pedes ueloces ad currendum in malum, proferentem mendacia, testem fallacem, et eum qui seminat inter fratres discordias.« Enumerat sex capitalia crimina, que tamen comparatione discordias seminantis quasi minora deponit, quia nimirum maius est facinus, illud, quo unitas et fraternitas que per Spiritus sancti gratiam  est connexa dissipatur. Potest enim quilibet oculos iactanter extollere, lingua mentiri, homicidio pollui, mala proximo machinari, aliis sceleribus membra subdere, falsum contra quempiam testimonium proferre: quod non idem esse putandum est, quod supra linguam mendacem nominat. Potest enim mendacium sed non contra proximum dici. Nam et beatus Augustinus octo esse genera mendacii in libro quem de mendacio composuit docet. Potest, inquam, perditus quisque huiusmodi mala uel sibimetipsi, uel aliis inferre pace seruata Ecclesie. At Donatus et Arius eorumque sequaces grauius est quod fecerunt, qui concordiam fraterne unitatis discordias seminando sciderunt. Que autem hos malitiosos et doli fabricatores retributio  sequatur, Scriptura insinuat, dicens:

»Qui in altum mittit lapidem super caput eius cadet, et plaga dolosa dolosi diuidet uulnera. Et qui fodit foueam, in illam decidet; et qui statuit lapidem proximo, offendet in eo; et qui laqueum alii parat, peribit in illo.« In altum lapidem mittit, qui blasphemando diuine maiestati calumniam facit, et contra suum auctorem blasphema uerba loquitur, illumque quem laudare digne nemo sufficit, ad iram iniuriosa loquacitate prouocauerit. Sed super eum duritia eius uindicte ueniet, et mentem eius perpetuo dolore excruciabit; similiter plaga malitiosa dolosi auget uulnera peccatorum, non sanat animas peccantium; sic et qui parat alteri perditionis foueam, ipse decidet in illam;  et qui offensionem alicuius scandali construit proximo, ipse reus erit eterno tormento; nec non et ille qui insidiarum laqueos ponit alii, ipse proprie nequitie captus dolo in eternum peribit in illo.

»Facienti nequissimum consilium, super ipsum deuoluetur, et non agnoscet unde ueniat illi illusio, et improperium superborum. Et uindicta sicut leo insidiabitur illi.« Quicunque ergo peruerso corde contra proximum suum prauum machinatur consilium, in eterne pene se deuoluet interitum. Sed quomodo dicitur quod non agnoscat unde illi illusio et improperium superborum adueniat? nisi quia non considerat unde reatum contrahat, pro quo penas soluat. Aestimat enim hereticus  et omnis schismaticus, quod sua falsa electio melior sit quam catholice fidei uera predicatio. Ex quo illudit semetipsum, dum non obseruat catholici dogmatis uestigium; amat enim mandatorum Dei transgressionem, et non timet eternam perditionem; sequitur errorem, et non precauet future uindicte ultionem. Proprii enim erroris illusio, et diaboli  seductio, uindictam perpetuam faciet impios subire in inferno.

»Laqueo peribunt qui oblectantur casum iustorum. Dolor autem consumet illos antequam moriantur.« Laqueus enim eterne perditionis captiuat persecutores Christianorum, et omnes qui oblectantur  casus iustorum, uel moriuntur deceptionem proximorum suorum. Dolor autem inuidie atque malitie sue intus illos ante finem uite sue excruciat; quibus tamen post mortem sine defectione mors succedet perpetua.

»Ira et furor utraque exsecrabilia sunt, et uir peccator continens erit illorum.« Nunc incipit disputare de illis, qui furore nimio exardescunt, et longam iracundiam in pectore suo dominari permittunt. Dicit enim exsecrabilia esse utique in conspectu Dei iram et furorem, et uirum peccatorem horum esse tenacem. Ira enim uiri non operatur iustitiam Dei. Sed quia scriptum est ita: »Melior est ira risu .« Et Propheta dicit: »Irascimini et nolite peccare .« Queritur  que sit hec ira, quam sapientia tantum exsecratur, contra uitia enim irasci permittimur, ut zelo Dei in nobismetipsis et proximis nostris illa persequamur. Homines autem omnes ut consortes nostre nature sunt diligendi, sed in omnibus modus et discretio optima est, et nichil sine timore et caritate Dei agendum. uenialis est enim ira, que ad effectum indignationis sue non peruenit. Sicut scriptum est: »Melior est qui uincit iram, quam qui capit ciuitatem .« Et ideo preceptum curationis adhibetur, ut si iam irascimur, non inconsulta temeritate peccemus. Motum siquidem animi feruidum propter humanam fragilitatem in potestate habere non possumus, suffragante tamen Dei gratia ratione disciplinabili continemus. Et ideo beatus Propheta,  quod est quidem consuetudinis permisit, quod uero culpe prohibuit. Nam si irascamur, nec Domini consideratione refrenemur, sed a uoto nostro impediamur aliquo necessitatis obiecto, tunc utique constat nos facti crimen portare, etiam si non possumus que uolebamus efficere; siue ut quibusdam placet, preteritis peccatis irasci debemus, ut presentem nequitiam possimus effugere. Delicta enim recentia declinare non possumus, nisi uetusta laudabili exsecratione damnemus. Quid est enim aliud penitere, nisi irasci sibi, ut horreat quod fecit, et cruciatus a se exigat, ne iudex iratus potius affligat?



CAPUT uIII. De remissione peccati.

  »Qui uindicari uult a Deo inueniet uindictam, et peccata illius seruans seruabit.« In hoc ergo capitulo euangelice per omnia concordat doctrine, ubi non uicem talionis secundum legem, sed tolerantiam patientie secundum gratiam docet. Unde Paulus ad Romanos scribens ait: »Nolite esse prudentes apud uosmetipsos: nulli malum pro malo reddentes; prouidentes bona non tantum coram Deo, sed etiam coram omnibus hominibus. Si fieri potest, quod ex uobis est, cum omnibus hominibus pacem habentes. Non uosmetipsos defendentes, karissimi, sed date locum ire; scriptum est enim: Mihi uindicta; ego retribuam, dicit Dominus. Sed si esurierit inimicus tuus, ciba illum; si sitit, potum da illi:  hoc enim faciens carbones ignis congeres super caput eius. Noli uinci a malo, sec uince in bono malum .«

»Relinque proximo tuo nocenti te, tunc deprecanti tibi peccata soluentur.« Tale est illud euangelicum: Si dimiseritis hominibus peccata eorum, dimittet uobis et Pater uester celestis delicta uestra. Si autem non dimiseritis hominibus, nec Pater uester dimittet peccata uestra .«

»Homo homini seruat iram, et a Deo querit medelam? In hominem similem sibi non habet misericordiam, et de peccatis suis deprecatur? Ipse dum caro sit reseruat iram, et propitiationem petit a Deo?« Indignum est enim ut qui Deum uult habere propitium, ipse se contra proximos ostendat  crudelem et inimicum, presertim cum nemo possit suorum delictorum a Deo consequi ueniam, qui in se delinquenti non uult dare indulgentiam. Unde subiungitur

»Quis exorauit pro delictis illius?« Ac si diceret, Nemo; quia frustra quis pro illo Deum orat, qui non uult cum fratre caritatem habere quam Deus mandat.

»Memento nouissimorum et desine inimicari: tabitudo enim et mors imminet in mandatis eius.« Qui nouissimam horam ante oculos cordis habet, necesse est ut se a uitiis temperet, Scriptura attestante, que ait: »In omnibus operibus tuis memorare nouissima tua, et in eternum non peccabis .« Tabitudo enim et mors imminet in  mandatis, quia in mandatis Dei ubi salus exstat Deum timentibus et precepta eius custodientibus, ibi etiam uindicta preparata inobedientibus, et Deum contemnentibus. Unde ipsa ueritas in Euangelio ad Iudeos ait: »Nolite putare quia ego accusaturus sim uos apud Patrem. Est qui accusat uos Moyses, in quo uos speratis .« Et item: »Qui spernit me et non accipit uerba mea, habet qui iudicet eum: sermo quem locutus sum, ille iudicabit eum in nouissimo die .«

»Memorare timorem Dei, et non irascaris proximo. Memorare testamentum Altissimi, et despice ignorantiam proximi.« Qui Deum timet, iram et furorem in semetipso cercet, et non obliuiscitur testamenti Altissimi, qui pactum inter se et homines  constituit, ut qui uellet remissionem peccatorum ab eo accipere, ipse non detractaret proximorum commissa benigno animo indulgere. Dicit enim ipsa ueritas: »Dimitte et dimittetur uobis, date et dabitur uobis .« Et in Oratione Dominica eiusdem pacti conuentionem habemus ubi dicimus ad Deum: »Dimitte nobis debita nostra, sicut et nos dimittimus debitoribus nostris .«

»Abstine te a lite, et minues peccata; homo enim iracundus incendit litem, et uir peccator turbabit amicos, et in medio pacem habentium immittet inimicitiam.« Quantum malum sit litis, et quantum inhonestum sit homini Christiano contentionibus ac rixe deseruire, Paulus ostendit, dicens:  »Non sit inter uos zelus et contentio .« Et item: »uidete, inquit, ne inuicem mordentes ab inuicem consumamini .« Et si consideramus pacis quantum sit bonum, facile intelligemus quantum discordie sit malum, quod si »beati sunt pacifici, quoniam filii Dei uocabuntur,« procul dubio contentiosi maligni sunt, et filii diaboli, qui inter pacem habentes seminant discordiam, et generant inimicitiam; quorum precipua pars sunt heretici atque schismatici, qui dum sectas inutiles defendere gestiunt, contentiones et scandala facere non metuunt. Proinde Paulus apostolus Timotheo precepit, dicens: »Noli uerbis contendere, ad nichil enim utile est nisi ad subuersionem audientium .« Et iterum: »Stultas, ait, et sine disciplina  questiones deuita, sciens quia generant lites. Seruum autem Domini non oportet litigare, sed mansuetum esse ad omnes, docibilem, patientem, cum modestia corripientem eos qui resistunt ueritati .«

»Secundum enim ligna silue sic ignis exardescit, et secundum uirtutem hominis sic iracundia illius erit, et secundum substantiam suam exaltabit iram suam.« Pulchra comparatio qua furibundi potentiam assimilat ad lignorum siluam, quia sicut nutrimentum ignis sunt ligna, ita augmentum scelerum iracundi fit potentia. Quanto enim maiorem ualetudinem habet in potestate, tanto fortior est in furoris nimietate; et quanto plures sub sua dominatione habet, tanto pluribus sua immanitate  nocet.

»Certamen festinatum incendet ignem, et lis festinans effundet sanguinem, et lingua testificans adducet mortem.« Quid in certamine festinato, nisi indiscreta actio designatur? Quidquid enim indiscrete agitur, facile in uitium uertitur; unde preceptum est: Ne quid nimis fiat. Hinc et Ecclesiastes docet, dicens: »Noli esse iustus multum, neque plus sapias quam necesse est, ne obstupescas .« De quo rursum ait: »Ne temere quid loquaris, neque cor tuum sit uelox ad proferendum sermonem coram Deo .« Hinc iterum scriptum est: »Hereditas ad quam festinatur in principio, in nouissimo benedictione carebit .« Et alibi legitur: »Qui festinus est pedibus, offendit  .« Disciplina ergo immoderata excitat ardorem furoris, et procax loquela parit effusionem sanguinis, atque deducit in laqueum mortis. Sed quia in nostra potestate est utrum iram perficiamus an non, sequitur:

»Si sufflaueris in scintillam quasi ignis exardebit, et si exspueris super illam, exstinguetur: et utraque ex ore proficiscuntur.« Ex inconsiderata ergo locutione ira excitatur, et si prudenter temperateque uerbum profertur, excitata iracundia subito exstinguetur. Unde in Prouerbiis legitur: »Sermo durus suscitat rixas, et sermo lenis mitigat suscitatas .« Et bene dicitur quod utraque ex ore profici scantur, quia mors et uita in manibus lingue,  sicut ipsa ueritas testatur, dicens: »Ex uerbis tuis iustificaberis, et ex uerbis tuis condemnaberis .«



CAPUT IX De malo lingue in susurrone et bilingue commisso.

»Susurro enim et bilinguis maledictus: multos enim turbabit pacem habentes.« Quem melius susurronem et bilinguem possumus appellare quam hereticum, qui occulte machinatur dolos, ut decipiat innocentes? Hic ergo bilinguis est, qui aliquando in dogmate suo profert uera, aliquando uero falsa: et sic miscet et confundit omnia, ut omnibus fidem sanam et rectam habentibus sint inutilia: hic enim »turbabit multos pacem habentes,« quia eos qui in unitate fidei et pace Ecclesie consistunt, a regula  ueritatis discordare faciunt.

»Lingua tertia multos commouit, et dispersit illos de gente in gentem. Ciuitates muratas diuitum destruxit, et domos magnatorum effodit. uirtutes populorum concidit, et gentes fortes dissoluit. Lingua tertia mulieres fortes eiecit, et priuauit illas laboribus suis.« Linguam tertiam ipsam doctrinam appellat hereticorum, que nec ueteri Testamento nec Nouo concordat. Hec semper auditorum suorum corda superstitione conturbat, et de gente in gentem pergens seditiones excitat. »Ciuitates muratas diuitum destruit, et domos magnatorum effodit,« cum eos qui magni ab aliis estimantur, uel se magnos per elationem mentis esse confidunt, a statu rectitudinis deiiciunt, et habitaculum crudelitatis  sue machinationibus dolosis effodiunt, atque subuertunt; robur populorum et studium discentium malitia sua concidunt, et fortes gentes in operatione utili dissoluunt, quia dum sanam fidem eos habere non permittunt, totum laborem illorum dispergunt. »Sine fide enim impossibile est placere Deo .« Hoc etiam significat illud quod dicit, linguam tertiam mulieres fortes eiicere, et priuare illas de laboribus suis, quia animas hominum piis operibus insistentes consiliis nefandis defraudant, et laborem eorum dissipant.

»Qui respicit illam non habet requiem, nec habitabit cum requie. Flagelli plaga liuorem facit; plaga autem lingue comminuet ossa. Multi ceciderunt in ore gladii, sed non sic quasi interierint  per linguam suam.« Nunquam ergo habet requiem qui attendit ad hereticorum uanitatem, sed flagellum lingue eorum plage eius infligit liuorem, et roboris comminuet fortitudinem. Nullus enim casus est crudelior ruine eorum, quia non corpus sed animam persequuntur; et quoscunque seducere possunt, ignibus perpetuis tradunt.

»Beatus qui tectus est a lingua nequam, quia in iracundiam illius non transiuit, et qui non attraxit iugum eius, et in uinculis illius non est ligatus. Iugum enim illius iugum ferreum est, et uinculum ipsius uinculum ereum est. Mors illius, mors nequissima est, et utilis potius infernus quam illa« Beatitudinem illi ascribit, qui non consentit  nequitie hereticorum, et cuius cor eloquentia eorum subuertere non poterit, quia sicut alienus est ab eorum malitia, ita exsors erit in ultionis pena. Non enim sub iugo et uinculis eius se implicari consensit, quoniam iugum eius durissimum est, et ligamentum illius diuturnum: que sibi consentientem in mortem deducunt perpetuam. Unde dicit utilem potius infernum esse quam illam, quia melius est corporalem temporaliter perdere uitam, quam cum illa societatem in gehenna habere perpetuam. Sane quoniam non omnibus nocere preualebit, sed solis perditionis filiis: consequenter ostendit.

»Perseuerantia illius non permanebit, sed obtinebit uias iniustorum; et in flamma sua non  comburet iustos. Qui derelinquunt Dominum incident in illam, et exardebit in illis et non exstinguetur, et immittetur in illos quasi leo, et quasi pardus ledet illos.« Licet enim tentare presumat electorum corda, non poterit subuertere illa, neque in malitie sue comburere flamma; sed iniustorum actiones obtinebit, et mentes delinquentium in Deum captiuabit. »Exardebit autem in illis et non exstinguetur,« quoniam qui hic ardent in malitia in inferni perpetua cruciabuntur flamma. Ubi leo ferocissimus, hoc est, diabolus  sine fine puniet illos.

»Sepi aures tuas spinis, et noli audire linguam nequam, et ori tuo facito ostia et seras.« Postquam  de malo lingue susurronis disseruit, ad doctrinam deuoti auditoris se conuertit, admonens illum, ut aures suas spinis sepiat, hoc est, aculeis timoris Dei auditum suum cerceat, ne loquelam suam prauam et peruersam linguam audiat. Ponat custodiam ori suo, et ostium circunstantie labiis suis, ut non declinet os suum in malum uerbum, ad excusandas excusationes in peccatis. Cohibeat linguam suam a malo, et labia eius ne loquantur dolum. Scriptum est enim: »uerbum mendax iustus detestabitur .« Ubi autem plurima uerba sunt, ibi frequenter egestas; et quia utrumque necesse est ut homo catholicus et sensum purum habeat et rectam locutionem, protinus subiungit:

»Aurum tuum et argentum confla, et uerbis tuis  facito stateram, et frenos ori tuo rectos; et attende ne forte labaris in lingua tua, et cadas in conspectu inimicorum tuorum insidiantium tibi, et sit casus tuus insanabilis in mortem.« Aurum ergo suum atque argentum conflat, qui sensum tractatumque cordis sui et locutionem oris igne Spiritus sancti examinando purgat, ut ueritati catholice fidei, et regule sacrarum Scripturarum per omnia concors fiat; qui autem sermonum suorum cautelam habere non curat, consequens est ut in conspectu inimicorum suorum, hoc est, malignorum spirituum sibi insidiantium corruat: etiam eius casus in morte perpetua insanabilis est.



CAPUT X. De fenore, et quid in eo faciendum sit quidue uitandum.

 »Qui facit misericordiam, feneratur proximo suo; et qui preualet manu, mandata seruat.« Hortatur sapientia auditores suos ad benignitatem misericordie, et ad largitatem beneficentie, ostendens eis quod qui promptus sit ad misericordiam, et largus ad prebendam eleemosynam, mandatum Dei seruet, atque pro hoc mercedem bonam sibi in futuro preparet; ait enim ipse Dominus: »Qui petit a te, da ei; et uolenti tecum mutare, ne auerseris ;« et item: »Date, inquit, et dabitur uobis .« Sed quoniam coram Deo iustum est ut equitas in omnibus seruetur,  hoc est, ut indigenti proximo fenus prestetur; et iterum feneratori ille, qui mutuum accepit, ius suum reddat, cum tamen multi sint qui fraudem in fenerando faciunt, ne aliqua fraus fiat in ullo commercio, protinus subiungit, dicens:

»Fenerare proximo tuo in tempore necessitatis illius, et iterum redde proximo in tempore suo. Confirma uerbum, et fideliter age cum illo; et in omni tempore inuenies quod tibi necessarium est.« Si enim fides et iustitia ab utroque, hoc est, a fenerante et mutuum accipiente, seruatur, et nulla fraus in eorum negotio dominari permittitur, in omni tempore inuenient quod sibi necessarium est, quia gratiam Dei habebunt, que omnium rerum emolumentum maximum est; ait enim ipse Dominus:  »Primum querite regnum Dei et iustitiam eius, et hec omnia adiicientur uobis .« Sed quoniam multi sunt qui hanc per doli nequitiam perdunt, machinationes eorum et mores in sequentibus describit.

»Multi quasi inuentionem estimauerunt fenus, et prestiterunt molestiam his qui se adiuuerunt. Donec accipiant, osculantur manum dantis, et in promissionibus humiliant uocem suam, et in tempore redditionis postulabit tempus, et loquetur uerba tedii et murmurationum, et tempus causabitur. Si autem potuerit reddere, aduersatur solide, uix reddet dimidium, et computabit illud quasi inuentionem. Sin autem, fraudabit illum  pecunia sua, et possidebit illum inimicum gratis, et conuitia et maledicta reddet illi, et pro honore et beneficio reddet illi contumeliam.« Huiusmodi ergo morbum nequitie non alia res melius curat, quam timor maiestatis diuine. Qui ergo Deum semper in corde habet presentem, nimirum pertimescit contra ullum hominem in aliqua re perpetrare fraudem.

»Multi non causa nequitie fenerauerunt, sed fraudari gratis timuerunt.« Hac igitur sententia illorum qualitatem exprimit, qui dolo nequitie neminem ledere appetunt; sed in hoc uituperabiles sunt, quod aliis propter timorem periturarum rerum prodesse nolunt. Unde contra hoc malum misericordie et caritatis medela opponenda est, et recordatio  illius Dominice sententie, qua ait: »Nolite thesaurizare uobis thesauros in terra, ubi erugo et tinea demolitur, et ubi fures effodiunt et furantur. Thesaurizate autem uobis thesauros in celo, ubi neque erugo, neque tinea demolitur, et ubi fures non effodiunt nec furantur « Hinc alibi legitur de eiusdem caritatis opulentia: »Omni habenti dabitur, et abundabit: ei autem qui non habet, hoc quod uidetur habere auferetur ab eo: cui etiam sequens testimonium concordat.

»uerumtamen super humilem animo fortior esto, et pro eleemosyna non trahas illum.« Est ergo misericordia omni indigenti deuoto animo impendenda, nec propter pecuniarum amorem caritas proximi amittenda. »Qui enim uiderit fratrem suum  necessitatem habere, et clauserit uiscera sua ab eo, quomodo caritas Dei manet in eo?« Quod autem pro eleemosyna et fenore dato non est pauper affligendus, ostendit Scriptura, dicens: »Cum repetis a proximo rem aliquam quam debet tibi, non ingredieris in domum eius ut pignus auferas, sed stabis foris, et ille tibi proferet quod habuerit. Si autem pauper est, non pernoctabit apud te pignus, sed statim reddes ei ante solis occasum: ut dormiens in uestimento suo benedicat tibi, et habeas iustitiam coram Domino Deo tuo .« uerum hoc idem sequens sermo abundanter declarat, quod tamen alio inchoandum est exordio.



LIBER SEPTIMUS.



CAPUT PRIMUM. De dato in proximo id est omnem hominem dicit proximum.

»Propter mandatum assume pauperem, et propter inopiam eius ne dimittas illum uacuum.« Hortatur nos sapientia ad eleemosynarum largitatem, ut possimus gratiam Dei promereri, qui iussit inopiam terreno solatio sustentari. Scriptum est enim: »Qui obturat aurem suam ad clamorem pauperis, clamabit et ipse, et non exaudietur .« Diuitem  purpuratum et deliciis affluentem legimus in Euangelio propter tenaciam suam in inferno sepultum, et e contrario mendicum Lazarum post mortem in sinum Abrahe receptum . Ideo necesse est ut iuxta preceptum Saluatoris faciamus nobis amicos de mammona iniquitatis, ut, cum defecerimus, recipiant nos in eterna tabernacula .

»Perde pecuniam propter fratrem et amicum, non abscondas illam sub lapide in perditionem.« Perdit pecuniam temporaliter, qui distribuit eam  pauperibus misericorditer; sed recipiet centupliciter, quando post peractum iudicium a rege omnium seculorum ad regnum eternum percipiendum inuitatur feliciter. Is autem qui abscondit pecuniam sub lapide, hoc est, sub immiti et duro corde, reseruat sibi eam in perditionem, quoniam post finem presentis uite parcitatis sue iusto iudice tribuente condignam recipiet mercedem: quando »impii ibunt in supplicium eternum, iusti autem in uitam eternam .«

»Pone thesaurum tuum in preceptis Altissimi, et proderit tibi magis quam aurum.« Preceptum est enim Altissimi ut eleemosynam demus indigenti: quod magis nobis proderit quam aurum, quia eterne uite conferet premium. Unde ipsa ueritas in  Euangelio discipulis suis precepit, dicens: »Nolite thesaurizare uobis thesauros in terra, ubi erugo et tinea demolitur, et ubi fures effodiunt et furantur. Thesaurizate autem uobis thesauros in celo, ubi neque erugo, neque tinea demolitur, et ubi fures non effodiunt nec furantur. Ubi enim est thesaurus tuus, ibi est et cor tuum .



CAPUT II. De misericordia in pauperes.

»Conclude eleemosynam in corde pauperis, et hec pro te exorabit ab omni malo.« Eleemosyna, ut sepius diximus, non solummodo est in uictu et in uestitu, quibus consulitur egenti, sed in omni re qua per misericordiam fauetur necessitatem patienti, corporaliter scilicet siue spiritaliter. Qui  ergo instruit ignorantem, aut ad hoc quod nouit bonum ut faciat incitat pigrum, eleemosynam recte facit. Unde et signanter ait: »Conclude eleemosynam in corde pauperis,« ut ostenderet interpam opem esse eleemosynam, quia sicut in corpore, ita et in anima misericordia rite exerceri potest. Sed et hec largitorem suum exorabit ab omni malo, hoc est, emundat ab omni delicto. Sicut enim aqua exstinguit ignem, ita eleemosyna exstinguit peccatum.

»Eleemosyna uiri quasi sacculus cum ipso, et gratiam hominis quasi pupillam seruabit, et postea resurget ut retribuat illis retributionem unicuique in caput illorum.« Quod autem eleemosyna, que hic egeno misericorditer tribuitur, in futura uita a remuneratore omnium copiose restituatur, et prophetica  et apostolica locutio testis est. Nam dicit de hoc Psalmista: »Dispersit, dedit pauperibus, iustitia eius manet in seculum seculi, cornu eius exaltabitur in gloria .« Hinc et Paulus ait: »Qui seminat in benedictionibus, de benedictionibus metet uitam eternam .« Et iterum: »Qui autem, inquit, ministrat semen seminanti, et panem ad manducandum prestabit. Et multiplicabit semen uestrum, et augebit incrementa frugum iustitie uestre: ut in omnibus locupletati abundetis .« Hinc et ipsa ueritas in Euangelio promittit se daturum in die iudicii regnum Patris sui his qui a dextris eius erunt, pro beneficio quo sustentabant minimos fratres suos in  hoc mundo, ut eterne beatitudinis fiant perpetui possessores. Hec etiam quod et contra omnes inimicos tutelam tribuat, manifestat sequens sententia.

»Super scutum potentis, et super lanceam aduersus inimicum tuum pugnabit.« Oratio enim eleemosyne magis ualet contra ignita tela nequissimi, et contra omnem uirtutem inimici, quam arma terrena contra corporales hostes in presenti uita; quia hec semper sub dubia sorte iacent, illius autem certissimam uictoriam suis militibus parient, ita ut ipsa mors absorbeatur in uictoria, et id quod mortale est consumetur a uita.

»uir bonus fidem facit pro proximo suo, et qui perdiderit confusionem, derelinquet sibi gratiam.«  Hoc quod superius diximus de spiritali eleemosyna presens probat sententia, quia doctor quilibet propter Dei amorem et compassionem communis nature proximorum suorum suscipit curam. Nec erubescit infirmorum deseruire moribus, et eorum egritudinem curate sermonibus, habens ex Dei dono unde prodesse possit in eruditione proximo: iuxta illud prophete: »Dominus, inquit, dedit mihi linguam eruditam, ut sciam sustentare eum, qui lassus est uerbo .« Procul dubio condignam sui laboris recipiet mercedem, nec doctrine sue unquam perdet gratiam, sed eternam pro ea a Domino inueniet misericordiam.

»Fideiussoris ne obliuiscaris, dedit enim pro te animam suam.« Fideiussor est doctor catholicus,  qui semetipsum dedit pro proximorum salute, quando eorum curam suscepit sub suo regimine: quem discipulorum solertia non debet obliuisci, quia hoc iubet sanctio apostolici precepti: ut est illud: »Communicet autem is qui catechizatur uerbo, ei qui se catechizat in omnibus bonis .« Unde ipsa ueritas in Euangelio ad discipulos suos ait: »Qui uos recipit, me recipit: et qui uos spernit, me spernit .« Et item: »In quamcunque domum intraueritis, primum dicite: Pax huic domui, et si ibi fuerit filius pacis, requiescet super eam pax uestra; sin autem, ad uos reuertetur. In eadem autem domo manete, edentes et bibentes que apud illos sunt: Dignus enim est operarius mercede sua .« Hinc et Paulus ait: »Rogamus autem uos,  fratres, ut noueritis eos qui laborant inter uos et presunt uobis in Domino, et monent uos, ut habeatis illos abundantius in caritate, propter opus illorum pacem habete cum eis .« Et item: »Beneficentie autem, inquit, et communicationis nolite obliuisci; talibus enim hostiis promeretur Deus. Obedite prepositis uestris, et subiacete eis; ipsi enim peruigilant quasi rationem pro animabus uestris Domino reddituri: ut cum gaudio hoc faciant, et non gementes: hoc enim non expedit uobis .« Et quia aliquando ingratus est auditor, et spernit doctorem suum, ideo subiungitur:

»Repromissorem fugit peccator et immundus.« Fugit enim facinorosus repromissorem, hoc est,  doctorem suum, qui sibi promittit a Domino pro bonis operibus uitam eternam, non mutando locum, sed spernendo ac deserendo preceptum, et ideo celeste non consequetur premium, quod solis bene facientibus, et Dei mandata seruantibus repromittitur futurum. Sed quia multi sunt qui suo se merito, non dono se sperant saluandos esse diuino, propterea redarguit eos sequens sententia, dicens:

»Bona repromissoris sibi ascribit peccator, et ingratus sensu derelinquit liberantem se.« Hoc testimonio percutitur Pelagius, qui liberum arbitrium preponit gratie, cum per solam Christi gratiam ab omni scandalo liberentur electi. Unde Apostolus ait: »Gratia enim saluati sumus .« Et item: »Quis me, inquit, liberabit de corpore mortis  huius? gratia Dei per Christum Dominum nostrum .« Et rursum: »Gratia Dei sum id quod sum .« Et: »Gratia eius in me uacua non fuit .« Et quia heretici huiusmodi doctrinam spernentes sectas construendo nefandas, peruersis dogmatibus quoscunque possunt seducunt, quosdam uero per impudicitiam sensus sui a se abscedere faciunt. Unde subiungitur:

uir repromittit de proximo suo, et cum perdiderit reuerentiam, relinquetur ab eo.« Perdit reuerentiam qui Scripturarum sacrarum non obseruat regulam. Propterea a cautis quibusque iste relinquitur, quia doctrina ueritatis in eo non inuenitur.

»Repromissio nequissima multos perdidit dirigentes; et commouit illos quasi fluctus maris.«  Hereticorum ergo praua traditio multos, qui se in calle iustitie ambulare arbitrabantur, ob pusillanimitatem cordis eorum a recta fide in erroris deuia abducit, et quasi tempestate eos auulsos ad ruinam compellit, quia non super petram, sed super arenam collocatos inuenit. Qui enim, iuxta Saluatoris sententiam, domum fidei sue edificat super petram, turbinem tempestatum non metuit, sed illesus ab omni scandalo permanebit . Qui autem super arenam domus sue fundamenta collocat, ui uentorum ac imbrium nimietate, fluctuumque ualetudine conquassatus maxime ruine patebit.

»uiros potentes gyrans migrare fecit, et uagati sunt in gentibus alienis.« uiros potentes, uiros  superbos et arrogantes uult intelligi, quos girans migrare fecit, hoc est, errore uario a statu recte fidei euellit, et errantium turbe commiscet: qui merito dicuntur gentis aliene, quia extorres sunt ab unitate Ecclesie catholice. De quibus per Psalmistam dicitur: »Alienati sunt peccatores ab utero, errauerunt a uentre, locuti sunt falsa .«

»Peccator transgrediens mandata Domini incidet in promissionem nequam; et qui conatur multa agere, incidet in iudicium.« Peccator transgrediens mandata Domini, incidet in promissionem nequam. Illam uidelicet de qua in Deuteronomio scriptum est: »Maledictus omnis qui non permanet in sermonibus legis Domini, nec opere eos perficit  .« Quia, iuxta Salomonis sententiam, »qui custodit mandatum, custodit animam suam: qui autem negligit uias suas, mortificabitur .« Et quia instabilis est semper conuersatio et operatio peruersorum, ideo subiungitur: »Qui conatur multa agere incidet in iudicium.« Multa conatur agere, qui unitatem recte fidei et sinceritatem legis Dei non curat custodire, sed erroribus uariis et sceleribus diuersis mauult se implicare. Iste incidet in iudicium reproborum, hoc est, damnationem perpetuam, quando ei in extremo iudicio dicitur cum his qui ad sinistram iudicis stabunt: »Ite, maledicti, in ignem eternum, qui preparatus est diabolo et angelis eius .« Propterea Sapientia dicit: »Fili mi, ne multis sint actus tui ;« et Ecclesiastes:  »Multas, ait, curas sequuntur somnia, et in multis sermonibus inuenietur stultitia .« Et in eodem libro idem doctor admonet dicens: »uerba sapientium sicut stimuli, et quasi claui in altum defixi, que per magistrorum consilium data sunt a pastore uno. His amplius, fili mi, non requiras, faciendi plures libros nullus est finis .« Moris est Scripturarum, quamuis plures libros si inter se non discrepent, et de eadem re scribant, unum uolumen dicere; nam et uolumen in Isaie sermone signatum est omnis Scriptura Dei, et uno capitulo libri Ezechiel, Ioannisque noscuntur. Saluator quoque omnium retro sanctorum uocibus prophetatus ait: »In capite libri scriptum est de me .« Iuxta sensum hunc igitur arbitror  nunc preceptum, ne plures libri fiant. Quidquid enim dixeris, si ad eum referatur, qui in principio erat apud Deum Deus uerbum, unum uolumen est, et innumerabiles libri, una lex, unum Euangelium; quod si diuersa, discrepantia disputaueris, et curiositate nimia huc illucque animum adduxeris, etiam in uno libro multi libri sunt. Unde dictum est: »Ex multiloquio non effugies peccatum .«

»Recupera proximum secundum uirtutem tuam, et attende tibi ne incidas.« Rectissima doctrina, et utilissimum consilium, ut proximo secundum uires prebeas solatium, et tibimetipsi preuideas, ne in peccati uel erroris incidas laqueum. Hec quoque insignia sunt Christiane religionis, hec uia ueritatis, hec regula iustitie. Unde et Iacobus apostolus in  Epistola sua scripsit, dicens: »Religio munda et immaculata apud Deum et Patrem hec est: uisitare pupillos et uiduas in tribulatione eorum, et immaculatum se custodire ab hoc seculo .« Quia dixerat factorem operis beatum in facto suo futurum, nunc que facta Deo maxime placeant dicit, misericordia scilicet et innocentia. Namque in eo quod pupillos et uiduas in tribulatione eorum uisitare iussit, cuncta que erga proximum misericorditer agere debeamus insinuat: quia quantum ualeat ipso iudicii tempore pandetur, ubi dicturus est iudex: »Quandiu fecistis uni ex his fratribus meis minimis, mihi fecistis .« Porro in eo quod immaculatos nos ab hoc seculo custodire precepit,  uniuersa in quibus nosipsos castos seruare decet ostendit. In quibus sunt et ea que supra obseruare monuerat, ut tardi simus ad loquendum, et tardi ad iram.



CAPUT III. De frugalitate honesta, id est continentia, et parcitate, et hospitalitate.

»Initium uite hominum aqua et panis et uestimentum, et domus protegens turpitudinem.« In hoc capitulo sapientia docet frugalitatem, honestatem, et hospitalitatem, ut habeamus temperantiam in uictu et uestitu, honestatem in moribus, largitatem in suscipiendis fratribus. Quod enim dicit initium hominum uite esse aquam et panem, uestem et domum protegentem turpitudinem, ostendit quod  in initio non erat in hominibus tanta luxuria cibi et potus quanta nunc est; nec talis ambitio in ornatu uestium, et in constructione turrium atque palatiorum: sed unicuique in eo sufficiebat quod terra simplici fructu ministrabat, et natura loci in habitaculis prebebat. Unde legitur quod pomis arborum et germinibus olerum uescerentur antiqui; et quod propter peccatum Ade fecisset ei Dominus et uxori sue tunicas pelliceas, et induisset eos. At nunc quo maius est studium in uarietate prebenda ciborum et poculorum, et in cultu uestium atque domorum habenda, eo minor est diligentia in obseruantia bonarum disciplinarum, et maior iniquitas in transgressione diuinorum mandatorum. Unde Dominus redarguens iniquitatem Ierusalem, ad exemplum protulit  peccatum Sodomorum, cuius illa imitatrix, imo superatrix fuerat . Sicut prophete uerba testantur: »Ecce, inquit, hec fuit iniquitas Sodome sororis tue: superbla, saturitas panis, et abundantia, et otium ipsius, et filiarum eius, et manum egeno et pauperi non porrigebant. Et eleuate sunt, et fecerunt abominationes coram me, et abstuli eas sicut uidisti: et Samaria dimidium peccatorum tuorum non peccauit, sed uicisti eas sceleribus tuis, et iustificasti sorores tuas in omnibus abominationibus tuis quas operata es .«

»Melior est uictus pauperis sub tegmine asserum, quam epule splendide in peregre sine domicilio.« Iuxta sensum historicum commodius est tenuem uictum sub uili tugurio quemlibet cum securitate sumere,  quam splendidas epulas cum fatigatione nimia ac sollicitudine superflua in incertis locis passim querere. Iuxta allegoriam autem melior est uictus spiritalis sensus, qui sub uili tegmine litterarum a paupere Ecclesie populo in unitate catholica habetur, quam, ambitiose delicie philosophicorum dogmatum, que in diuersis libris rhetorum a philosophis siue hereticis erronee et putatiue magis quam ueraciter continentur: ubi magnus labor, et superflua cura, et parua utilitas inuenitur. De quibus per Paulum dicitur: »Semper discentes, et nunquam ad scientiam ueritatis peruenientes .« Quoniam stultam fecit Deus sapientiam huius mundi, nec est in sermone regnum Dei, sed in uirtute.

 »Minimum pro magno placeat tibi, et improperium peregrinationis non audies.« Ac si patenter dicat: Sufficiat tibi quod habes, nec superflue opes queras, quas adipisci non uales. Unde quidam sapientium ait: Melius est non habere quod tribuas, quam impudenter expetere quod non habeas. De quo et in Prouerbiis scriptum est: »Melius est parum cum timore Dei, quam thesauri magni et instabiles. Qui diligit epulas, in egestate erit: qui amat uinum et pinguia, non ditabitur .« Et item: »Melius est nomen bonum quam diuitie multe: super aurum et argentum, gratia bona.«

»uita nequam hospitandi de domo in domum; et ubi hospitabitur, non fiducialiter aget, nec aperiet os.« Quam bonum sit stabilem quemlibet esse in  gradu suo et in conuersatione sua, et quam turpe circellionum more per diuersa loca uagari, euangelica et apostolica doctrina patefacit. Unde Saluator discipulis suis precepit, dicens: »Nolite transire de domo in domum; et in quamcunque ciuitatem intraueritis, et susceperint uos, manducate que apponuntur uobis, et curate infirmos qui in illa sunt .« Hinc et Paulus Thessalonicensibus scribens, gyrouagos redarguit dicens: »Audiuimus autem quosdam inter uos ambulantes inquiete, nichil operantes, sed curiose agentes .« His autem qui eiusmodi sunt, denuntiamus et obsecramus in Domino Iesu Christo, ut cum silentio operantes suum panem manducent. Quod autem dicit: »Ubi hospitabitur non fiducialiter aget, nec aperiet  os,« ostendit quod difficile securitatem inter ignotos inueniat, quam Salomon cunctis deliciis preposuit, dicens: »Secura mens quasi iuge conuiuium .« Grandis enim pena est inter eos sedulo conuersari, quorum nec animo nec uerbis credat, sed semper suspicetur de infido animo laqueum captionis et scandalum offensionis.

»Hospitabitur, et pascet, et potabit ingratos: et ad hec amara audiet.« Hospitabitur uidelicet in aliena domo ingrate susceptus, ubi edit, et bibit, et semper aduersa pertimescit; sepeque ab alterius lingua irritatus improperium audit.

»Transi, hospes, et orna mensam; et que in manu habes ciba ceteros. Exi a facie honoris amicorum eorum; necessitudine domus mee hospitio mihi  factus est frater.« Hec sunt uerba improperii, que dixit hospitantem ab hospite amara sentire, quorum contextus talem potest habere sensum: Tu qui semper uis alterius hospitio uti, recede a nobis et redi ad tua, ibique ex tuo labore te et alios pascas, et noli de aliena domo tibimet pastum superfluum querere; sufficit mihi ad cohabitationem domus mee susceptio proximorum, et consortium fratrum. Te autem conuenit a domicilio amicorum meorum recedere, et inter tuos id agere quod inter alienos non cessas impudenter expetere.

»Grauia hec homini habenti sensum: correptio domus, et improperium feneratoris.« Qui enim pudicus sensu, graue est illi huiuscemodi correptionem  et improperium ab ore feneratoris suscipere. Sed qui impudens est, nec dicto corrigetur, nec reprehensione emendabitur. Mystice autem hic locus admonet uirum ecclesiasticum in domo Ecclesie sedulo manere, ubi pabulum uere sapientie potest habere, et sine lesione peruersorum dogmatum tutus manere. Ne si inter philosophos et hereticos periculose hospitando secularis sapientie doctrinam quesierit, ubi tamen utilitatem sani dogmatis nullo modo inuenire poterit, ipse in futuro examine pro petulantia sua eterne confusionis improperium cogatur sustinere. Dicat ergo magis homo catholicus ad collegam suum illud propheticum: »Tu uero homo unanimis dux meus et notus meus, qui simul mecum dulces capiebas cibos: in domo Dei ambulemus  cum consensu. ueniat mors supra aduersarios nostros, et descendant in infernum uiuentes. Quoniam nequitie in hospitiis eorum, in medio ipsorum, etc. .«



CAPUT Iu. De disciplina filiorum, quo affectu diligendi sunt uel corripiendi.

 »Qui diligit filium suum, assiduat illi flagella, ut letetur in nouissimo suo, et non palpet proximorum ostia.« Hec sententia non tam patres carnales quam etiam spiritales, hoc est, doctores fidelium admonet, ut curam sibi commissorum habeant, et studium atque diligentiam in eruditione et nutrimento filiorum suorum impendant, quatenus  eos disciplinabiliter uiuere, et omnem inhonestatem fugere doceant, domi probis moribus uiuant, ne lasciuiendo per aliorum dogmata inutiliter discurrant. Unde in Prouerbiis scriptum est: »Erudi filium tuum, ne desperes; ad interfectionem autem eius ne ponas animam tuam .«

»Qui docet filium suum, laudabitur in illo, et in medio domesticorum glorificabitur.« Qui sana doctrina discipulum suum instruit, et fidei ueritate imbuit, hic nimirum pro huiuscemodi studio laudem et gloriam perpetuam in consortio sanctorum obtinebit, quando Scriptura dicat, quod iusti uiri, qui palam faciet disciplinam doctrine sue, et in lege testamenti Domini gloriabitur; multi laudabunt sapientiam eius, et usque in seculum non delebitur.  Non recedet memoria eius, et nomen eius requiretur a generatione in generationem .«

»Mortuus est pater illius, et quasi non est mortuus: similem enim reliquit sibi post se in uita sua.« Successio enim filiorum sanctorum, qui post patres suos ex hac uita decedentes bonum studium eorum in sancta religione et bona conuersatione imitantur, mortuos parentes quasi rediuiuos exhibet, cum eorum doctrinam et disciplinam in suis dictis et factis omnibus seruando manifeste declarat.

»uidit et letatus est in illo; in obitu suo non est contristatus, nec confusus est coram inimicis; reliquit enim defensorem domus contra inimicos, et amicis reddentem gratiam.« Quid autem aliud fecerunt  sancti apostoli et primi doctores Ecclesie, nisi de nutrimine suo post se dereliquerunt pastores et rectores plebium, ut ipsi more paterno scuto fidei et ueritatis resisterent aduersariis, et subditis sibi recte doctrine et bonorum exemplorum exhiberent gratiam? Sic enim ab ipso Domino institutum est, ut in mensa tabernaculi panes propositionis duodecim assidue manerent, ita tamen ut per singula sabbata, sublatis ueteribus, noui panes in eorum locum apponerentur : et quid hoc significat, nisi quod doctores quique sancte Ecclesie, completo tempore sui sancti laboris, eterna in celis quiete remunerantur, et alios post se in idem opus laborandi in uerbo sub eiusdem spe retributionis relinquunt? Quod intuens Psalmista prophetico spiritu  precinebat, dicens: »Pro patribus tuis nati sunt tibi filii; constitues eos principes super omnem terram; memores erunt nominis tui, Domine, in omni generatione et progenie . Sed quia ipse cetus sanctorum doctorum non solum filiis suis compatitur intimo cordis affectu, imo pro salute eorum cruciatus corporis sui sustinere, et animas suas ponere paratus est. Unde subiungitur:

»Pro animabus filiorum colligabit uulnera sua, et super omnem uocem turbabuntur uiscera eius.« Hinc est quod doctor gentium respuens omnem uocem peruerse doctrine, et euangelicam ueritatem seruans, gloriatur in passionibus, in necessitatibus, in tribulationibus, in angustiis quas sustinuit pro Christo, ita dicens: »Habemus autem thesaurum  istum in uasis fictilibus, ut sublimitas sit uirtutis Dei, et non ex nobis. In omnibus tribulationem patimur, sed non angustiamur; aporiamur, sed non destituimur; persecutionem patimur, sed non derelinquimur; humiliamur, sed non confundimur; deiicimur, sed non perimus, semper mortificationem Iesu in corpore nostro circumferentes, ut et uita Iesu in corporibus nostris manifestetur .« Quid autem de indisciplinatis filiis sapientia sentiat, audiamus:

»Equus indomitus euadit durus, et filius remissus euadit preceps. Lacta filium, et pauentem te faciet; lude cum eo, et contristabit te. Non corrideas illi, ne doleas, et in nouissimo obstupescent dentes tui. Non des illi potestatem in iuuentute, et ne  despicias cogitatus illius. Curua ceruicem eius in iuuentute, et tunde latera eius dum infans est, ne forte induret, et non credat tibi, et erit tibi dolor anime. Doce filium tuum, et operare in illo, ne in turpitudinem illius offendas.« Sicut enim superbia equi indomiti in precipitium prona est, ita lasciuia filii indisciplinati in peccati ruina proxima est, et ideo docet prepositos Ecclesie et Patres spiritales, ut filios suos atque discipulos cum disciplina nutriant, et cum omni cautela semper seruent, corripiant tempore opportuno, et nunquam libertati immoderate eis frena relaxent, ne forte cadant in turpitudinem uitiorum, et proinde ignominiam sustineant sempiternam.



CAPUT u. De bono sanitatis, quia melior est paupertas et sanitas diuitiis.

»Melior est pauper sanus et fortis uiribus suis, quam diues imbecillis et flagellatus malitia.« Non tam ergo hic sanitatem corporis quam anime predicat, quia qui sanus est mente, non nocet eum uexari in corporali tribulatione. Unde Paulus de semetipso ait: »Quando infirmor, tunc potens sum; libenter igitur gloriabor in infirmitatibus meis, ut inhabitet in me uirtus Christi .« Nec aliquid adiuuat, quemlibet sanitate corporali et diuitiis secularibus abundare, si imbecillis sit fide, et uexetur stimulo malitie: quoniam melior est pauper ambulans in simplicitate sua, quam diues in prauis  itineribus. Nihil enim deest pauperibus Christi timentibus eum. Diuites autem mundi egebunt et esurient, et in egestate spiritalium atque uerarum diuitiarum quotidie deficient; inquirentes autem Dominum non deficient omni bono. Quod et sequens sententia probat, dicens:

»Salus anime in sanctitate iustitie melior est omni auro et argento, et corpus ualidum quam census immensus.« uera salus anime iustitia est secundum mandata Dei custodita, nec ei comparari ualent auri et argenti immensa pondera, quia hec sunt decidua et uelociter transitura, illa autem perpetualiter mansura. Unde ipsa ueritas ait: »uidete et cauete ab omni auaritia, quia non in abundantia cuiusquam uita eius est ex his qua possidet. Quid  enim proderit homini si uniuersum mundum lucretur, anime uero sue detrimentum patiatur? « Hinc et Salomon ait: »Non proderunt diuitie in die ultionis, iustitia autem liberabit a morte. Iustitia simplicis diriget uiam eius, et in impietate sua corruet impius. Iustitia rectorum liberabit eos, et in insidiis suis capientur iniqui .« Quod autem dicit corpus ualidum melius esse quam censum immensum, ostendit corpus tunc bene sanum esse, quando ualide laborat in diuino opere, cui ualetudini non cequatur census ingens diuitiarum, quia, iuxta Ecclesiastis sententiam, »Dulcis est somnus operanti, siue parum siue multum comedat: saturitas autem diuitis non sinit dormire eum .« Porro quia somnus naturalem aliquando  quietem, aliquando uero communem de hac uita significat exitum, melior erit requies eius in futuro, qui operatur in presenti, et secundum uires suas in bonis operibus conuersatur, quam eorum diuitie, de quibus scribitur: »ue uobis diuitibus, quia recepistis consolationem uestram .«

»Non est census super censum salutis corporis, et non est oblectatio super cordis gaudium.« Hoc est quod supradixit in sanctitate iustitie salutem esse anime, et in corpore ualido dignitatem fieri super thesaurum auri et argenti, quia delectationi uere sapientie, que in uera caritate consistit, et contemplationi ipsius ueritatis que est certa agnitio Dei, nullum gaudium terrenum comparari potest. Neque operibus  uirtutum, quibus semper insistit deuotio fidelium, aliquod negotium huius mundi adequari ualet: quia quantum distant diuturnitate, tanto discernuntur et dignitate.

»Melior est mors quam uita amara; et requies eterna quam languor perseuerans.« In Ecclesiaste scriptum est: »Laudaui magis mortuos quam uiuentes; et feliciorem utroque iudicaui, qui necdum natus est, nec uidet mala que sub sole sunt .« Ubi ostendit ad comparationem miseriarum, que in hoc seculo mortales premunt, feliciores esse mortuos quam uiuentes. Meliorem autem his duobus, uiuente uidelicet et defuncto, qui necdum natus est; alius enim adhuc patitur mala, alius quasi de naufragio nudus euasit. Porro qui necdum natus  est, in eo felicior est quod necdum mala mundi expertus est. Hec autem sententia, qua dixit meliorem esse mortem quam uitam amaram, et requiem eternam quam languorem perseuerantem, iuxta simplicem intelligentiam, ostendit meliorem esse hanc mortem de qua scriptum est: »Pretiosa est in conspectu Domini mors sanctorum eius ,« quam uitam amaram, qua degunt peccatores iniquis operibus uacantes, et requiem eternam, quam tenent iusti in conspectu Domini, quam languorem perseuerantem quo in peccatis uersantes quotidie tabescent; quorum finis est interitus, et gloria in confusionem ipsorum, qui terrena sapiunt.

»Bona abscondita in ore clauso, quasi appositiones epularum circumposite in sepulcro.« Hoc  testimonium contra eos ualet, qui talentum uerbi Dei quod ipsi intellectu perceperunt aliis predicare negligunt, quorum scientia ita uiuentibus inutilis est, sicut epule circumposite mortuorum sepulcris, qui non manducant, neque bibunt, neque aliquem fructum ex illis capiunt. Unde et sequitur:

»Quid enim proderit libatio idolo? Nec enim manducabit nec odorabitur. Sic qui effugatur a Domino, et portans mercedes iniquitatis. uidens oculis et ingemiscens, sicut spado complectens uirginem et suspirans.« Nulla enim ratio est, ut homo rationalis deserat Deum factorem suum, qui eum creauit ad honorem ac gloriam nominis sui. Quatenus sibi offerret sacrificium iustitie, et speret in Domino, et deferat libationes idolis uanis, qui nec sentiunt,  nec aliquid sapiunt, nec uictu humano communicant. Unde et Scriptura dicit: »Simulacra gentium argentum et aurum, opera manuum hominum. Os habent et non loquentur, oculos habent et non uidebunt. Aures habent et non audient, nares habent et non odorabunt. Manus habent et non palpabunt, pedes habent et non ambulabunt, non clamabunt in gutture suo ,« neque enim est spiritus in ore ipsorum. Quid autem factoribus suis mercedis recompensetur, sequens uersiculus ostendit dicens: »Similes illis fiunt qui faciunt ea, et omnes qui confidunt in eis.« Quod et comparatio spadonis ad uirginem sub alio paradigmate demonstrat, quia sicut spado inhabilis est ad complexum uirginis,  sic et adoratio idolorum eis indecens est qui aliquod querunt ab illis adiutorium, quod tamen omnino non inueniunt.

»Tristitiam non des anime tue, et non affligas temetipsum in consilio tuo.« Tristitia ergo unum est uitium de octo principalibus uitiis; tristitia uidelicet seculi, que mortem operatur, et in desperationem hominem mittit. Ea autem tristitia que secundum Deum est, stabilem salutem operatur, et mundat hominem ab omnibus delictis, quoniam iuxta Psalmiste sententiam, »Sacrificium est Deo spiritus contribulatus, cor contritum et humiliatum Deus non spernit .« Tristitiam, inquit, non des anime tue et non affligas temetipsum in consilio tuo, hoc est, in cogitatu tuo, quia cogitatio tristis  ualde affligit animam. Unde necesse est ut homo semper animum suum ad Deum uertat, spemque suam assidue ipsi committat, a quo certam salutem inueniet. Unde propheta uoce consolatoria animam suam interrogat, dicens: »Quare tristis es, anima mea, et quare conturbas me? Spera in Deum, quoniam confitebor illi, salutare uultus mei et Deus meus .«

»Iucunditas cordis hec est uita hominis, et thesaurus sine defectione sanctitatis.« uera iucunditas cordis non alibi quam in uera caritate consistit, ubi et uita hominis cum uirtutum thesauro sine defectione sanctitatis permanet, eo quod nulla uirtus sine eius ope subsistere ualet. Hec enim excellentior est uia, quam Apostolus uniuersis linguis martyrio,  atque eleemosynis ante statuit, et fidei atque spei precellere ostendit, dicens: »Nunc autem manent fides, spes, caritas, tria hec, maior autem horum est caritas, quia ceteris decedentibus ipsa sola permanet .«

»Exsultatio uiri est longeuitas.« Hoc dicendo non de presentis uite diuturnitate, sed de future felicitate disputat, quia ibi uera est exsultatio, ubi uera est et beatitudo. Ceterum presens uita tota est plena miseria, et instabilis atque mutabilis semper, quod et peta nobilis uersibus explicat, dicens:

Optima queque dies miseris mortalibus eui
Prima fugit, subeunt morbi, tristisque senectus,
Et labor et dire rapit inclementia mortis.
.  Quid autem nobis certam requiem conferat, sequens sententia manifestat:

»Miserere anime tue placens Deo, et contine; et congrega cor tuum in sanctitate eius, et tristitiam longe expelle a te. Multos enim occidit tristitia, et non est utilitas in illa.« Multa sunt misericordie genera, ut sepe iam diximus, sed hoc precipuum est, quod hic commemoratur, ut per continentiam, sanctitatem, et iustitiam studeamus placere Deo, et ad hoc congregemus totum nostri animi affectum, ut ipsi acceptabiles simus, et bonorum operum fructus cum humilitate et pia deuotione illi offeramus; tristitiam autem longe a nobis expellamus, quia nullum munus cum tristitia mundana  oblatum coram Deo iam erit acceptum. Unde Apostolus ubi ad eleemosynarum largitatem Corinthios hortatur, dicens: »Qui parce seminat, parce et metet; et qui seminat in benedictionibus, de benedictionibus metet uitam eternam ,« continuo subiunxit: »Unusquisque prout distinauit corde suo, non ex tristitia, aut ex necessitate: hilarem enim datorem diligit Deus .« Multos enim occidit tristitia, et non est utilitas in illa. Quomodo enim potest ibi esse aliqua utilitas, ubi bonorum operum est sterilitas, et totius uite periclitatio atque mortalitas? sicut sequens sententia probat.

»Zelus et iracundia minuent dies, et ante tempus senectam adducet cogitatus.« Manifestum est iuxta  historia, quod zelus et peruersus animi affectus debilitat corpus. Sicut legitur in libro Geneseos, quod propter iram et inuidiam consideret uultus Cain . Et in libro Regum, Ionadab amicus Ammon filii Dauid, per maciem uultus deprehenderit animi perturbationem, quam habuit in concupiscentiam Thamar sororis sue . Cuius sententie similitudinem Salomon in Prouerbiis protulit, dicens: »Animus gaudens etatem floridam facit, spiritus tristis exsiccat ossa .« Iuxta allegoriam uero zelus et iracundia minuent dies hominis, cum eum uita eterna indignum efficient, ante tempus senectutem adducent, quia »uiri sanguinum et dolosi non dimidiabunt dies suos ,« hoc est, prosperitate sine uindicta quam sibi  promittunt, perpetualiter habere non possunt.

»Splendidum cor bonum in epulis, epule enim illius diligentes fiunt.« Utique bona uoluntas electorum iucundatur in epulis uirtutum, que epule indefectiuas habent opes spiritalium diuitiarum.



CAPUT uI. uigilia propter Dei timorem tabe acit carnes, id est domat, nam ui ilia ad mala perpetranda criminosa est.

 »uigilia honestatis tabefaciet carnes, et cogitatus illius auferet somnum.« uigilia honestatis est cauta uigilantia animi cum studio uirtutum, que tabefacit carnes, quia in electis Dei carnales mortificat uoluptates. Cogitatus enim illius aufert somnum, quia intenta sollicitudo eorum quam quotidie  in seruitio Dei habent, pigritie ab eis repellit tedium. Unde propheta, qui se sentiebat in seruitio Dei proficere, et in amore illius crescere, ait: »Quomodo dilexi legem tuam, Domine, tota die meditatio mea est. In mandatis tuis exercebor, et considerabo uias tuas. Infige timore tuo carnes meas; a iudiciis enim tuis timui .«

»Cogitatus prescientie auertit sensum, et infirmitas grauis sobriam facit animam.« Cogitatus enim hominis quem in timore Dei habet, presciendo quod uera sunt omnia que Scriptura sacra prenuntiat de futuro premio bonorum et de uentura pena malorum, auertit sensum hominis ab omni concupiscentia mala, ne ea concupiscat in possessione habere, uel in desiderio  nequam adimplere, que nouit conditori suo displicere. Similiter et infirmitas grauis corporis sobriam facit a delictis animam. Unde alibi scriptum est: »Liuor uulneris absterget mala, et plage in secretionibus uentris .« Mala enim liuor uulneris absterget, quia flagellorum dolor uel cogitatas uel perpetratas nequitias diluit. Solet uero uentris appellatione mens accipi, quia sicut uenter consumit escas, ita mens pertractando excoquit iras. Quia enim uenter mens dicitur, ea sententia docetur, qua scriptum est: »Lucerna Domini spiraculum hominis, que inuestigat omnia secreta uentris ;« ac si diceret: Diuina afflatus illuminatio cum in mentem hominis uenerit, eam sibimetipsi illuminans ostendit, que ante Spiritus sancti aduentum  cogitationes prauas et portare poterat, et pensare nesciebat: »Liuor ergo uulneris absterget mala, et plage in secretioribus uentris,« quia cum exterius percutimur, ad peccatorem nostrorum memoriam taciti afflictique reuocamur, atque ante oculos nostros cuncta que a nobis sunt male gesta, reducimus, et per hoc quod foris patimur magis intus quod fecimus dolemus, unde fit ut inter aperta uulnera corporis amplius nos abluat plaga secreta uentris, quia sanat nequitias praui operis occultum uulnus doloris. Hinc et Paulus ait: »Quando infirmor, tunc potens sum.« Quando enim sustinuit forinsecus flagella persecutionum, intrinsecus creuit dono spiritalium gratiarum.

»Laborauit diues in congregatione substantie, et  in requie sua replebitur bonorum suorum; laborauit pauper in diminutione uictus, et in fine inops fit.« Multis in locis Scripturarum laudantur diuitie, et in multis uituperantur, sed ubi laudantur, diuitie spiritales significantur; ubi autem uituperantur, corporales opes et nouice mundi damnantur cupiditates. Unde et in hoc capitulo alternatim de bonis et malis diuitiis disputans iuxta qualitatem personarum, primum laudat diuitem laborantem in congregatione diuitiarum, unde replebitur bonis in requie sua. Deinde uituperat pauperem, quia laborauit in diminutione uictus; et in fine inopiam consequetur, subiungens quanta mala sequantur auri et pecuniarum auaritia. Postea iterum laudat diuitem secundum Deum, qui inuentus est sine macula. Laborat  ergo iustus diues in congregatione spiritalis substantie, in meditando uidelicet sanctarum Scripturarum scientiam, et colligendo bonarum fructus uirtutum, pro quibus omnibus post finem presentis uite requiem eternam et remunerationem percipiet celestium premiorum. E contrario uero pauper scientia et inops, uirtute laborat, quotidie in terrenis cupiditatibus, pro quibus in fine non abundantiam celestis habebit gaudii, sed penas ac dolores sustinebit inferni.

»Qui aurum diligit, non iustificabitur, et qui insequitur consumptionem, replebitur ex ea.« Aurum possumus accipere pro omni pecunia et thesauro terreno, que ab amatoribus suis non nisi per  auaritiam colligitur, et per parcitatem in malum suum reseruabitur. Qui autem in hac ambitione presentem consumit uitam, eterna replebitur ignominia.

»Multi dati sunt in auri casus, et facta est in specie ipsius perditio illorum.« In casum auri datur, qui eius ambitione captiuus tenetur. Cuius species illi perditionem generat, quia ipsius amore ultra modum exardescere non formidat. Auaritia enim, ut ait Apostolus, idolorum est seruitus , et ubi cultores ac seruitores idolorum deputabuntur nisi in tartarum inferni? »ubi uermis eorum non moritur, et ignis non exstinguitur .« De quo protinus subiungitur:

»Lignum offensionis est aurum sacrificantium. ue  illis qui sectantur illud, et omnis imprudens deperiet in illo.« Offensio in Scripturis sacris et desolatio idolorum nuncupatur, quia in hoc descritur uerus Dei cultus, et maxime in falsa cultura Deus offenditur. Lignum enim offensionis est aurum sacrificantium, quia sicut Adam in ligni uetiti transgressione per serpentis suggestionem deceptus auare deorum plurimorum sublimatum sibi sperabat uenturum, ita auri amatores diuersorum errorum simulacris deseruientes animas suas quasi sacrificando demoniis immolant, ut plurimorum opum possessores fiant. Sed ue illis qui hanc sectantur pestem, quia imprudentes eternam sibi inde acquirunt damnationem. Potest et iuxta allegorie regulam in auro idolothyto hereticorum et philosophorum doctrina  accipi, que splendore nitet eloquentie, et curiosorum per omnia se portendit ruine. Qui autem eius amore captus non precauet latentis nequitie insidias, erroris et peccatorum laqueis constrictus perpetuas decidet in penas. Sed quid de electorum populo, qui diues est in diuina scientia et recta fide ac bonis operibus, consequenter dicat, uideamus.

»Beatus diues qui inuentus est sine macula, et qui post aurum non abiit, nec sperauit in pecunie thesauris. Quis est hic, et laudabimus eum? fecit enim mirabilia in uita sua. Qui probatus est in illo et perfectus est, erit illi gloria eterna. Qui potuit transgredi et non est transgressus, et facere mala et non fecit. Ideo stabilita sunt bona illius in Deo, et eleemosynas illius enarrabit ecclesia sanctorum.«  Beatus enim ille diues est, quem nulla obfuscat macula erroris, nulla ambitio coinquinat pecunie secularis. Fecit mirabilia in uita sua sacris uirtutibus operam dando, siue miraculis coruscantibus infirmis et debilibus sanitates prestando, quoniam in conditoris sui amore fideliter permansit, quotidie proficiendo, unde sibi restat quies perpetua, et celestis regni gloria eterna. Potuit enim iuxta datam sibi liberi arbitrii facultatem transgredi preceptum, et non est transgressus, et facere mala et non fecit. Non dico quod nunquam peccauerit, sed quod penitendo per gratiam conditoris sui omnium peccatorum suorum maculas diluerit. Ideo bona que in hac presenti gessit uita, stabilita ad remunerationis future  seruantur premia, et misericordie illius opera a generatione in generationem predicando enarrabit sanctorum Ecclesia.



CAPUT uII. De continentia ciborum.

»Supra mensam magnam sedisti, non aperias super illam faucem tuam prior.« Licet hec sententia historialiter continentiam nobis uideatur commendare, ut non per gule appetitum simus intemperantes in comedendo ac bibendo, sed sobrii et puri, tamen altiore sensu nos docet ut in meditatione legis Dei simus cauti ac prouidi. Mensa magna est copia Scripturarum diuinarum, super quam sedentes non debemus esse procaces, ut aliquid inde indigne sine doctore et sine preuio rapiamus, sed magis  tritam uiam sanctorum doctorum sequentes eorum disciplinis instructi regulam ueritatis teneamus, ne aliqua scrupulositate permoti dubia et incerta aliqua ibi esse putemus. Ideo subiungitur.

»Non dicas sic: Multa sunt, que super illam sunt; memento quoniam malus est oculus nequam. Nequius oculo quid creatum est? ideo ab omni facie sua lacrymabitur cum uiderit.« Non enim debemus credere ibi esse aliqua falsa, sed omnia uera ac summa ratione firmissima, licet traditio nequam hereticorum sensu peruerso illa maculare contendat, quorum intentione nefanda quid nequius reperitur, ideo in futura ultione, cum iusto iudice reuelante id patefactum fuerit, quod ante latebat, fletu perpetuo ac igne inexstinguibili cruciabitur.

 »Ne extendas manum tuam prior, et inuidia contaminatus erubescas.« Hoc est, ne presumptuose aliquid agas, uel ultra modum petulans, antequam discas manum ad scribendum mittas, ne per inuidiam diaboli errore contaminatus in futuro iudicio erubescas, dicente iudice: »Discedite a me, omnes qui operamini iniquitatem .«

»Ne comprimaris in conuiuio, uino, intellige rem proximi tui ex teipso.« Est uinum in quo est luxuria, est et uinum in quo est gratia. Cauendum ergo est nobis, ne contra Apostolum inebriemur uino in quo est omnis luxuria; et prudenter utendum est uino, in quo est gratie doctrina, ne forte ultra modum illud bibentes uelimus plus sapere quam oportet sapere, sed magis studeamus sapere ad sobrietatem.  Unde subsequitur:

»Utere quasi homo frugi his que tibi apponuntur, ut non cum manducas multum, odio habearis. Cessa prior causa discipline, et noli nimius esse, ne forte offendas. Et si in medio multorum sedisti, prior illis non extendas manum tuam, nec prior poscas bibere.« Multum decens est, et uirtuti dignissimum, ut homo Christianus sobrietatem diligat, omniaque temperanter agat, et ne quid nimis, ne forte offendat, ne si ultra mensuram temperantie excedat, in scandalum perpetue confusionis incidat. Conuenit ergo uiro disciplinis Euangelicis erudito, ut humilitatem ante omnia impendat, in meditatione Scripturarum cautus lector existat, fidem  rectam teneat, modum in selentia habere non negligat, ita ut caritatis regulam in ea per omnia seruandam esse sciat, et sic coram Deo placitus, et coram hominibus erit probatus.

»Quam sufficiens est homini erudito uinum exiguum, et in dormiendo non laborabis ab illo, et non senties dolorem.« Manifestum est quod parcus et tenuis uictus tam corpori quam anime utilis sit, et e contrario superfluus cibus uel potus egritudinem corporis generet, et anime sensum minua. De quo subiungitur

»uigilia, et cholera, et tortura uiro infrunito.« Unde Apostolus discipulum de moderatione uictus seruanda instruxit, dicens: Noli adhuc aquam bibere, sed modico uino utere propter stomachum, et  frequentes tuas infirmitates .« Sic et uinum spiritale si cum parcitate et mensura sumitur, certam anime quietem preparat; sic autem eius potio modum et rationem excedit, hominem in insaniam uertit, et a Deo recedere compellit, unde illi anxia cura, turbatio maxima et perpetua tortura succedunt, nec erit illi ullum remedium, qui post agnitam ueritatem elegit usque in finem heretice peruersitatis subsequi uestigium.

»Somnus sanitatis in homine parco, dormiet usque in mane, et anima illius cum ipso delectabitur.« Quantum ad historiam pertinet, salubrior est somnus illi qui parco utitur uictu, quam ei qui nimia comestione et potione gurgitat aluum. Ut superius ait: »uigilia, et cholera, et tortura egritudinem  gignit.« Mystice autem, is qui spiritalis uini sobrius potator est, in contemplatione ueritatis usque in mane resurrectionis suauiter conquiescit, et tunc in aduentu iudicis sui ad eterna premia inuitatus, perpetualiter in celesti regno fruetur bonis promissis; cui bono Propheta alacri mente aspirans ad ipsum Dominum ait: »Notas mihi fecisti uias uite, adimplebis me letitia cum uultu tuo, delectationes in dextera tua usque in finem .«

»Et si coactus fueris in edendo multum, surgere medio et euome, et refrigerabit te, et non adduces corpori tuo infirmitatem.« Aiunt medici quod homo ieiunus si uomitum faciat, stomachi uitia purget, et choleram minuat. Mystice autem, qui transgreditur mensuram in concupiscentiis carnis, et aggrauatur  eius delictis, necesse est ut per confessionem peccatorum feditatem euomat, et sic per ieiunium et castigationem corporis ad statum pristine sanitatis redeat.

»Audi me, fili, et ne spernas me, et in nouissimo inuenies mea uerba, in omnibus operibus tuis esto uelox, et omnis infirmitas non occurret tibi.« Admonet Sapientia ne perdamus nobis tempus indultum, sed in exercitio bonorum operum, et custodia mandatorum Dei totum illud consumamus, et sic in futura uita requiem animabus nostris inueniemus, Hoc est quod dicit: »In omnibus operibus tuis esto uelox, et omnis infirmitas non occurret tibi,« ut quidquid inuenerit manus nostra in hac presenti  uita instanter operemur, nec infirmitas tedii occupet nos; sed dum tempus habemus, operemur bonum ad omnes, quia nec tempus, nec ratio est operandi apud inferos, sed post finem presentis uite iusto iudice retribuente percipiet unusquisque propria corporis prout gessit siue bonum siue malum. Huic sententie simile est hoc, quod in Prouerbiis scriptum est: »uidisti uirum uelocem in opere suo, coram regibus stabit, nec erit ante ignobiles .« Scilicet quemcunque uelocem uideris in opere suo, id est, in opere bono, quod ei erat facere strenuum atque sollicitum, scito hunc in die nouissimi examinis coram apostolis, qui cum Christo mundum iudicaturi sedebunt, esse statutum, quia uidelicet eorum iussa seruauerit, neque in parte ignobilium doctorum,  quorum cauefecit errorem, hoc est, ad sinistram iudicis esse ponendum.

»Splendidum in panibus benedicent labia multorum, et testimonium ueritatis illius fidele.« Hec sententia uidetur iuxta historiam ad eleemosynarum largitatem nos exhortari: quoniam, iuxta apostolum Paulum, »qui parce seminat, parce et metet, et qui seminat in benedictionibus, de benedictionibus metet uitam eternam; hilarem enim datorem diligit Deus .« Spiritaliter autem qui panem uerbi Dei proximis suis fideliter expendit, et testimonium ueritatis coram beneuolis auditoribus non abscondit, a multis accipiet laudem benedictionis, et ab ipso Domino hauriet gratiam sempiterne mercedis. Hinc et in Prouerbiis scriptum est: »De fructu  oris uiri replebitur uenter eius, et genimina labiorum eius saturabunt eum .« E contrario uero quid de nereticorum peruersa doctrina subsequatur, audiamus:

»In nequissimo pane murmurabit ciuitas, et testimonium nequitie illius uerum est.« In nequissimo ergo dogmate hereticorum qui adulterantes uerbum Dei non pane uite, sed pane pascuntur mendacii, quidquid pestifer sermo eorum profert, quoniam uerum est testimonium quod de eis scriptum est: »Testis falsus non erit impunitus, et qui loquitur mendacium, peribit.«

»Delectantes in uino noli prouocare, multos enim exterminauit uinum.« Docet nos uir Ecclesiasticus, ne commisceamur ebriosis, quia faciles sunt ad irascendum.  »Multos enim exterminauit uinum,« hoc est, multos subuertit ebrietas, que et sensum minuit, iram excitat, libidinem inflammat, animi secretum per furorem aut amorem denudat. Unde subiungitur:

»Ignis probat ferrum durum, sic uinum corda superborum arguet in ebrietate potatum.« Hoc est, sicut ignis calore suo ferri duritiam emollit, et secundum nature sue uim illud excandescere facit, sic uinum in ebrietate potatum corda superborum ardore suo inflammans subito ad facinus perpetrandum prouocat, et superbe intentioni maiorem audaciam ad mali commissum tribuit.

»Aequa uita hominibus, uinum in sobrietate, si  bibas illud moderate, eris sobrius.« Non enim uinum moderate potatum equam uitam hominibus tollit, sed sobrietatem cum ceteris uirtutum ornamentis adducit. Quid autem mali ebrietas sectatoribus conferat, sequens sententia manifestat.

»Que uita est ei qui minuitur uino? quid defraudat uitam, mors.« uinum mortem, hoc est, ebrietatem uite interfectricem nuncupat, quia uiuacitas sensus inde minuitur, et egritudo corporis inde generatur. Quasi enim increpando ipsam mortem, cur uitam defraudet interrogat, quia nimiam potationem quasi hominis deceptricem uituperans damnat.



CAPUT uIII. De ebrietate.

»uinum in iucunditatem creatum est et non in  ebrietatem ab initio.« Ad hoc enim creator fructus terrenos condidit, ut homo qui a factore suo Dominus terre constitutus est, haberet inde temporalis uite alimentum, non sanitatis sue detrimentum. Unde de ipsis fructibus terre, hoc est frumento et uino ipse Conditor rerum et Redemptor hominum aptum mysterium faciens in corporis et sanguinis sui sacramentum conuertit. De quo in Propheta scriptum est: »uinum letificat cor hominis,« etc., »panis cor hominis confirmat .« Ut humana natura in utraque substantia haberet sue salutis nutrimentum, et inde uberiores gratias auctori suo referret, quo sibi omnibus bene ac utiliter prouisum esse sentiret.

»Exsultatio anime et cordis, uinum moderate potatum.«  »Eadem sepius repetit, ut eorum memoriam in auditorum suorum mentibus fortius figat, et uirtutum seriem decoremque magis illis commendet, uitiorum uero turpitudinem et noxietatem secundum possibilitatem suam funditus exterminet. Proinde adhuc addidit, et dicit:

»uinum multum potatum irritationem, et iram, et ruinas multas facit. Amaritudo anime uinum multum potatum, ebrietatis animositas imprudentis offensio: minorans uirtutem, et faciens uulnera.« Quid lucidius dici potuit, quam irritationem, iram et ruinas multas ex ebrietate nasci, amaritudinem anime inde generari, imprudentis animosam offensionem inde oriri, uirtutum seriem decrescendo minorari, et scelera uulnera multiplicari? Unde felix  est qui se cauet ab huiusmodi peste, et spem salutis sue in Domini constituit uoluntate. Custodit enim Dominus omnes diligentes se, et sperantes in eo misericordia circumdabit.

»In conuiuio uini non arguas proximum, et non despicias illum in iucunditate illius. uerba improperii non dicas illi, et non premas illum in repetendo.« Frequenter contingit ut homo fragilis modum excedat in bibendo, sed tamen ebrietatis uitium non sectatur in usu nefando, unde prohibet ut non arguamus proximum in conuiuio uini, nec despiciamus illum in iucunditate illius, nec improperii uerba conuiciando dicamus ei, sed magis iuxta Apostolum onera nostra inuicem portemus, et sic adimplebimus  legem Christi . In promptu enim habemus exemplum huiusmodi de Scripturis sacris. Quoniam Ne uino ebrium atque nudatum cum Cham medius filius eius derideret, maledictionem eternam promeruit: ita e contrario primus filiorum eius et ultimus, hoc est Sem et Iaphet benedictionem perpetuam possederunt, eo quod patris sui nuditatem uelauerunt, nec turpitudinem eius uidere uoluerunt . Similiter et altiori sensu Iudei qui morte Saluatoris nostri in cruce deriserunt, uitam et regnum simul perdiderunt. E contrario uero gentes, que passionem Christi condigne uenerabuntur, ab eo benedici in hoc seculo et in futuro promeruerunt.



CAPUT IX.  De rectoribus, episcopis, uel iudicibus.

 »Rectorem te posuerunt? noli extolli; esto in illis quasi unus ex ipsis.« Hec ecclesiastica et apostolica est doctrina, ut is qui dignitate preest aliis, humilitatis et mansuetudinis exemplum prebeat multis. Unde ipsa ueritas in Euangelio discipulos docuit, dicens: »Qui maior est uestrum, fiat sicut iunior; et qui precessor est, fiat sicut ministrator .« Hinc et Petrus pastores Ecclesie admonens ait: »Seniores ergo qui in uobis sunt, obsecro, consenior et testis Christi passionum, qui et eius, que in futuro reuelanda est, glorie communicator, pascite qui est in uobis gregem Dei, prouidentes non coacte, sed spontanee secundum Deum, neque turpis lucri gratia, sed uoluntarie; neque ut dominantes in cleris, sed forma  facti gregis ex animo, et cum appareurit princeps pastorum, percipietis immarcescibilem glorie coronam .«

»Curam illorum habe, et sic considera, et omni cura tua explicita recumbe: ut leteris propter illos, et ornamentum gratie accipias coronam, et dignationem consequaris congregationis.« Instantiam ergo docet predicationis, quia non cito debet quis securitatem promittere sibi quietis post inceptum laborem, sed instanter in illo usque in finem uite perseuerare, quatenus perfecto certaminis sui agone securus possit cum Apostolo dicere: »Bonum certamen certaui, cursum consummaui, fidem seruaui; in reliquo reposita est mihi corona  iustitie, quam reddet mihi Dominus in illa die iustus iudex, non solum autem mihi, sed et his qui diligunt aduentum eius .« Qualis autem sit merces sanctorum predicatorum in futura uita ostendit ipse Saluator, dicens: »Quis putas fidelis est dispensator et prudens, quem constituit Dominus per familiam suam, ut det illis in tempore tritici mensuram? Beatus ille seruus, quem cum uenerit dominus eius, inuenerit ita facientem. uere dico uobis, quia super omnia sua constituet illum que possidet .«

»Loquere maior natu, decet enim te primum uerbum, diligenti scientiam, et non impedias musicam.« Decet enim doctorem catholicum loqui  uerbum Dei cum omni fiducia quasi maiorem natu, non utique etatis corporee prouectu, sed sobrie mentis intellectu; et primum hoc semper attendat, ut eius sermo magis proficiat auditoribus suis ad eruditionem, quam fautoribus propter eloquentiam ad inanem fauorem. Sicut Paulus Thimotheum instruens docuit, dicens: »Testificor coram Deo et Christo Iesu, qui iudicaturus est uiuos et mortuos, et aduentum ipsius et regnum eius: predica uerbum, insta opportune, importune, argue, obsecra, increpa in omni patientia et doctrina .« Quid autem inanis eloquentia suis amatoribus conferat, subdendo manifestat: Erit enim tempus cum sanam doctrinam non sustinebunt, sed ad sua desideria coaceruabunt sibi magistros, prurientes auribus, et  a ueritate quidem auditum auertent, ad fabulas autem conuertentur.« Et quia discretionem Euangelii doctorem in predicatione sua oportet habere, ut ibi proferat sermonem, ubi se conspicit profectum facere posse, subiungit dicens:

»Ubi auditus non est, non effundas sermonem intempestiue, et importune noli extolli in sapientia tua.« Non est enim utile ibi sermonem multiplicando protelare, ubi considerat se nullum fructum in auditoribus inuenire. Unde quidam petarum ait:

Felix qui loquitur causam prudentis in aurem.
Dominus enim noster qui discipulis suis precepit, dicens: »Nolite dare sanctum canibus, neque mittatis margaritas uestras ante porcos, ne conuersi  disrumpant uos .« Hinc et Salomon in Prouerbiis ait: »Qui erudit derisorem, ipse facit sibi iniuriam; et qui arguit impium, generat sibi malum. Noli arguere derisorem, ne oderit te, argue sapientem, et diliget te. Da sapienti occasionem, et addetur ei sapientia. Doce iustum, et festinabit accipere .«

»Gemmula carbunculi in ornamento auri, et comparatio musicorum in conuiuio uini.« Omnium ardentium gemmarum principatum carbunculus habet: carbunculus autem dictus, quod sit ignitus ut carbo, cuius fulgor nec nocte uincitur; lucet enim in tenebris, adeo ut flammas ad oculos uibret. Carbunculum ergo comparat ad splendorem auri, et musicum melos ad conuiuium uini, quia sicut gemma  pretiosa adiuncta auri metallo duplicat splendoris decorem, ita dulcis melodia ad conuiuium uini adaucta multiplicat iucunditatem. Mystice autem aurum significat diuinam sapientiam, carbunculus sacrarum uirtutum gloriam. uinum gratiam spiritalem, et musica Euangelii predicationem. Sicut enim condecet diuine sapientie uirtutum fulgor, ita et spiritalis gratie condigna est uera predicatio uerbi. Cui comparationi etiam consequenter adiungit aliam similitudinem, hoc modo:

»Sicut in fabricatione auri signum est smaragdi, sic numerus musicorum in iucundo et moderato uino.« Smaragdus lapis est nimie uiriditatis, adeo ut herbas uirentes frondesque ac gemmas superet  omnes, inficiens circa se uiriditate repercussum erem, qui mero et uiridi proficit oleo, quamuis natura imbuatur. Cuius genera plurima, sed nobiliores Scythici. Secundum locum tenent Bactriani. Tertium Aegyptii. Significat autem animas fide semper uirentes, que quo magis aduersitate seculi  attentantur, eo amplius hereditatem immarcescibilem et eternam conseruatam in celis et mente concipere sperando, et in proximos satagunt spargere predicando. Que etiam calice Dominice passionis et interne pinguedine caritatis, qui per Spiritum sanctum datur, ad contemptum mundi proficiunt. Sicut enim in fabricatione auri adauget decorem splendor smaragdi, sic eruditionem uiri amplificat caritas recte fidei, que per  dilectionem operatur, et mysteria passionis Dominice condigno uenerantur sacramento.

»Audi tacens, et pro reuerentia accedet tibi gratia bona.« Postquam de spiritali letitia musicorum in conuiuio uini mystici disputauit, addidit de modetia sermonem, ne forte quis eum clamorem uocis uel risus cachinnum in predicto conuiuio exaltare uelle estimaret. »Audi, inquit, tacens, et pro reuerentia accedet tibi gratia bona.« Itaque quam bonum sit silentii reuerentia, ostendit legislator, dicens ad populum priorem: »Audi, Isrel, et tace.« Hinc et Salomon ait: »Fili mi, attende sapientiam meam, et prudentie mee inclina aurem tuam ut custodias cogitationes, et disciplinam labia tua conseruent .« E contrario uero dicit de  muliere extranea et aliena, que uerba sua dulcia facit: »Preparata est ad capiendas animas; garrula et uaga, quietis impatiens, nec ualens in domo consistere pedibus suis.« Hinc quoque Iacobus frater Domini in Epistola sua admonet, dicens: »Sit autem omnis homo uelox ad audiendum, tardus autem ad loquendum, et tardus ad iram .« Et item: »Nolite, inquit, plures magistri fieri, fratres mei, scientes quoniam maius iudicium sumitis; in multis enim offendimus omnes.« Si quis autem in uerbo non offendit, hic perfectus est uir. Unde et sapientia discipulum instruit, dicens:

»Adolescens loquere in tua causa uix cum necesse fuerit. Si bis interrogatus fueris, habeat caput responsum tuum. In multis esto quasi inscius, et  audi tacens simul et querens. In medio magnatorum non presumas; et ubi sunt senes, non multum loquaris.« Oportet ergo magistrum loqui et docere, discipulum uero conuenit tacere et audire. Et si quando contigerit eum loqui, pauca et rationabilia uerba proferat, ne uideatur plus loqui quam expedit. Hoc etiam ipse Dominus suo exemplo nos facere docuit, quando in Hierusalem duodecennis sedebat in medio doctorum audiens illos et interrogans. De quo continuo Scriptura subiungit, dicens: »Stupebant autem omnes super prudentia et responsis eius .« Doctor angelorum ante tricennale tempus in terra magister fieri noluit hominum, ut uidelicet precipitatis uim saluberrimi  timoris infunderet, cum ipse etiam qui labi non posset, perfecte uite gratiam non nisi perfecta etate predicaret. uigilanti itaque consideratione pensandum est quod cum iehsu annorum duodecim dicitur in medio doctorum sedens, non docens sed interrogans inuenitur. Quo exemplo scilicet ostenditur ne infirmus docere quis audeat, si ille puer doceri interrogando uoluit, qui per diuinitatis potentiam uerbum scientie ipsis suis doctoribus ministrauit. Si ergo sapientia diuina humanam naturam induens hominem sub exemplo docuit dicere et audire, quid humana presumptio superflua loquacitate appetit in uacuum garrire?

»Ante grandinem preibit coruscatio; et ante uerecundiam preibit gratia, et pro reuerentia accedet  tibi bona gratia.« Fulgor coruscationis preibit pondus grandinis, sic etiam nitor gratie precedit gratiam uerecundie, et auget pro reuerentia donum superne glorie.

»Et hora surgendi non te trices: precurre autem prior in domum tuam, et illic auocare, et illic lude, et age conceptiones tuas, et non in delictis et uerbo superbo. Et super his omnibus benedic Deum qui fecit te, et inebriantem te ab omnibus bonis suis.« Admonet ne simus tristes seu tardi in disciplina et meditatione sapientie, sed redeamus ad mentem nostram, et in domum conscientie nostre nos auocemus, et illuc per sobrias cogitationes uentilemus et ruminemus uerba Scripture sacre. Omninoque caueamus, ne cogitatio superba  subrepat nobis, et inde faciat nos reos coram Deo, estimantes quod sufficientes simus cogitare aliquid a nobis quasi ex nobis: sed sufficientiam nostram omnino ex Deo esse nouerimus, qui Spiritus sui dono fecit nos esse docibiles et intentos ad discendam sapientiam suam. Ipsum semper benedicamus qui fecit nos, et per gratiam suam bonis suis repleuit: cui sit honor, et gloria, et potestas in omnia secula seculorum. Amen.

»Qui timet Deum, excipiet doctrinam eius; et qui uigilauerit ad illum, inuenient benedictionem illius.« Hoc est indicium timoris Dei, quod homo diligenter meditetur legem eius, et humiliter excipiat doctrinam illius, sitque uigil et strenuus in custodia mandatorum eius, et sic procul dubio accipiet  benedictionem remunerationis illius.

»Qui querit legem, replebitur ab ea; et qui insidiose agit, scandalizabitur in illa.« Magna distantia est inter beneuolum legis Dei scrutatorem, et insidiosum recte doctrine captatorem; inter catholicum recte fidei sectatorem, et hereticum falsi dogmatis peruersum inuentorem. Ille enim quod iustum est iuste exsequitur, iste ueritatem in mendacrum subuertere nititur; ille deuotus uerbi Dei est auditor, iste malitiosus Scripturarum est interpretator; ille bona querens replebitur bonis, iste scaudala machinans scandalizabitur in illis. Unde et subditur:

»Qui timent Dominum, inuenient iudicium iustum,  et iustitiam quasi umen accendent. Peccator homo deuitabit coreptionem, et secundum uoluntatem suam inueniet comparationem.« Timentes ergo Dominum, qui iustitiam recte doctrine et bonorum operum quasi lumen ad instructionem proximorum suorum accendent, et coram multis lucescere facient, inuenient iudicium iustum: quoniam pro benefactis recipient celeste premium: e contra uero peccatores, qui deuitant et fugiunt salubrem correptionem, secundum peruerse uoluntatis sue electionem in gehenna ignis inuenient condignam peccatorum suorum recompensationem.

»uir consilii non disperdet intelligentiam.« Quanto homo prudentior est, tanto magis utitur consilio proximorum, et inde additur ei intelligentia,  et non minuetur scientia.

»Alienus et superbus non pertimescit timorem, etiam postquam fecit cum eo sine consilio, et suis insectationibus arguetur.« Qui ergo superba intentione alienum se facit a bonorum consiliatorum communicatione, non pertimescit Deum, qui timor et amor est fidelium. Et postquam sine consilio facto suo innitens aliquid nequiter fecerit, ex suis insectationibus reprehensibilis inuentus arguetur. Hic ergo locus ad catholicum hominem et hereticum potest transferri, quia bene catholicus et Deum timens omnia agit iuxta orthodoxorum magistrorum consilium, et sanctarum Scripturarum documentum; hereticus uero quia proprio nititur cogitatu, et peruersis non desistit adherere inuentionibus, postquam  stultitia eius patefacta furit, per sanctos predicatores sententiis diuinis cercebitur.



CAPUT X. Cum consilio facienda omnia, sed bona cum adiutorio Dei.

»Fili, sine consilio nichil facias, et post factum non penitebis.« Consilium est, ut quidam uolunt, deliberatio mentis, siue ratio sensus, seu iudicium. Hoc admonet, ut nichil sine discretione, ratione, et iudicio faciamus. At contra precipites cum bonorum actuum tempus preueniunt, meritum peruertunt, et sepe in malis corruunt, dum bona minime discernunt, qui nequaquam que et quando agant inspiciunt, sed plerumque acta, quia ita non debuerunt agere, cognoscunt. Unde per Salomonem dicitur:  »Palpebre tue precedant gressus tuos. .« Palpebre quippe gressus precedunt, cum operationem nostram consilia recta preueniunt. Qui enim negligit considerando preuidere quod facit, gressus tendit, oculos claudit, pergendo iter conficit, sed preuidendo sibimetipsi non attendit; atque idcirco citius corruit, quia quo pedem operis ponere debeat per palpebram consilii non attendit. Notandum autem quod huic sententie simile est illud, quod in Ecclesiaste scriptum est: »Melius est ergo duos esse simul, quam unum: habent enim emolumentum societatis sue, si unus ceciderit ab altero fulcietur. ue soli, quia cum ceciderit, non habet subleuantem se. Et si dormierint duo, fouebuntur mutuo: unus quomodo  calefiet? et si quispiam preualuerit contra unum, duo resistunt ei .« Describitur quid boni habeat amicorum contubernium, et commune solatium: quia alterius ruina alterius auxilio subleuatur, et curas domesticas atque ipsius quoque noctis requiem melius exigit ille, qui fidum amicum habet, quam qui solus opibus incumbit requisitis; et quanto duo uno differunt, si amore coniuncti sunt, tanto etiam trium contubernium plus ualere patet. Etenim uera caritas et nullo uiolata liuore, quanto augetur numero, tanto crescit et robore. Sed tamen sciendum quod multi sunt qui ineunt consilium, sed ueritatis et pacis non inuenient stabilimentum. Sicut in Euangelio legitur, quod Scribe et Pharisei »abeuntes consilium inierunt aduersum Iesum, ut  caperent eum in sermone .« Et item: »Principes sacerdotum consilium fecerunt, quomodo Iesum dolo tenerent et occiderent .« Unde in Psalterio, beatum uirum esse dicit, qui non abiit in consilio impiorum, et in uia peccatorum non stetit, et in cathedra pestilentie non sedit. Sed in lege Domini uoluntas eius, et in lege eius meditabitur die ac nocte .« Solummodo ergo salubre est consilium quod ex Spiritus sancti dono iuxta legem diuinam per fidelium, et Deum timentium profertur documentum.

»In uia ruine non eas, et non offendas in lapides, nec credas te uie laboriose, ne ponas anime tue scandalum.« uia ruine est heretica doctrina, in qua non est ambulandum, quia offensio erroris et  scelerum ibi consistit. Quod autem dicit: »Ne credas te uie laboriose, ne ponas anime tue scandalum,« ostendit quod infinitis et irrationabilibus non debemus insistere questionibus, ne forte in errorem corruamus, si ultra modum ea, que latent, perscrutari uelimus. Unde scriptum est: »Mel inuenisti, comede quod sufficit tibi, ne forte satiatus euomas illud .« Et item: »Qui confidit in cogitationibus suis, impie agit: et qui scrutator est maiestatis, opprimitur a gloria .« Utrumque enim docet, ut et caueamus alienos se qui errores, et propria ultra modum querentes et disputantes non condamus. Tertium quippe adhuc addit quod necessarium nobis est obseruare, ubi dicit:

»A filiis tuis caue, et a domesticis tuis attende.«  Ut caueamus etiam ne prauis actibus catholicorum et peruersis exemplis, quas falsi fratres et carnales quique in Ecclesia ostendunt, ad peccandum seducamur, quin potius illud sectemur, quod inferius subiungit, dicens:

»In omni opere tuo crede ex fide anime tue, hec est enim conseruatio mandatorum. Qui credit Deo, attendet mandatis, et qui confidit in illo, non minorabitur.« Quidquid enim agendum nobis est secundum catholice fidei regulam, illud temperare debemus et iuxta mandatorum Dei custodiam, quoniam qui ueraciter Deo credit, mandata eius custodit. Ceterum qui dicit se nosse Deum et mandata eius non custodit, mendax est : Qui  ergo confidunt in illo, non minorabuntur, nec a maligno scandalizabuntur. Unde per Prophetam dicitur: Qui confidunt in Domino sicut mons Sion, non commouebitur in eternum qui habitat in Hierusalem .« Et alibi: »Omnis, inquit, qui credit in illo, non confundetur .«



CAPUT XI. Timenti Dominum non occurrent mala sed pro meritis eternitatis premia.

 »Timenti Dominum non occurrent mala, sed in tentatione Deus illum conseruabit, et liberabit a malis.« Certum est quod timenti Domiminum non occurrent mala futura, que iniquis pro peccatis suis preparata sunt, sed in tentatione  Deus illum conseruabit, quia, iuxta beati Petri sententiam, »Nouit Deus pios de tentatione eripere: iniquos uero in diem iudicii cruciandos reseruare ;« liberauit enim Dominus electos suos a malis, quia defendit eos a malignorum spirituum suggestionibus nefandis et prauorum hominum actionibus peruersis, »immitit enim Dominus angelum suum in circuitu timentium eum iustorum, et eripiet eos .« Salus autem a Domino est, et protector eorum est in tempore tribulationis.

»Sapiens non odit mandata et iustitias, et non illidetur quasi in procella nauis.« Ille uero sapiens est, qui non odit sed diligit Dei mandata, et seruat iustitias eius; hic in naui Ecclesie positus non illidetur  procella persecutionem et turbine tentationum, sed per Iesum procellas tempestatum imperio sedantem et fluctus seui maris conculcantem liberabitur, et ad portum salutis perducetur.

»Homo sensatus credit legi Dei, et lex illi fidelis.« Si ille sensatus et sapiens est, qui credit legi Dei, omnino ille insensatus et stultus est, qui non credit et non obtemperat legi diuine: quia lex Dei fidelis est, et non est in illa ulla iniquitas, sed plena felicitas. Lex enim Domini, iuxta Psalmographi sententiam, est irreprehensibilis, »conuertens animas: testimonium Domini fidele, sapientiam prestans paruulis .«

»Qui interrogationem manifestat, parabit uerbum, et sic deprecatus exaudietur, et conseruabit  disciplinam, et tunc respondebit.« De sanctis doctoribus dicit, qui ut ad interrogata condigne respondere possint, preparant uerbum in corde suo, et deprecantur Dominum, ut ipse eis manifestet rei ueritatem, et conseruant digna operatione, que ipse iussit eis custodire; et sic meditando, orando, operando, condignum interrogantibus se prebent responsum. Sic enim Paulus discipulum docuit, dicens: »Sollicite cura teipsum probabilem exhibere Deo, operarium inconfusibilem, recte tractantem uerbum ueritatis .« Hinc et Petrus ait: »Dominum autem Christum sanctificate in cordibus uestris, parati semper ad satisfactionem omni poscenti uos rationem de ea que in uobis est spe et  fide .« E contra uero de stultis predicatoribus sequitur:

»Precordia fatui quasi rota carri, et quasi axis uersatilis cogitatus illius.« Sicut ergo rota carri et axis uersatilis instabili motu a summis ad ima, ab imis ad superiora se uergunt, sic stultorum precordia, et hereticorum cogitatio peruersa semper instabiles sunt; et aliquando hoc, aliquando uero illud cogitant, agunt, et docent, nec aliquid apud eos fixum et stabile manet, sed semper uario modo mutantur. Unde de eis scriptum est: »Stultus ut luna mutatur .« Et item: »Cor, inquit, stultorum dissimile erit .«

»Equus emissarius sicut amicus subsannator, sub omni supra sedente hinnit.« Comparationem elegantem  irrationalis animantis ad stultum amicum facit, quia sicut in bruto iumento nulla est ratio, ita et in falso amico nullus est equitatis ordo. Sicut enim equus lasciuus et superbiens hinnitu suo non discernit inter uerum dominum et alienum, sic stultus et derisor non discernit spiritu suo inter hypocritam et fidelem amicum; sed per oris officia, mentis equaliter utrique pandit secreta.

»Quare dies diem superat, et iterum lux lucem, et annus annum a sole? A Domini scientia separati sunt facto sole et preceptum custodiente.« Quia prius uituperauit stulti hominis imprudentiam, quoniam nullam in rerum dissimilitudine habuit distantiam, nunc a conditore uniuersorum ostendere uult in rebus omnibus esse ordinem decentissimum.  »Dies ergo diem superat, et lux lucem, et annus annum,« propter ascendentis et descendentis solis cursum, qui rigat ad meridiem, et flectitur ad aquilonem, lustrans uniuersa circuitu suo, et luminaribus minoribus radiis suis prestat splendorem, discernens tempora, dies et annos, quia in estate longiores et clariores dies reddit quam hieme, et annum lune et ceterorum siderum facit inter se ordinabiliter differentiam habere: quia ad hoc creatus est cum ceteris sideribus, ut essent in signa, et tempora, et dies, et annos, et hominibus qui legem Dei accepturi forent, certa festiuitatum demonstrarent tempora. Unde sequitur:

»Et immutauit tempora, et dies festos ipsorum, et in illis dies festos celebrauerunt ad horam. Ex  ipsis exaltauit et magnificauit Deus, et exposuit in numerum dierum.« Quid enim aliud Dominus in lege precepit de dierum, mensium et annorum obseruantia, nisi quod sol et luna cursu suo denotant? Inde Sabbatum, inde Neomenie, inde Phase, inde Pentecostes, inde mensis septimus, inde et annus septimus, inde et quinquagesimus ritu suo celebrantur, ut intelligamus omnia a Deo ordinabiliter esse constituta, et maxime illi hoc placere, quod secundum ordinem et rationem fit.

»Et omnes homines de solo et ex terra, unde creatus est Adam. In multitudine discipline Dominus separauit eos, et immutauit uias eorum. Ex ipsis benedixit et exaltauit; ex his sanctificauit,  et ad se applicauit; et ex ipsis exaltauit et humiliauit, et conuertit illos a separatione ipsorum.« Postquam de siderum dispositione et ordine temporum disputauit, de hominum quoque conditione subiunxit, ut intelligeremus omnia ordinatione subsistere Dei, nec aliquid in rerum uniuersitate confusum et inordinatum esse. »Et homines, inquit, omnes de solo et ex terra,« subauditur, fecit. Quia protoplastum parentem nostrum ex limo terre formauit, unde omne genus hominum originem duxit. Sed postquam ipsi multiplicari ceperunt, et quidam illorum uariis erroribus et peccatis se obligauerunt, discreuit inter eos, et separauit illos ab eis, qui in sua fide et iustitia perstiterunt; et eos qui digni fuerunt, benedixit: illos uero qui impie gesserunt,  eterna maledictione reos iuste damnauit. Unde Scriptura sacra numerat Abel, Enos, Enoch, Ne, Abraham, Isaac, et Iacob, et ceteros sanctos, qui diuino cultui rite insistebant, et uera religione uni Deo deuote seruiebant. Illos autem qui deserentes uerum Deum, falsis deseruiebant idolis, et multiplicibus sceleribus semetipsos obnoxios fecerunt, partim diluuio, partim pestilentie clade, et ueracium cultorum Dei gladio et deuastatione deleuit atque consumpsit. Ideo dicit, »Et conuertit illos a separatione ipsorum,« quia sua discretione illos distinxit, quibus pro benefactis premia condigna daret, et quibus pro malefactis iusta tormenta rependeret. In manu ergo potenti summus artifex operis sui iuxta uoluntatem suam distinctionem congruam effecit.  Unde subiungitur:

»Quasi lutum figuli in manu ipsius, plasmare illud et disponere. Omnes uie eius secundum dispositionem eius; sic homo in manu illius, qui se fecit, et reddet illi secundum iudicium suum.« In potestate ergo sua omnipotens conditor habens massam humane nature, unumquodque uas secundum uoluntatem suam fingit ac format, »nec est qui possit resistere uoluntati eius:« nec tamen eum quisquam iniustum dicere debet, quia omnia iuste et secundum ordinem facit. Unde Apostolus de prescientia Dei et potestate in Epistola ad Romanos disputans, in exemplum Iacob et Esau assumendo, quomodo unum secundum prescientiam suam elegerit, alterum secundum iudicium deseruerit, ne aliquis  iniuste factum esse crederet, inter cetera sic ait: »Quid ergo dicemus? nunquid iniquitas apud Deum? Absit.« Et non multo post: »An, inquit, non habet potestatem figulus luti, ex eadem massa facere aliud quidem uas in honorem, aliud uero in contumeliam?  Magna est iniquitas et presumptio respondere in aduersis hominem Deo, iniquum iusto, malum bono, imperitum perfecto, infirmum fortissimo, corruptibilem incorrupto, immortali mortalem, seruum nequam Domino optimo, creaturam conditori. In potestate enim auctoris est, qualem uelit condere creaturam. Unde et Deus cum omnes ex uno, atque ex eadem massa simus in substantia, et cuncti peccatores, aliis miseretur, et alios  despicit, sed non tamen sine iustitia; in figulo enim homine tantum est uoluntas iuxta liberum arbitrium, in Deo autem uniuersorum conditore semper iusta est uoluntas cum omnipotentia. Unde scriptum est: »Omnia quecunque uoluit fecit.« Scit enim cuius debeat misereri secundum prescientiam et predestinationem suam, et quem despicere secundum iustitiam et iudicium suum; nec enim summa iustitia aliquid uelle aut facere potest, nisi quod omnino iustum est. Unde dicitur:

»Omnes uie secundum dispositionem eius: sic homo in manu illius qui se fecit, et reddet illi secundum iudicium suum.« Deus enim, quia omnium est parens, ideo nulli male uult. Quia ergo fecit, incolumia uult manere, nec competit ei ut iniustus  sit; cuius beneuolentia tanta apparet, ut non solum faceret esse que non erant, uerum ea ipsa uita eterna donaret et gloria; ut opus eius aliquid maiestatis eius simile haberet. Qui ergo tam prouidus et bonus est, ambigi non debet quia iustus est.

»Contra malum bonum est, et contra mortem uita: sic et contra uirum iustum peccator. Et sic intuere in omnia opera Altissimi. Duo et duo, et unum contra unum.« Diligens inuestigator operum Dei et pius scrutator uiarum eius inuenit in rerum ordine distantiam, et quamdam inter se contrarietatem, sed tamen sapientia Dei mirabiliter ordinatam. Unde dicit: »Contra malum bonum est, et contra mortem uita: sic et contra uirum iustum  peccator.« Non est ergo mali Deus conditor, de quo scriptum est: »uidit Deus cuncta que fecerat, et erant ualde bona :« Nec mortis est auctor: de quo alibi legitur: »Deus mortem non fecit, nec letatur in perditione morientium :« sed uniuersitatis mirabilis et inenarrabilis ipse est ordinator. Aliud est enim esse naturam, aliud uitium; aliud essentiam, aliud defectum; aliud speciem, aliud priuationem. Dico esse omnia bona, et addo, ut fiat planius, inquantum sunt. Omnia ergo que sunt, inquantum sunt, id est inquantum nature, inquantum essentie, inquantum substantie sunt, uel si quo alio uerbo eadem res planius enuntiatur, ex Deo esse dicimus. uitia uero essentiarum, que priuantur specie ac pulchritudine, non est esse Deo. Si queris  unde sint, diligenter attende quid faciant. Ut enim natura queque res non aliud quam esse cogitur, ita uitium  in contrarium repellitur, id est, ut non sit, et pessime id quod est pereat. Unde uitiosissimum pessumdatum et perditum, quanquam et hoc usitatum nequissimorum nomen est, quia iam perditi uocantur, et ipsa nequitia de nichilo asseritur traxisse uocabulum, et reuera tendit ad nichilum.

»Ego nouissimus euigilaui, et quasi qui colligit racemos post uindemiatores. In benedictione Dei et ipse speraui: et quasi qui uindemiant repleutorcular.« Custos humilitatis non se arroganter uoluit ostentare, sed tamen uoluit de se omnino ueritatem  non reticere; noluit enim se antiquis scriptoribus sacrorum librorum, quos uini spiritalis uindemiatores uocat, aliquo modo preferre, sed tamen non negauit se eorum cooperatorem esse. Dicit se nouissimum uigilare, et in benedictione Dei sperare, et ob hoc quasi uindemiatorem torcular replere, ut ostenderet gratiam sibi diuinam sicut et ceteris patribus adesse, ut fructum scientie abundanter proferret. Similiter et Paulus apostolus humilia de semetipso sentiens, tamen gratiam Dei sibi collatam noluit celare: qui narrans in Epistola sua quomodo Christus post resurrectionem discipulis apparuit, de semetipso ita subiunxit, dicens: »Nouissimo autem omnium tanquam abortiuo uisus est et mihi. Ego enim sum minimus apostolorum, qui non sum dignus uocari  apostolus, quoniam persecutus sum Ecclesiam Dei. Gratia autem Dei sum id quod sum, et gratia eius in me uacua non fuit, sed abundantius illis omnibus laboraui: non autem ego, sed gratia Dei mecum .«

»Respicite quia non solum mihi laboraui, sed omnibus exquirentibus disciplinam.« Doctor catholicus non solum in labore suo sibi utilis est, dum querendo et meditando lucem acquirit sapientie, sed etiam aliis profectuosus, cum in doctrinis suis eis exhibet correctionem uite et molestiam discipline.

»Audite me, magnates, et omnes populi et rectores Ecclesie, auribus percipite. Filio et mulieri, fratri et amico non des potestatem super te in uita tua; et non dederis alii possessionem tuam, ne  forte peniteat te, et depreceris pro illis.« Omnes quippe communiter, id est, magnos et paruos, rectores et subditos, nobiles et ignobiles admonet, ut iuris sui rationem non omittant, quia non aliter uite sue habere possunt pacem et quietem. Quisquis enim auctoritatem primatus sui irrationabiliter perdit, semetipsum in despectionem et angustiam mittit; qui autem locum suum recta fide, sana doctrina, et bonis operibus seruat, semetipsum custodit, et filios atque discipulos suos in ordinem discipline et profectum uirtutum dirigit. Unde subiungitur:

»Dum adhuc superes et aspiras, non immutabit te omnis caro. Melius est enim ut filii tui te rogent, quam te respicere in manus filiorum tuorum.  In omnibus operibus tuis precellens esto, ne dederis maculam in gloria tua. In die consummationis dierum uite tue, et in tempore exitus tui distribue hereditatem tuam.« Hec omnis ratio et patres historialiter docet, quomodo filiis suis rite presint, et cum disciplina illos nutriant, quousque ad perfectam etatem uenerint, ut digni heredes parentum suorum post discessum illorum possint existere; et rectores Ecclesie spiritaliter instruit, ut dignitatem ordinis sui cum auctoritate rationabili et iusto moderamine usque ad finem teneant; et sic bene enutritos discipulos utiles heredes sui laboris relinquant. Inter hec tamen sciendum, quod humana mens plerumque extollitur, etiam cum nulla  potestate fulcitur: quanto magis in altum se erigit, cum se ei etiam potestas subiungit? quam tamen potestatem recte dispensat, qui sollicite nouerit et sumere ex illa quod adiuuat, et expugnare quod tentat, et equalem se cum illa ceteris cernere, et tamen se peccantibus zelo ultionis anteferre. Summus itaque locus bene regitur, cum is qui preest, uitiis potius quam fratribus dominatur; sed cum delinquentes subditos prepositi corrigunt, restat necesse est ut sollicite attendant quatenus per disciplinatus debitum delicta quodam iure potestatis feriant, sed per humilitatis custodiam, equales se ipsis fratribus, qui corriguntur, agnoscant. Solerter quippe intuendum, ne dum immoderatius custoditur uirtus humilitatis, soluantur iura regiminis; et dum  prelatus quisque plus se quam decet deiicit, subditorum uitam stringere sub discipline uinculo non possit. Teneant ergo rectores exterius quod pro aliorum utilitate suscipiunt, seruent interius quod de sua estimatione pertimescunt; sed tamen quibusdam signis decenter erumpentibus eos apud se humiles etiam subiecti deprehendant, quatenus et in auctoritate eorum, quod formidant uideant, et de humilitate quod imitentur agnoscant. Studeant igitur sine intermissione qui presunt, ut eorum potentia quanto magna exterius cernitur, tanto apud eos interius deprimatur: ne cogitationem uincat, ne in delectationem sui animum rapiat, ne iam sub se mens eam regere non possit, cui se libidine dominandi supponit. Inter hypocritas enim iure deputatur,  qui ex similitudine discipline ministerium regiminis uertit in usum dominationis; et tamen nonnunquam grauius delinquitur, si inter peruersos plus equalitas quam disciplina custoditur . Quia enim falsa pietate superatus Heli ferire delinquentes filios noluit, apud districtum iudicem semetipsum cum filiis crudeli damnatione percussit. Proinde rectores et magistri Ecclesie rite ordinem suum teneant, et cum disciplina subditos sibi regant atque custodiant, ut dum bene ministrauerint, gradum sibi bonum acquirant, et regnum eternum pro bonis meritis, Christo tribuente, in fine uite suscipiant.



CAPUT XII. De disciplina seruorum.

 »Cibaria et uirga et onus asino: panis et disciplina et opus seruo. Operatur in disciplina, et querit requiescere: laxa manus illi, et querit libertatem. Iugum et lorum curuant collum durum, et seruum inclinant operationes assidue. Seruo maleuolo tortura et compedes, mitte illum in operationem ne uacet: multam enim malitiam docuit otiositas. In opere constitue eum, sic enim condecet illum. Quod si non obedierit, curua illum compedibus, et non amplifices super omnem carnem: uerum sine iudicio nichil facias graue.« Hic de disciplina seruorum disputat, qui aliquando degeneres animos peruersis moribus ostendunt; sed tales necesse est ut dominorum suorum constringantur  seueritate, nec peccando illicita fruantur libertate. Non est enim in eis conditio nature despicienda, sed improbitas morum cercenda, ut sciant se subditos esse debere, et non proterua superbire uoluntate. Illi enim recte dicuntur serui, qui se uitiorum subigunt dominationi; illi uero qui se ad obediendum subdunt iustitie et equitati, et ueritatem recte tenent catholice fidei, illi per omnia ascribendi sunt huic libertati, qua Christus liberauit nos, qui in Euangelio ait: »Si ergo filius uos liberauerit, uere liberi estis .« Nam ut quidam petarum ait:

Libertas nulla est melior maiorue potestas,
   Quam seruire Deo, cui bene seruit amor.
 Describitur ergo hic sapientia dictante, qualis esse debet seruilis nutritura, et qualis erga indomitos discipline strictura, ita ut habeant uictum et uestitum, et non otiose uagandi illis concedatur otium, quoniam otiositas inimica est anime. Sed quoniam cum mensura debent fieri omnia, inde subiungitur:

 »Si est tibi seruus fidelis, sit tibi quasi anima tua; quasi fratrem, sic eum tracta, quoniam in sanguine anime comparasti eum. Si leseris illum iniuste, in fugam conuertetur; et si extollens discesserit, quem queras, et in qua uia queras illum, nescis.« Superius serui boni conscripserat legem, ita dicens: Non ledas seruum operantem in ueritate, neque mercenarium dantem animam suam. Seruus sensatus sit tibi dilectus quasi anima tua, non defraudes illum libertate, neque inopem derelinquas illum, etc.« In quo ostenditur quia eiusdem nobiscum sunt nature, si beneuoli sint et obedientes, quod ita tractandi sunt ut fratres; si autem duri et superbi condigna sint pena et disciplina cercendi. Quod autem dicit, ut fratrem esse eum  tractandum, quoniam ex sanguine comparauimus eum, significat quod naturam communem in eo diligere debemus, et si necesse est, animam nostram pro eis sicut fratribus esse ponendam. Non enim hominem debemus odisse et persequi, sed uitiis, que nocent homini et ad interitum, si preualuerint, certum trahunt, omnino nobis est resistendum.



LIBER OCTAuUS.



CAPUT PRIMUM. De somniis non credendis, nec acquiescendum spebus illorum, quia Sapientia docet diuinationes et auguria  errorum mendacia esse, et somnia maleficentium uanitates esse.

 »uana spes, et mendacium uiro insensato; et somnia extollunt imprudentes. Quasi qui apprehendit umbram, et persequitur uentum: sic et qui attendit ad uisa mendacia. Hoc secundum hoc uisio somniorum: ante faciem hominis, similitudo alterius hominis. Ab immundo quis mundabitur? et a mendace quid uerum dicetur? Diuinatio erroris et auguria mendacia, et somnia malefacientium uanitas est. Et sicut parturientis, cor tuum phantasias patitur, nisi ab Altissimo fuerit emissa uisitatio, ne dederis in illis cor tuum: multos enim errare fecerunt somnia, et  exciderunt sperantes in illis.« Insinuat quod uisa somniorum sepe per mendacium malignorum spirituum homines deludant, et credentes sibi in errores noxios mittant, si non caute ea discernere curauerint. Unde premonet, dicens: »Ab immundo quis mundabitur? et a mendace quid uerum dicetur? Diuinatio erroris et auguria mendacia, et somnia malefacientium uanitas est.« Unde in lege ita preceptum est: »Non obseruabitis somnia, neque diuinationes et auguria sequemini .« Sed quia aliquando reuelationes per somnia fiunt, sicut in diuinis libris sepius demonstratum inuenimus: non ingratum estimo lectori, si beati Gregorii uerba de discretione somniorum in hoc opusculo nostro ponamus, qui Petro Diacono suo sciscitanti, utrum  hoc, quod per nocturnas uisiones ostenditur, debeat obseruari, ita respondet, dicens: »Sciendum, Petre, est quia sex modis tangunt animum imagines somniorum:  aliquando namque somnia uentris plenitudine uel inanitate, aliquando illusione, aliquando cogitatione simul et illusione, aliquando reuelatione, aliquando autem cogitatione simul et reuelatione generantur. Sed duo que prima diximus, omnes experimento cognoscimus: subiuncta autem illis, quod in sacre Scripture paginis inuenimus.« Somnia etenim nisi plerumque ab occulto hoste per illusionem fierent, nequaquam hoc uir sapiens indicaret, dicens: »Multos enim errare fecerunt somnia, et exciderunt sperantes in illis, uel certe non augurabimini, nec obseruabitis somnia. Quibus profecto uerbis cuius sint detestationis ostenditur, que auguriis coniunguntur. Rursum nisi aliquando ex cogitatione simul et illusione procederent,  uir sapiens minime dixisset: »Multas curas sequuntur somnia:« et nisi aliquando somnia ex mysterio reuelationis orirentur, Ioseph preferendum se per somnia fratribus non uideret ; nec Marie sponsum, ut ablato puero in Aegyptum fugeret, per somnium angelus admoneret . Rursum nisi aliquando somnia a cogitatione simul et reuelatione procederent, nequaquam Daniel propheta Nabuchodonosor uisionem disserens a radice cogitationis inchoasset, dicens: »Tu, rex, cepisti cogitare in stratu tuo quid esset futurum post hec, et qui reuelat mysteria ostendit tibi que uentura sunt .« Et paulo post: »uidebas, et ecce quasi statua una grandis, statua  illa magna, et statura sublimis stabat contra te, etc. .« Daniel itaque dum somnium et implendum reuerenter, et ex qua ortum sit cogitatione manifestat, patenter ostenditur, quia hoc plerumque ex cogitatione simul et reuelatione generetur. Sed nimirum cum somnia tot rerum qualitatibus alternentur tanto eis credi difficilius debet, quanto et ex quo impulsu ueniant facilius non elucet. Sancti autem uiri inter illusiones atque reuelationes ipsas uisionum uoces aut imagines quodam intimo sapore discernunt, ut sciant uel quid a bono spiritu percipiant, uel quid ab illusione patiantur. Nam si erga hec mens cauta non fuerit, per deceptorem spiritum multis se uanitatibus immergit, qui nonnunquam solet multa uera predicere, ut ad extremum ualeat  animam ex uana aliqua falsitate laqueare: sicut cuidam nostro nuper certum est contigisse, qui dum somnia uehementer attenderet, ei per somnium longa spatia huius uite promissa sunt; cumque multas pecunias pro longioris uite stipendiis collegisset, ita repente defunctus est, ut intactas omnes relinqueret, et ipse secum nichil ex bono opere portaret.

»Sine mendacio consummabitur uerbum legis et sapientia in ore fidelis complanabitur.« Spretis somniorum fictionibus uir sapiens hortatur magis credendum esse doctrine sapientie, que in ore fidelis uiri complantata sine mendacio consummat uerbum, quam inani fallacie peruersorum. Illud enim omnino tenendum et seruandum est, quod lex diuina et Euangelium docet; et neque ad dexteram, neque  ad sinistram ab eo declinandum est, quia Spiritus sancti distributione, que ibi scripta continentur, ad salutem humani generis in mundum directa sunt. Sed quia alii sunt qui spiritibus erroris decepti uana sequuntur somnia, alii uero falsam doctrinam sequuntur hereticorum, ideo in sequentibus admonet, ut qui ex diuinis libris didicit ueritatem, et expertus est in hereticis et eorum sequacibus diaboli preualere falsitatem, inde se separet et diuinorum librorum magisterium per omnia sequatur.

»Qui non tentatus est, quid sit? uir in multis expertus, cogitauit multa; et qui multa didicit, enarrabit intellectum. Qui non est expertus, pauca recognoscit.« Tentatio hic experientiam significat  tribulationis, que electis exhibetur ad probationem; sicut scriptum est: »uasa figuli probat fornax, et homines iustos tentatio tribulationis .« Quanto enim quis tribulationis experitur labores, si in fide perstiterit et patientiam seruauerit, tanto contra alios labores in tolerantie uirtute fortior erit et qui multa didicit, id est, multa sanctarum Scripturarum mysteria in sinu mentis sue colligit, ipse aliis uerbum sani intellectus et spiritalis consolationis rite enarrare ualebit. Unde et Paulus ait: »Benedictus Deus et Pater Domini nostri Iesu Christi, pater misericordiarum, et Deus totius consolationis, qui consolatur nos in omni tribulatione nostra, ut possimus et ipsi consolari eos, qui in omni  pressura sunt per exhortationem, qua exhortamur et ipsi a Deo : quoniam sicut abundant passiones Christi in nobis, ita et per Christum abundat consolatio nostra. Idem alibi ad eosdem Corinthios ait: »Notam autem facimus uobis, fratres, gratiam Dei, que data est in ecclesiis Macedonie, quod in multo experimento tribulationis abundantia gaudii ipsorum fuit, et altissima paupertas eorum abundauit in diuitias simplicitatis eorum. Tribulatio enim patientiam operatur; patientia uero probationem; probatio uero spem; spes autem non confundit; quia caritas Dei diffusa est in cordibus nostris per spiritum sanctum, qui datus est nobis : »Qui ergo non habet tribulationis experientiam, nec uirtutum ipse potest habere  copiam. Ideo dicit: »Qui non est expertus, pauca recognoscit.«

»Qui autem in multis factus est, multiplicauit malitiam suam.« Quid enim uult insinuare in eo quod dicit, »Qui in multis factus est, multiplicauit malitiam suam,« nisi quod ille qui mutabilis est mente, et per multas curas ac sollicitudines seculi diuisus, instabilis est, actione multorum uitiorum criminibus sepe fit obnoxius? uel aliter, qui unitatem fidei perdendo multiplices hereticorum sectas delusus sequitur, multorum scelerum impietatibus implicatus perniciose deseruit, et malitiose mentis multam nequitia ostendit.

»Multa uidi errando, et plurimas uerborum consuetudines.«  Hoc demonstrat, quod qui intenta mente meditatur Scripturam sacram, et humili corde deprecatur Deum, ut per gratiam Spiritus sui earum sibi tribuat intelligentiam, hic rerum scientiam ac uerborum ipso donante percipiet copiam, et quod gratiam sepe comitatur persecutionis angustia. Inde subiungit:

»Aliquoties usque ad mortem periclitatus sum horum causa, et liberatus sum a gratia Dei.« uirtus enim in infirmitate perficitur. Unde et Paulo apostolo datus est stimulus carnis sue, angelus Satane, ut eum colaphizaret , et non tam sibi quam ceteris Euangelii predicatoribus multe illate sunt a persecutoribus iniuriarum molestie, ut earum contritione admoniti humilitatis  bonum non perderent, et gratiam uirtutum conseruarent. Dominus autem electos suos liberat ab omni angustia, et non derelinquet omnes qui sperant in se. Unde subiungitur.



CAPUT II De timentibus Dominum.

»Spiritus timentium Deum queritur, et in conspectu illius benedicitur. Spes enim illorum in saluantem illos, et oculi Dei in diligentes se.« Prope est enim Dominus omnibus inuocantibus se in ueritate; et spiritus, hoc est, uoluntates timentium se conspicit, et eorum orationes exaudiet, tribuens eis benedictionem supernam; et saluos faciet eos, conferendo illis uitam eternam. Custodit omnes  diligentes se, et omnes inimicos eorum disperdet. Unde et semetipsos consolantur, et de futura remuneratione spe certa gratulantur, dicentes cum predicto doctore gentium: »Licet is qui foris est noster homo corrumpatur, tamen is qui intus est renouatur de die in diem. Id enim quod in presenti est momentaneum et leue tribulationis nostre, supra modum in sublimitate eternum glorie pondus operatur in nobis: non contemplantibus nobis que uidentur, sed que non uidentur. Que enim uidentur, temporalia sunt: que autem non uidentur, eterna sunt . Scimus enim quoniam si terrestris domus nostra huius habitationis dissoluatur, quod edificationem ex Deo habemus, domum non manufactam, eternam in celis  .

»Qui timet Dominum nichil trepidabit, et non pauebit; quoniam ipse est spes eius.« Qui enim timet et spem in illo habet, quomodo hostium minas et persecutiones horret? Unde et Petrus apostolus hortatur, dicens: »Timorem autem eorum ne timueritis, et non conturbemini. Dominum autem Christum sanctificate in cordibus uestris .«

»Timentis Deum beata est anima. Ad quem respicit, et quis est fortitudo eius? Oculi Domini super timentes eum, protector potentie, firmamentum uirtutis, tegimen ardoris et umbraculum meridiani, deprecatio offensionis et adiutorium casus, exaltans animam, et humilians  oculos, dans sanitatem, et uitam et benedictionem.« Cum ait timentis Deum beatam esse animam, testatur quasi nescius ad quem ipsa anima respiciat, et quis sit fortitudo eius interrogat, cui tamen interrogationi ipse statim respondit. Que figura Grece erotema dicitur: quando interroganti fit apta responsio. Dicit enim: »Oculi Domini super timentes eum,« hoc est, intuitus misericordie eius super credentes in eum: ipse est protector potentie ab omni aduersitate protegens eos. Firmamentum uirtutis confortans illos. Ipse est tegimen eorum contra ardorem tentationis, et umbraculum contra ualidum estum persecutionis: hoc enim meridiem significat. Ipse est propitiatio delens delicta offensionis: hic prebet adiutorium suis ne cadant in peccatis  maximis, exaltans animas fidelium suorum in culmine perfectionis, et illuminans oculos mentis eorum, prebens eis gratiam interne contemplationis. Dat ipsis sanitatem incorruptionis, uitam immortalitatis, et benedictionem perpetue hereditatis. »uenite, inquit, benedicti Patris mei, percipite regnum quod uobis paratum est ab origine mundi .«



CAPUT III. Sapientia precipit de iniustis rebus non esse immolandum, id est, offerendum, uel eleemosynam faciendam de aliorum detrimentis.

»Immolantis ex iniquo oblatio est maculata; et non sunt beneplacite subsannationes iniustorum.  Dominus solus sustinentibus se in uia ueritatis et iustitie.« Disputaturus de oblationum qualitate primo demonstrat, ut immolatio ex iniquo lucro oblata despecta et detestabilis sit coram oculis Dei, quam etiam nuncupat subsannationem iustorum, quia quasi irrisio fit ante Deum, quando id quod malum est Deo gratum esse arbitratur. Cum diuina maiestas non aliud donum accepto fert, nisi quod ex iusta acquisitione secundum regulam ueritatis per fidem ueram et dilectionem illi offertur.

»Dona iniquorum non probat Altissimus, nec respicit in oblationes iniquorum, nec in multitudine sacrificiorum eorum propitiabitur peccatis.« Certum est quod ille qui iniquitatem facit,  et peccatum uitare non curat, gratam oblationem Deo offerre non potest, nec ueniam promereri delicti; sed qui fugit uitia, et digna penitentia ac lacrymarum effusione delere sua studet peccata, hic Deo acceptabilia offert munera, quia »sacrificium est Deo spiritus contribulatus, cor contritum et humiliatum Deus non spernit .« Aliter: Hoc loco reprobantur oblationes carnales Iudeorum, que post Christi aduentum non Deo, sed demoniis offerebantur. Qui non timentes sanguinem prophetarum et apostolorum fundere, uictimarum suarum Deo sperabant multitudinem placere, cum iamdudum eorum immolationes per Isaiam Dominus reprobaret, dicens: »Quo mihi multitudinem uictimarum uestrarum? dicit Dominus. Plenus sum; holocausta  arietum, adipem pinguium, et sanguinem uitulorum, et agnorum et hircorum nolo. Cum ueniretis ante conspectum meum, quis quesiuit hec de manibus uestris, ut ambularetis in atriis meis? Ne offeratis ultra sacrificium frustra: incensum abominatio est mihi. Neomeniam et sabbatum et festiuitates alias non feram: iniqui sunt cetus uestri. Calendas uestras et solemnitates uestras odiuit anima mea. Facta sunt mihi molesta, laboraui sustinens; et cum extenderitis manus uestras, auertam oculos meos a uobis; et cum multiplicaueritis orationem, non audiam: manus enim uestre sanguine plene sunt. Lauamini, mundi estote, auferte malum cogitationum uestrarum ab oculis meis, quiescite agere peruerse, discite benefacere, querite iudicium,  subuenite oppresso, iudicate pupillo, defendite uiduam. Et uenite, et arguite me, dicit Dominus. Si fuerint peccata uestra ut coccinum, quasi nix dealbabuntur; et si fuerint rubra quasi uermiculus, uelut lana alba erunt. Si uolueritis et audieritis me, bona terre comedetis. Quod si nolueritis, et me ad iracundiam prouocaueritis, gladius deuorabit uos, quia os Domini locutum est .« Quale autem sacrificium Deo placeat, per Psalmistam ipse Dominus declarat dicens: »Sacrificium laudis honorificabit me, et illic iter est in quo ostendam illi salutare Dei .«

»Qui offert sacrificium ex substantia pauperum, quasi qui uictimat filium in conspectu patris sui.« Quid namque esse intolerabilius potest, quam mors  filii ante oculos patris? Hoc itaque sacrificium quanta ira aspiciatur ostenditur, quod orbati patris dolori comparatur, et tamen plerumque quanta tribuunt, pensant, quanta autem rapiunt, considerare dissimulant: quasi mercedem numerant, et perpendere culpas recusant. Audiant itaque quod scriptum est: »Qui mercedes congregauit, misit eas in pertusum sacculum .« In sacculo quippe pertuso uidetur quando pecunia mittitur, sed quando amittitur non uidetur. Qui ergo quanta largiuntur aspiciunt, sed quanta rapiunt non perpendunt, in pertuso sacculo mercedes mittunt: quia profecto has in spem sue fiducie intuentes congerunt, sed non intuentes perdunt.

»Panis egentium, uita pauperis est; qui defraudat  illum, homo sanguinis est.« Quia pauper non diuitias congregat, sed uictus necessaria parat: qui hoc ei tollit, unde uiuere debuit, quasi sanguinem eius fundando interimit. Unde et sequitur:

»Qui aufert in sudore panem, quasi qui occidat proximum suum.« In sudore enim uultus sui pauper sibi acquirit panem; sed qui hunc sibi per uiolentiam tollit, proximum suum rapacitatis gladio interficit. Unde huiusmodi oblatio Deo gratia non erit, quia non suo labore, sed alieno damno acquiritur; uiolenter enim exquirit, que misericorditer largiatur. Sed aliud est pro peccatis misericordiam facere, aliud pro misericordia facienda peccare: que iam  nec misericordia nuncupari potest, quia ad dulcem fructum non proficit, que per uiros pestifere radicis amarescit. Hinc est enim, quod ipsa etiam sacrificia per prophetam Dominus reprobet, dicens: »Ego Dominus diligens iudicium, et odio habens rapinam in holocaustum .« Hinc iterum dicit: »Hostie impiorum abominabiles, quia offeruntur ex scelere .« Qui sepe quoque et indigentibus subtrahunt, que Deo largiuntur.

»Qui effundit sanguinem, et qui fraudem facit mercenario, fratres sunt.« Fratres eos dicit non generatione, sed scelerum imitatione, et peccatorum similitudine. Ideo quoque sepius repetit sanguinis effusionem in comparatione rapine et fraudis, ut ex reatu homicidii quod omnibus patet grauissimum  scelus esse, alia que minus noxia esse uidebantur, immania et morti perpetue digna agnoscantur.

»Unus edificans et unus destruens, quid prodest illis nisi labor? Unus orans et unus maledicens, cuius uocem exaudiet Dominus?« Hoc est, quod superius dixit, Deo sacrificium acceptabile non esse, quod ex rapina quis illi studet offerre. Is ergo qui offert munus ex scelere, uidetur sibi uirtutum edificium preparare, et non perpendit hoc opus largitatis non esse, sed crimen auaritie. Unus orat, quasi pro suo facto Deum benedicendo: alter querimoniam paupertatis sue profert ad Dominum uoces exaltando. Et ideo horum oratio cum odore suauitatis ad Dominum non ascendit, quia concordia  dilectionis eam ad aures diuine pietatis non producit.

»Qui baptizatur a mortuo, et iterum tangit illum, quid proficit lauatio illius? sic homo qui ieiunat in peccatis suis, et iterum eadem faciens, quid proficit humiliando se? orationem illius quis exaudiet?« Baptizatur quippe a mortuo qui mundatur fletibus a peccato, sed post baptismum mortuum tangit, qui culpam post lacrymas repetit. Sed quid proficit lauatio illius, cum non permanet emundatio eius? Ieiunat et plorat pro peccatis suis, sed tamen recedere non uult ab ipsis; unde eius oratio a Domino exaudiri non meretur. Quid est enim culpam flere, nisi humilitatem Deo deuotionis sue ostendere? Et quid est post fletum praua agere, nisi superbas  in eum quem rogauerat inimicitias exercere? Iacobo attestante, qui ait: »Quicunque uoluerit amicus esse huius seculi, inimicus Dei constituitur .« Dominus ergo quid nobis faciendum sit, per Isaiam nos instruit, dicens: »Lauamini, mundi estote, auferte malum cogitationum uestrarum ab oculis meis: quiescite agere peruerse, discite bene facere, etc. .« Post lauacrum enim mundus esse negligit, quisquis post lacrymas uite innocentiam non custodit; et lauantur ergo, et nequaquam mundi sunt, qui commissa flere non desinunt, sed rursus flenda committunt. E contra uero lauat se a sordibus et mundus permanet, qui peccata preterita lacrymis lauat, et ea rursum non perpetrare certat, sed bonis operibus quantum preualeret insistere festinat, unde  Domini gratiam pro bona conuersatione sua merito inueniet. De quo et subditur.



CAPUT Iu. Disciplina custodiende legis, et quod sacrificium sit salutare attendere mandatis.

 »Qui conseruat legem, multiplicat oblationem. Sacrificium salutare est, attendere mandatis, et discedere ab omni iniquitate, et deprecatio eius coram oculis Dei inueniet gratiam.« Bene ergo orat, qui mandata Dei seruat; et sacrificium salutare offert, qui munus recte fidei que per dilectionem operatur, Deo exhibet: talisque deprecatio coram oculis Dei inueniet gratiam, quia bene operando seruauit iustitiam. Unde per Isaiam dicitur: »Dissolue colligationes impietatis, solue  fasciculos deprimentes, dimitte eos qui confracti sunt liberos, et omne onus disrumpe. Frange esurienti panem tuum, et egenos uagosque induc in domum tuam; cum uideris nudum, operi eum, et carnem tuam ne despexeris. Tunc erumpet quasi mane lumen tuum, et sanitas tua citius orietur, et anteibit faciem tuam iustitia tua, et gloria Domini colliget te. Tunc inuocabis, et Dominus exaudiet; clamabis, et dicet, Ecce adsum .«

»Retribuit gratiam, qui offert similaginem; et qui facit misericordiam, offert sacrificium.« Utrumque enim munus Deo est acceptabile, hoc est, illud quod in panis et uini oblatione ob commemorationem Domini nostri Iesu Christi rite in altari  offertur Deo et hoc quod per caritatis affectum misericorditer in necessitatibus suis confertur proximo; sed quia hec tunc digne ab offerente exhibentur Deo, si se studuerit immunem seruare a peccato, sequitur:

»Beneplacitum est Domino recedere ab iniquitate, et deprecatio pro peccatis recedere ab iniustitia.« Bene placet Domino qui recedit ab errantium hereticorum consortio; eiusque deprecatio multum ualet apud Deum, qui male operantium societati nullo coniungitur pacto. Unde scriptum est: »Facere misericordiam et iudicium, magis placet Deo quam uictime .«

»Non apparebis ante conspectum Dei uacuus. Hec enim omnia propter mandatum Domini fiunt.« In  conspectu Domini uacuus apparet, qui nichil secum de fructu laboris portat. Alius namque adipiscendis honoribus exsudat, alius multiplicandis facultatibus estuat, alius promerendis laudibus anhelat; sed quia cuncta hec hic quisquis moriens deserit, ante Deum uacuus apparet, quia secum ante iudicem nichil tulit. Hinc ergo per légem salubriter admonemur, dicentem: »Non apparebis ante conspectum Domini uacuus .« Qui enim promerende uite mercedem bene agendo non prouidit, in conspectu Domini uacuus apparet. Hinc de iustis per Psalmistam dicitur: »uenientes autem uenient in exsultatione, portantes manipulos suos .« Ad examen quippe iudicii portantes manipulos ueniunt, qui in semetipsos recta opera, quibus uitam mereantur,  ostendunt.

»Oblatio iusti impinguat altare, et odor suauitatis est in conspectu Altissimi. Sacrificium iusti acceptum est, et memoriam eius non obliuiscetur Dominus.« Ideo ergo oblatio iusti impinguat altare, quia ex uere caritatis offertur deuotione; et ideo in conspectu Dei suauis est odor, quia misericordie et ueritatis in ea re flagrat ardor. Sacrificium iusti est Deo acceptum, quoniam bonorum operum eius munus Deo est gratissimum. Unde et memoriam eius non obliuiscetur Dominus: »Quoniam in memoria eterna erit iustus, ab auditione mala non timebit.«

»Bono animo gloriam redde Deo, et non minuas primitias manuum tuarum.« Omne munus quod  ex bono animo non datur, gratiam coram oculis Dei nullo modo meretur, quia homo uidet in facie, Deus autem intuetur cor. Unde Dominus uanas laudes Iudeorum per prophetam reprobat, dicens: »Populus hic labiis me honorat, cor autem eorum longe est a me . In uanum autem colunt me, docentes doctrinas et mandata hominum .« »Et non minuas, inquit, primitias manuum tuarum.« Minuit primitias operum suorum, qui hoc quod exterius laborando exercet in opere, intus bone uoluntatis non exhibet affectione. Propterea subdidit:

»In omni dato hilarem fac uultum tuum, et in exsultatione sanctifica decimas tuas.« Hilarem enim  datorem, Paulo attestante, diligit Deus , et bonam uoluntatem offerentium gratissimam habet. Unde duo era minuta uidue paupercule Saluator in Euangelio cunctis donariis, que per diuersos ad templum deferebantur, preposuit , et calicem aque frigide in populo datum non sine mercede esse pronuntiauit . Primitias ergo et decimas Dominus in Exodo populo Isrelitico iussit dare, sed tunc solummodo acceptabiles erunt, quando bono animo offeruntur . Mystice autem primitie frugum uel primogenitorum, principia operum bonorum ostendunt, uel ipsam bonam uoluntatem, que prior est opere, quam Pelagiani sibi tribuendo offendunt: Deus autem dum illa sibi a nobis iubet offerri, indicat ad  ipsius gratiam pertinere. In decimis itaque Deo offerendis denarius numerus perfectionem significat, quia usque ad ipsum numerus crescit. Ideoque sicut in primitiis principia uoluntatum, ita in decimis consummationes nostrorum operum ad Dominum referre precipimur, a quo et boni operis initium, et perfectionis donatur effectus.

»Da Altissimo secundum datum eius, et in bono oculo adinuentionem facito manuum tuarum: quoniam Dominus retribuens est, et septies tantum reddet tibi.« Dat Altissimo secundum datum suum, qui beneficiorum suorum memor, primum semetipsum recte credendo et bene operando offert Deo, quia ab ipso habet quod substantialiter est, quoniam »ex ipso, et per ipsum, et in ipso sunt omnia .« Deinde hoc quod extra se sui muneris possidet, bona intentione totum in laudem eius expendat: hoc est enim quod dicit, »Et in bono oculo adinuentionem facito manuum tuarum: quoniam Dominus, inquit, septies tantum reddet:« hoc est, perfectam remunerationem retribuet. Septenarius enim numerus propter dona Spiritus sancti, que in eo demonstrantur, perfectus est, et quia idem numerus interiorem et exteriorem hominis substantiam comprehendit, hoc est, in ternario anime naturam, in quaternario uero corporis. Unde ita ipsi homini in lege precipitur: »Diliges Dominum Deum tuum ex toto corde tuo, et ex tota anima tua, et ex tota uirtute tua .« Corpus autem notissimis quatuor constat elementis, hoc est, terra, aqua,  ere, et igne. Potest in septena retributione ipsius hominis renouatio significari, quando corpore incorruptibili et anima immortali ad possidendum regnum Patris celestis, Christo donante, perducitur; tunc enim retribuitur homini septies tantum, quantum illis dedit, quando pro bona conuersatione sua ipse sibi, ut uiuat et gaudeat in eterna beatitudine, dono iusti iudicis restituetur. Sed quia septenarii numeri hoc in loco mentio facta est, libet de eius perfectione ex sanctorum Patrum dictis aliqua hic ponere; septem namque diebus uniuersum tempus uoluitur. Aeterna enim dies que expleta septem dierum uicissitudine sequitur, scilicet octaua est. Unde et Psalmista resurrectionis diem considerans,  quia de extremi iudicii erat districtione locuturus, premisit titulum, »In finem Psalmus Dauid pro octaua.« Ut enim quam octauam diceret demonstraret, diem illam tremendi terroris in psalmi inchoationem secutus est, dicens: »Domine, ne in ira tua arguas me, neque in furore tuo corripias me .« Septenario numero perfectio eternitatis innuitur, cum dies septimus in requiem Domini sanctificatus uocatur, cum iam uespera inesse non dicitur, quia eterne beatitudinis requies nullo termino coarctatur. Hinc est etiam quod lege data dies septimus feriatus esse precipitur , ut eterna per illum requies designetur, quia per septenarium numerum presentis uite uniuersitas designatur. Tunc magis ostenditur, cum post eum  quoque etiam octonarius subinfertur; septenarium quippe cum adhuc alius sequitur, ex ipso eius argumento exprimitur, quia finienda tempora eternitate concludantur. Scriptum est: »Da partes septem, nec non et octo.« Per septenarium quippe numerum hoc quod septem diebus agitur, presens tempus expressit; per octonarium uero uitam perpetuam designauit: quam tamen sua nobis Dominus resurrectione patefecit, cum Dominico scilicet die resurrexit, qui dum diem septimum, id est, sabbatum sequitur, a conditione octauus inuenitur. In annorum curriculo septenarius numerus septies multiplicatus monade addito ad quinquagenarium ducitur, ut perpetuam beatitudinem sumens, Iubilei sacratissima requies obseruetur. Septenarius numerus apud sapientes  huius seculi quadam sua habetur ratione perfectus, quia ex primo pari et ex primo impari consummatur: primus enim impar, ternarius est, primusque par, quaternarius; ex quibus duobus septenarius constat, qui eisdem partibus suis multiplicatus in duodenarium surgit. Nam siue tres per quatuor seu quatuor per tres ducimus, ad duodenarium peruenimus. Nos quia superno munere ueritatis predicamenta percepimus, hec fixa scientie altitudine despicienda calcamus: hoc procul dubio inconcussa fide retinentes, quia quos Spiritus gratie septiformis repleuerit perficit, eisque non solum Trinitatis notitiam, sed etiam uirtutum quatuor, id est, prudentie, temperantie, fortitudinis, atque iustitie operationem prebet.



CAPUT u. Sapientia monet non esse offerenda munera praua, id est non tempore incerto, nec ipsas preces orationesque inconditas et infructuosas: quia bona est oratio cum ieiunio et eleemosyna.

»Noli offerre munera praua, non enim suscipiet illa; et noli inspicere sacrificium iniustum, quoniam Dominus iudex est, et non est apud illum gloria persone.« Apud supernum iudicem non quantitas muneris, nec persona potentis appenditur, sed quan titas deuotionis, et humilitas cordis. Ideo hortatur, ut non ex iniquo lucro offeramus munera Deo, sed ex labore iusto: quoniam Dominus iustus iudex est, nec accipit personam diuitis, nec despicit personam pauperis. Unde sequitur:

 »Non accipiet Dominus personam in pauperem, et deprecationem lesi exaudiet. Non despiciet preces pupilli, nec uiduam, si effundat loquelam gemitus. Nonne lacryme uidue ad maxillam descendunt, et exclamatio eius super deducentem eas? A maxilla enim ascendunt usque ad celum, et Dominus exauditor non delectabitur in illis.« Non accipiet Dominus personam in pauperem, et deprecationem lesi exaudiet, quoniam non secundum personarum qualitatem iudicat quemquam, sed secundum cause rationem. »Iustus enim Dominus est et iustitiam diligit, equitatem uidit uultus eius, nec spernit neque despicit preces pauperum, pupillorum, et uiduarum; sed dum clamauerint ad eum, exaudiet illos, et saluos faciet eos quoniam sperauerunt  in eum .« Mystice autem iste persone pauperis, pupilli et uidue, possunt significare Ecclesiam et populum Christianum; de quo scriptum est: »Tibi enim derelictus est pauper, pupillo tu eris adiutor .« »Beati enim pauperes spiritu, quoniam ipsorum est regnum celorum ;« et alibi: »uiduam eius benedicens benedicam, pauperes eius saturabo panibus .« Huius ergo uidue lacryme a maxilla ascendunt usque ad celum, quia dolores persecutionum quas patitur in presenti seculo, aspectum diuinitatis minime latent. Unde et illi laboris sui mercedem in futuro iustus iudex restituet, et hostibus uindictam merita inferni rependet pena.

»Qui adorat Deum in oblectatione, suscipietur, et  deprecatio illius usque ad nubes propinquabit. Oratio humiliantis se nubes penetrabit, et donec propinquet non consolabitur, et non discedet donec aspiciat Altissimus. Et Dominus non elongabit, sed iudicabit iustos et faciet iudicium, et fortissimus non habebit in illis patientiam, quousque contribulet dorsum ipsorum; et gentibus reddet uindictam, donec tollat plenitudinem superborum; et sceptra iniquorum contribulet, donec reddat hominibus secundum actus suos, et secundum opera Ade, et secundum presumptionem illius, donec iudicet iudicium plebis sue, et oblectabit iustos misericordia sua.« Hic locus totus ad superiorem respicit sensum, quia Dominus orationem fidelium suorum, que pio affectu transgreditur nubes et celos  penetrat, misericorditer exaudit; quoniam instanter et perseueranter quotidie illum tam pro semetipsis quam etiam pro suis omnibus deprecantur, et non cessant donec consolationem ab eo accipiant. Unde et Dominus ipse non elongabit ab eis auxilium suum, sed iudicabit iustos, faciens eis iudicium, et districte iudicando proferet ultionem in aduersarios suos, non prius cessans, donec hostes eorum perfecte puniat, reddens eis condignam uindictam quousque uniuersitatem superbientium persecutorum tollat de superficie terre, et sceptra tyrannorum iniquorum, qui tormentis diuersis confessores suos interficiebant, conterat, reddens peruersis secundum actus suos, et secundum opera Ade, hoc est,  primi hominis lapsum, qui presumptuose transgressus est mandata Dei; unde tam sibi quam uniuerso generi suo consciuit penam exsilii et mortis, donec in extremo examine iudex uiuorum et mortuorum faciet iudicium plebis sue, et oblectabit iustos misericordia sua, transferens illos ad regnum patris, ubi in contemplatione uultus sui beate uiuentes delectatione fruentur perpetua.



CAPUT uI. Deprecatio ad Deum et laus misericordie Dei.

»Speciosa misericordia Dei in tempore tribulationis, quasi nubes pluuie in tempore siccitatis.« Sicut in tempore siccitatis nubes pluuiam terre opportunam confert, sic et misericordia Dei necessario humane occurrit infirmitati in tempore tribulationis,  quia soli illi competit opere suo multifario conferre opem miserationis sue, de quo scriptum est: »Suauis Dominus uniuersis, et miserationes eius super omnia opera eius .



CAPUT uII. Oratio Sapientie.

 »Miserere nostri, Deus omnium, et respice nos, et ostende nobis lucem miserationum tuarum; et immitte timorem tuum super gentes que non exquisierunt te, et cognoscant quia non est Deus nisi tu, ut enarrent magnalia tua.« Ex persona fidelium sapientia dirigit orationem ad Deum, ut dextera sue potentie defendat illos, et inimicis suis reddat retributionem iuste uindicte,  quatenus per hanc digni correpti agnoscant unum uerum Deum, et deserentes idola falsa, soli uero Deo exhibeant cultum pie religionis. Notandum autem quod sancti uiri, quando uidentur in dictis suis orare contra aduersarios suos, aut hoc deprecantur, ut ipsis flagellis eruditi deserant uanitatem et sordes peccatorum, et conuertantur ad rectam fidem et opera pietatis; aut hoc eis prophetico predicunt spiritu, quod ipsis omnino in merita uindicta constat esse futurum. Orat enim Ecclesia pro persecutoribus suis, ut ipsi conuertantur ab errore suo, et agant penitentiam de peccatis suis. O desiderium sancte mentis eximium! Quis enim in causa sua amplius petere potuit, quam ista pro inimicis  suis acerrimis postulauit? Talium itaque Dominus miseretur, qui misericordie momenta non negligunt, sicut in Euangelio scriptum est: »Beati misericordes, quoniam ipsi misericordiam consequentur .«

»Alleua manum tuam super gentes alienas, ut uideant potentiam tuam. Sicut enim in conspectu eorum sanctificatus es in nobis, sic in conspectu nostro magnificaberis in illis: ut cognoscant te sicut et nos cognouimus, quoniam non est Deus preter te, Domine.« Gentes aliene sunt ethnici, qui fide et cultu a Christiana religione sunt alieni. Alleuat enim Dominus super eas manum suam, quando eas predicatione et miraculis conuertit ad fidem, ut qui prius fuerunt inimici et persecutores  populi Dei, postmodum fiant fratres et coheredes regni celestis.

»Innoua signa, et immuta mirabilia. Glorifica manum et brachium dextrum. Excita furorem, et effunde iram. Tolle aduersarium, et afflige inimicum. Festina tempus, et memento finis, ut enarrent mirabilia tua.« Hoc orat ut diuina maiestas per manum et brachium dextrum, hoc est, Dominum Christum miracula que antiquitus fuerunt facta innouet temporibus gratie, ut idem et unus legis ueteris et noue intelligatur esse Deus, mediator uidelicet Dei hominumque homo Christus iehsu, qui cum Patre et Spiritu sancto tunc et nunc facit mirabilia solus. Quod autem postulat excitare furorem et effundere iram, ut extollatur aduersarius  et affligatur inimicus, hoc significare uult, quod necessario per aduentum Christi aufertur diabolus a cordibus infidelium, ne diutius eos in errore et in idololatria teneat captiuos, quod et ipse Saluator in Euangelio expressit, dicens: »Cum fortis armatus custodit atrium suum, in pace sunt ea que possidet. Si autem fortior illo superueniens uicerit eum, uniuersa arma eius aufert in quibus confidebat, et spolia eius distribuit .« Ille est enim uerus inimicus et hostis populi Dei, super quem ira Dei effundetur usque ad finem, nec est sanabilis plaga eius. Quod autem dicit: »Festina tempus, et memento finis:« hoc est, quod Propheta in Psalmis ad Deum ait: »Tu exsurgens, Domine, misereberis Sion, quia uenit tempus miserendi eius .«  Hoc orat, ut quia tempus est nouissime hore, et finis mundi appropinquat, ueniat ille qui promissus est, et misereatur humano generi, quia ipse est exspectatio gentium.

»In ira flamme deuoretur qui saluatur, et qui pessimant plebem tuam, inueniant perditionem.« Hoc predicit, quod hi qui amant animas suas in uoluptate uite istius, nec eas pro Christo ponere uolunt, imo persequuntur plebem catholicam, et fideles Dei internecioni tradunt, in ira flamme future deuorentur, et eternam in igne gehenne inueniant perditionem.

»Contere caput principum inimicorum dicentium non est alius preter nos.« Caput omnium iniquorum et infidelium, diabolus est. Hoc rogat Ecclesia,  ut ipse conteratur, qui princeps est istius seculi, et idololatras excitat in persecutiones Christianorum, dicentes: »Non est alius preter nos:« quia se solos in mundo arbitrantur dominari, nec subiici uolunt eterne Dei potestati.

»Congrega omnes tribus Iacob, ut cognoscant quia non est Deus nisi tu, ut enarrent magnalia tua, et hereditabis eos sicut ab initio.« Postquam orationem expleuit contra peccatores, et caput eorum diabolum, rogat sapientia pro Ecclesie statu, et salute credentium. Quid sunt enim tribus Iacob, nisi Ecclesie ex gentibus congregate. Ipsas enim prefigurauit minor filius qui fraternam subripuit benedictionem. Hos enim congregari petit, hoc  est, in unitate catholice fidei solidari, ut fideliter Deum cognoscentes, et eius mirabilia in predicatione sancti Euangelii narrent, et hereditas illius sicut ab initio fidei ab eo possessi sunt, ita et usque in seculum permaneant, de quo adhuc subditur:

»Miserere plebi tue, super quam inuocatum est nomen tuum, et Isrel, quem cequasti primogenito tuo. Miserere ciuitatis sanctificationis tue, Hierusalem ciuitatis requiei tue.« Plebs enim Dei eadem est que ciuitas Dei, Ecclesia uidelicet catholica, Hierusalem spiritalis, uisio pacis, et locus habitationis Altissimi, super quam inuocatum est nomen Dei, quia ipsa est populus eius, et grex pascue eius, que et Isrel nuncupatur, qui interpretatur rectus Dei, uel uir uidens Deum, quoniam recto fidei  graditur calle, et Deum pura contemplatur mente; hanc ille cequauit primogenito suo, hoc est, coheredem fecit unigenito Filio suo, qui est primogenitus mortuorum et princeps regum terre. Unde et sequitur:

»Reple, Sion, inenarrabilibus uerbis tuis, et gloria tua populum tuum.« Sion enim interpretatur speculatio, et merito sancta Ecclesia speculatio dicitur, quia inde fidelium corda contemplantur gaudia regni celestis, quam inenarrabilibus uerbis suis Dominus replet, cum eam notitia diuinorum librorum, ubi inenarrabilis uirtus Dei, et inestimabilis gloria maiestatis eius predicatur, instruit, et signis miraculorum inter uniuersas gentes eminere facit, ita ut inde omnibus per circuitum nationibus ipsa terrori  sit et honori. Hinc legitur in Actibus apostolorum, quod predicante Paulo et miracula faciente, in Ephesiorum ciuitate cecidit timor super omnes illos, hoc est, Iudeos atque gentiles, qui habitabant ibi et magnificabant nomen Domini Iesu, multique credentium ueniebant confitentes et annuntiantes actus suos. Multi autem ex his, qui fuerant curiosa sectati, contulerunt libros, et combusserunt coram omnibus, et computatis pretiis illorum inuenerunt pecuniam denariorum quinquaginta millium, ita fortiter uerbum Domini crescebat et confirmabatur . Cui sensui conueniunt ea que continuatim sequentur:

»Da testimonium his qui ab initio creature tue sunt, et suscita predicationes quas locuti sunt in  nomine tuo prophete priores.« Omnes prophete testimonium perhibuerunt incarnationi Saluatoris nostri, quod Deus homo factus Ecclesiam sibi fidelium construeret, sponsam sibi illam exhibens gloriosam, non habentem maculam aut rugam. Unde dicit: »Da testimonium his qui ab initio creature tue sunt.« Creatura enim Dei est Ecclesia, quam ipse sibi per gratiam Christi ac donum Spiritus sancti, acquisiuit. Ut iuxta Pauli sententiam »innotescat principibus et potestatibus in celestibus per eamdem Ecclesiam multiformis sapientia Dei, secundum prefinitionem seculorum, quam fecit in Christo Iesu Domino nostro, in quo habemus fiduciam et accessum in confidentia per fidem eius  .« Ipsius enim sumus factura, creati in Christo Iesu, in operibus bonis, que preparauit Deus, ut in illis ambulemus, hoc enim precatur sapientia, ut promissiones, quas de conuocatione gentium ad fidem Christi prophete priores locuti sunt, per aduentum Christi impleantur. Unde et subiungitur:

»Da mercedem, Domine, sustinentibus te, ut prophete tui fideles inueniantur, et exaudi orationes seruorum tuorum. Abraham exsultauit ut uideret diem Christi, uidit et gauisus est .« Isaias ait: »Domine, sustinuimus te, nomen tuum et memoriale tuum in desiderio anime .« Multi reges et iusti uoluerunt uidere, que uiderunt apostoli, et non uiderunt; et audire que ipsi audiebant,  et non audierunt. Hinc et Simeon responsum accepit a Spiritu sancto, non uisurum se mortem, nisi prius uideret Christum Domini: unde cum eum presentem in ulnas suas accepisset, ait: »Nunc dimittis seruum tuum, Domine, secundum uerbum tuum in pace, quia uiderunt oculi mei salutare Deum, quod parasti ante faciem omnium populorum. Lumen ad reuelationem gentium, et gloriam plebis tue Isrel . Merces enim sustinentibus Deum datur, quando fidelibus exspectantibus gratiam Christi, et sperantibus in eum remuneratio future uite prestatur. Ita enim diuini prophete et fideles et ueridici inueniuntur, et exauditur oratio deuota seruorum eius, qui orant quotidie »ut adueniat regnum Dei, et fiat uoluntas eius  sicut in celo et in terra.

»Secundum benedictionem Aaron da populo tuo, et dirige nos in uiam iustitie, et sciant omnes qui inhabitant terram, quia tu es Deus conspector seculorum.« Que est enim benedictio Aaron, nisi ordo et ritus sacerdotii, quem Dominus dedit populo suo, quando adunauit eum Christo unigenito suo Filio? Ipse enim sacerdos uerus, qui semetipsum obtulit hostiam Patri pro nobis, et corporis et sanguinis sui sacramenta nobis tradidit, de quo scriptum est: »Tu es sacerdos in eternum, secundum ordinem Melchisedech .« Qui nos fecit regnum et sacerdotes Deo et Patri suo. Unde dicit Petrus apostolus: »uos autem estis genus electum, regale sacerdotium, gens sancta, populus  acquisitionis, ut uirtutes annuntietis eius qui de tenebris uos uocauit in admirabile lumen suum, ad quem accedentes lapidem uiuum, ab hominibus quidem reprobatum, a Deo autem electum et honorificatum, et ipsi tanquam lapides uiui superedificamini, domus spiritalis, sacerdotium sanctum, offerre spiritales hostias, acceptabiles Deo per Iesum Christum .« Secundum benedictionem enim Aaron uere tunc datur populo Dei, quando dirigitur in uiam iustitie, ut quod Aaron prefigurabat in uictimis corporalibus legis, hoc iste in spiritalibus hostiis adimpleat Euangelii. »Sciant, inquit, omnes qui inhabitant terram, quia tu es Deus conspector seculorum.« Hoc est, omnes gentes agnoscant  in mirabili Christiani populi saluatione, quia tu es Deus ante omnia secula, et post omnia secula idem manens, qui ita ordinabat preterita tempora, ut eis propter gratiam Christi supereminere faceres tempora futura.

»Omnem escam manducabit uenter, et est cibus cibo melior. Fauces contingunt cibum fere, et cor sensatum uerba mendacia.« Post orationem completam, et uaticinium, quo prophetizabat futuram conuocationem gentium ad fidem Christi, docet nos sapientia ut habeamus distantiam in diuersitate dogmatum, adhibens exemplum de uentre humano et faucibus, ut quomodo guttur escas diiudicans, secernit suauem cibum ab amaro, sic animus prudentis dogmatum differentiam dignoscens, distinguat  ueracem doctrinam a fallaci.

»Cor prauum dabit tristitiam, et homo peritus resistit illi.« Cor prauum hereticorum tota die meditatur iniustitiam, et lingua eorum concinnauit dolum, et homo peritus in catholica doctrina resistit illi scuto uere fidei, et gladio spiritus, quod est uerbum Dei.

»Omnem masculum excipiet mulier, et est filia melior filia.« Mulier omnem masculum suscipiens, in eis intelligitur qui dicunt, »ego quidem sum Pauli, ego autem Apollo, ego uero Cephe .« Filia melior intelligitur in his qui dicunt, ego autem Christi. Ipsa est in Cantico canticorum proxima eius in medio filiarum, »sicut lilium in medio spinarum .« Aliter in masculo possumus accipere  sermonem diuine legis, qui fecundat intelligibilem animam prudentia sapientie et bona operatione. Unde et per Isaiam dicitur: »Quomodo descendit imber et nix de celo, et illic ultra non reuertitur, sed inebriat terram, et infundit eam et germinare eam facit, et dat semen serenti, et panem comedenti, sic erit uerbum meum quod egredietur de ore meo: non reuertetur ad me uacuum, sed faciet quecunque uolui, et prosperabitur in his, ad que misi illud .« Quod autem ait: »Est filia filia melior,« ostendit distantiam esse in profectu scientie et uirtutum operatione, et quedam opera esse bona, quedam autem perfecta, sicut ipse Dominus in Euangelio ostendit dicens: »Si uis ad uitam ingredi, serua mandata .« Et  iterum: »Si uis perfectus esse, uade, uende omnia que habes, et da pauperibus: et habebis thesaurum in celo, et ueni sequere me .« Unde et Paulus differentiam esse intelligi uolens in sanctorum remuneratione, ait: »Stella enim a stella differt in claritate, ita et resurrectio mortuorum.«

»Species mulieris exhilarat faciem uiri sui, et super omnem concupiscentiam hominis superducet desiderium.« Hanc mulierem possumus aut specialiter animam fidelem, aut generaliter omnem Ecclesiam accipere; huius enim mulieris species, hoc est, decor quam habet in recta fide et bonis operibus, exhilarat faciem uiri, sponsi uidelicet sui Domini Iesu Christi, qui delectatur in profectu eius.  Unde scriptum est in Prouerbiis: »Confidit in ea cor uiri sui, et spoliis non indigebit. Reddet ei bonum, et non malum omnibus diebus uite sue .« Et item, »Fortitudo, inquit, et decor indumentum eius, et ridebit in die nouissima .« Nulla enim concupiscentia hominis huius desiderio comparari potest; quia ita scriptum est: »Fallax gratia, et uana est pulchritudo .« Mulier timens Deum, ipsa laudabitur.

»Si est lingua curationis, est et mitigationis et misericordie.« Misericordiam hic gratiam Christi appellat, que per predicationem Euangelii animarum curat uulnera, et mitigat estum carnalis concupiscentie. Hec ergo misericordia redundat in Ecclesia catholica. Inde dicit eius desiderium esse  super omnem concupiscentiam hominis, quia in ea decor uirtutum et pulchritudo doctrine mirabiliter fulget.

»Non est uir illius secundum filios hominum.« uir enim Ecclesie est Christus, qui non est secundum filios hominum, quia dignitas eius longe excedit humanam naturam. Unde de eo scriptum est in Propheta: »Speciosus forma pre filiis hominum, diffusa est gratia in labiis tuis, propterea benedixit te Deus in eternum .« Sed cum in Isaia legatur, »uidimus eum, et non erat ei species neque decor: sed species uultus eius sine honore, abiecta pre omnibus hominibus :« queri potest quomodo uir hic super genus hominum speciosissimus describatur, non quia forma eius decorem  lactei coloris duxit, aut flauo crine splenduit, aut insigni statura preminuit, sed ueraciter humano generi pulchrior fuit, quia peccata non habuit. Illud enim speciosum recte dicimus quod gratia mundissime puritatis ornatur, quamuis pater Augustinus speciem corporis eius dicat fuisse laudabilem. Sed exemplum Isaie supra positum ad passionis eius retulit tempus, quando et colaphis cesus, et spinis coronatus, et sputis legitur esse completus. Ecclesia uero, que Domini Saluatoris portat imaginem, sic legitur in Canticis canticorum dixisse: »Fusca sum et decora ,« id est, fusca corpore carnali, formosa celestibus meritis. Et quare speciosum dixerit, probat, quia loquente Christo per gratiam Deo reconciliatus est mundus.  Quid ergo potuit in humano genere esse tam simile, quam ipsum incarnatum conspicere, per quem redemptionis donum totus orbis accipit? Nam sic de ipso et predictus liber Salomonis enuntiat: »Labia tua et loquela tua speciosa .« Sequitur: »Propterea benedixit te Deus in eternum.« Propterea dicit, propter predicationes eximias et pietatem omnibus modis singularem, quia nulla cuiquam pro meritis contulit, sed omnia sua potius bonitate concessit. Benedictus est enim in eternum, cuius regni non erit finis. Bene dictum est autem a forma serui: »Benedixit te Deus,« que et passionem pertulit, et ad regna celorum peruenit.

»Qui possidet mulierem bonam, inchoat possessionem.«  Hec ergo sententia demonstrat hereditatem Christi, sanctam esse Ecclesiam, quam ipse sponsus gloriosissimus fidei sue dono, et baptismatis sacramento primitus fundauit, sicque ad eam omnium gentium nationes occurrere fecit. Unde paterna uox ad eum in psalmo ait: »Postula a me, et dabo tibi gentes hereditatem tuam, et possessionem tuam terminos terre .« Hoc per habitum dicitur formamque seruilem, ex eo quod filius est uirginis; quidquid enim in tempore accepit Christus, secundum hominem que non habebat acquirit. Hinc enim iubetur, ut petat secundum naturam inferiorem, et accepta possideat. Nam secundum potentiam uerbi, indifferenter omnia que habet Pater, habet et Filius, nec illi necesse est petere  que simul agnoscitur possidere. Gentes autem signant nationes toto orbe diuersas, quas distinctos ac separatos sanguis amplectitur Christi. Nam hoc ipsum quod ait, »tuam,« incarnationem uerbi esse demonstrat, ut nichil intelligatur esse diuisum, quando una maiestate omnia possidentur, sicut in Euangelio ipse dicit: »Omnia que Pater habet, mea sunt, et omnia Patris, mea sunt .« »Et possessionem, inquit, tuam terminos terre.« Hic manifestatur uniuersas gentes in Christi nomine credituras, per quem mundus explosis superstitionibus reconciliatus est Deo. Nam cum et hic dicit »possessionem tuam,« naturam humanitatis accepit, quod semper diuina possedit. Maiestati enim ipsius dari non poterat quod habebat. Termini enim  terre sunt, qui tellurem cingunt atque concludunt, aut non solum arida, uerum etiam totius eris circumiecta substantia et omnium creaturarum significatur integritas, sicut ipse in Euangelio sub breuitate conclusit, dicens: »Data est mihi omnis potestas in celo et in terra .« Et Apostolus: »Ut in nomine, inquit, Iesu omne genu flectatur, celestium, terrestrium et infernorum .«

»Adiutorium secundum illum est et columna ut requies.« Adiutorium enim Ecclesie secundum dispensationem Domini et sponsi sui est, nec illa aliunde nisi ab ipso querit solatium, quia in illo totius sue necessitatis inueniet opportunum suffragium. Unde in psalmo ipse ita dicit: »Iustum adiutorium  meum a Domino, qui saluos facit rectos corde .« Ab quo etiam habet infirmitatis sustentationem et laboris requiem. Unde dicitur columna fieri ut requies, quoniam ipse qui in presenti est eius fragilitatis sustentaculum, ipse in futuro fiet requiei illius supplementum.

»Ubi non est sepes, diripietur possessio, et ubi non est mulier ingemiscit egens.« Hoc indicat quod ubi non est murus fidei catholice, qui per sanctorum doctorum ora fundatur, frustra uirtutum possessio colligitur, quia ab immundis spiritibus tota diripietur. »Impossibile est enim sine fide placere Deo :« unde coniici datur, quod totus philosophorum gentilium labor, qui de ethica disputauerunt,  et aliquas uirtutum species imitati sunt, superuacuus et omnino sibi inutilis est, quia quidquid extra sanctam Ecclesiam fit, gemitum perpetuum, non gaudium eternum, parit.

»Quis credit ei, qui non habet nidum, et dedectens ubicunque obscurauerit, quasi succinctus latro exsiliens de ciuitate in ciuitatem.« Nidum hic nuncupat sanctam Ecclesiam, ubi pie electorum anime filios bonorum enutriunt; unde scriptum est in psalmo: »Passer inuenit sibi domum, et turtur nidum, ubi reponat pullos suos .« Ubi ergo requiem et tutelam habet, qui non intra sanctam Ecclesiam manet, ubicunque enim per hereticorum dogmata uel philosophorum studia deflexerit, semper in errore erit, et lucem sincere  ueritatis nusquam inueniet. Quasi etiam succinctus latro de ciuitate in ciuitatem exilit, quia instabilis in omni re uagus et profugus de errore in errorem cadit. Sequitur.



CAPUT uIII. Non esse amicum tantum nomine, sed opere et fide et caritate.

 »Omnis amicus dicet: Et ego amicitiam copulaui; sed est amicus, solo nomine amicus.« Superius ubi de amicis disputauit, diligentius disseruit qualis sit amicus uerus, qualisue amicus falsus, quia alibi dictum est: »Est amicus secundum tempus suum, et non permanebit in die tribulationis, et est amicus, qui egreditur ab inimici tiam. Estque amicus, socius mense, et non permanebit  in die necessitatis . « E contrario uero amico fideli nulla est comparatio, quia amicus fidelis medicamentum est uite et immortalitatis. Omnis amicus, hoc est, uerus et falsus, se amicum esse profitetur; sed qui permanet fixus, ille merito huius nominis honore decoratur. Nam quoniam in falso amico firmissima fides non inuenitur, propterea subiungit, dicens:

»Nonne tristitia est usque ad mortem? Sodalis autem et amicus ad inimicitiam conuertentur.« Maximum enim malum est, et continuo dolore gemendum, quod ubi speratur fidelitas, ibi inuenitur malignitas, et ubi amicitie assimilata est caritas, ibi inimicitie reperitur peruersitas.

»O presumptio nequissima, unde creata es cooperire  aridam malitia et dolositate illius.« Miratur ergo uir sapiens ortum nequitie, quam tamen constat ex mala uoluntate creature prolatam esse, et detestatur ualde hypocrisin, quia pessimum uitium est quemlibet hoc se fingere uelle, quod penitus non est, cum malus se simul et bonum, iniustus iustum, iniquus equum, inimicus amicum simulet. Cooperiendo dolositatem et aridam dolositatem, ubi non est pinguedo dilectionis et misericordie; decipit enim ueraciter semetipsum, cum se honestum delusorem putat esse aliorum

»Sodalis amico coniucundatur in oblectatione, et in tempore tribulationis aduersarius erit. Sodalis amico condolet causa uentris, et contra hostem  accipiet scutum.« Adhuc ergo scriptor historie perseuerat in obiurgatione falsorum amicorum quia arte simulatoria deludunt simplicium aspectum, et sub specie uenustatis malitie occultant uenenum: Coniucundantur in oblectatione uoluptatis, et in tempore aduersitatis, recedunt. Arma contra hostem causa uentris sustollunt, sed fidi defensores amici sui non erunt, quia non proximum, sed delicias diligunt. Possunt non incongrue in his falsis amicis et heretici intelligi, quia omnia ficte faciunt, qui se quidem simulant salutis hominum prouisores esse et consultores, sed ut magis apparet ueri sunt animarum deceptores et perditores, unde et omnino cauendi sunt et fugiendi: sicut et Dominus in Euangelio discipulos suos admonuit, dicens:»Attendite a falsis prophetis,  qui ueniunt ad uos in uestimentis ouium, intrinsecus autem sunt lupi rapaces. Igitur ex fructibus eorum cognoscetis eos.« Et alibi: »Cauete, inquit, a fermento Phariseorum et Sadduceorum .«

»Non obliuiscaris amici tui in animo tuo, et non immemor sis illius in operibus tuis.« Non enim uerus amicus discordat animo et opere, sed sicut diligit mente, ita fratri profectuosus erit et operatione. Quod et Ioannes apostolus in Epistola sua docet, dicens: »Filioli mei, non diligamus uerbo nec lingua, sed opere et ueritate .«

»Noli consiliari cum eo, qui tibi insidiatur, et a zelantibus te absconde consilium.« In socero, qui a parte feminea cognationi adiunctus est, muliebrem  et mutabilem ostendit animum, a quo nunquam tua fides speranda est, sic et zelus, qui precipue in sexu preualet femineo, instabilitatem mentis significat, cui nunquam fides adhibenda est: »quia, ut quidam ait, sicut littus sine portu est, infida statio nauium, sic et animus sine fide periculosus est in consortio amicorum.«

»Omnis consiliarius prodit consilium, sed est consiliarius in semetipso.« Non est cum multis consilium ineundum, quoniam pauci sunt qui fide perfecti et prudenti sint animo: unde scriptum est: »Multi sint tibi amici, et consiliarius unus de mille ,« sed est consiliarius in semetipso, quia elegit facere que nouit conditori suo per omnia placere. Hoc enim consilium est unicum, et ex  Spiritus sancti gratia in cor humanum infusum.

»A consiliario serua animam tuam. Prius scito que sit illius necessitas, aut quid ipse animo suo cogitet, ne forte mittat sudem in terram, et dicat tibi: Bona est uia tua; et stat e contrario uidere quid tibi eueniat.« Eadem repetit que superius dixit, ut nos non simus incauti in amicorum et consiliariorum electione, nec ultra modum petulanter agamus in suscipiendis amicis et adhibendis consiliariis, quia multi sunt qui facie tenus se assimulant fidelitatem seruare in amicitia, sed dolum excogitant animo, et insidias meditantur corde. Unde Ieremias de huiuscemodi malo cauendo nos instruit, dicens: »Unusquisque a proximo suo se custodiat,  et, in omni fratre suo non habeat fiduciam, quia omnis frater supplantans supplantabit, et omnis amicus fraudulenter incedet, et uir fratrem suum deridebit, et ueritatem non loquentur; docuerunt enim linguam suam loqui mendacium, ut inique agerent laborauerunt .« Et item: »Sagitta, inquit, uulnerans lingua eorum, dolum locuta est in ore suo. Pacem cum amico suo loquitur, et occulte ponit ei insidias. Nunquid super his non uisitabo? dicit Dominus, aut in gente huiuscemodi non ulciscetur anima mea.«



CAPUT IX. Sapientia docet cum quibus tractandum; id est cum religioso et iusto.

 »Cum uiro religioso tracta de sanctitate, et cum iniusto de iustitia noli consiliari, et cum muliere de ea que emulatur. Cum timido de bello, cum negotiatore de traiectione, cum emptore de uenditione, cum uiro liuido de gratiis agendis, cum impio de pietate, cum inhonesto de honestate, cum operario agri de omni opere, cum operario annuali de consummatione anni, cum seruo pigro de multa operatione: non attendas his in omni consilio.« Hic diuersas species enumerauit consiliantium, in quibus tamen plures personas notauit, que a ueritate discordant uoluntate, et ideo non sunt utiles in consiliorum actione. Unde etiam iuxta principium huius capituli precipit sapientia, cum talibus non consiliandum, et in fine similiter monet, his non attendendum  in omni consilio quia quorum non conueniunt corda et actus, sine dubio periclitatur consilium. Quapropter is qui rite consilium cum quolibet uult agere, consiliarii sui primum perpendere debet prudentiam, fidem, uoluntatem, et religiositatem, et sic eius uti consilio, de quo et sequitur.



CAPUT X. Iustis et bone fame semper sociari monet.

»Cum uiro sancto maxime assiduus esto, quemcunque cognoueris obseruantem timorem Dei, cuius anima est secundum animam tuam; et qui cum titubaueris in tenebris, condolebit tibi. Cor boni consilii statue tecum; non est enim tibi aliud plus illo.« Quem enim timentem Deum cognoueris,  fidelem tibi et deuotum sperare poteris; qui autem timorem Dei deseruerit in tenebris uitiorum ambulans, nequaquam tibi fidem integram seruare poterit, nec consilium utile prebere: ante omnia enim cor boni consilii eligere debes, et illud pre ceteris carius omni tempore habere.



CAPUT XI. Sapientia narrat animam uiri sancti, que sancti Spiritus septenario numero uirtutum impletur, prophetare.

»Anima uiri sancti enuntiat aliquando uera, quam septem circumspectores sedentes in excelso, ad speculandum.« Cum superius de consiliatorum diuersitate disseruit, consequenter adiunxit quantum  sapientie humane excellat sancti uiri scientia, que dono Spiritus sancti in animam illius infusa est. Septem ergo circumspectores philosophi liberalium artium  sunt traditores, sed magis uera esse in omnibus claret catholici uiri modesta doctrina, que in diuinis libris consistit, quam omnis philosophorum multiplex in disputando et in argumentando solertia, in hac enim paucis et puris sermonibus irreprehensibilis per omnia elucet ueritas, in illa uero in exquisitarum rerum oberrans opinio garrula loquacitate, imo manifesta apparet falsitas. Sed quia omnis sapientia a Domino Deo est, nec illam quisquam sine eius munere habere potest, ideo subiungit, dicens:

 »Et in his omnibus deprecare Altissimum, ut dirigat in ueritate uiam tuam.« De hoc ipso et Tobias filium suum admonuit, dicens: »Omni tempore benedic Deum, et pete ab eo ut uias tuas dirigat, et omnia consilia tua in ipso permaneant .« Hinc et Psalmista ita Dominum deprecatur: »Dirige me in ueritate tua, et doce me, quia tu es, Deus, salutaris meus, et te sustinui tota die .«

»Ante omnia opera uerbum uerax precedet te, et ante omnem actum consilium stabile.« Hoc quoque uerbum non exterum, sed internum uult intelligi, quod ex cogitatione mentis prodiit, secundum quod locutiones et actus exteriores disponuntur. Unde scriptum est: »Ex abundantia cordis os loquitur . « Si enim cogitatio hominis in ueritate  et bona uoluntate uerbum et consilium suum secundum timorem Dei ordinat, omnes actus eius fiunt in pace, e contrario uero de alio uerbo sequitur.

»uerbum nequam immutabit cor.« Hoc est, consilium malum totam hominis perturbat conscientiam, et uoluntatem eius confundit, cum ea tractat que coram oculis Dei displicent.

»Ex quo quatuor partes oriuntur, bonum et malum, uita et mors: et dominatrix illorum est assidua lingua.« Ex quo, inquit, hoc est, ex uerbo cordis, quatuor partes oriuntur, bonum et malum, hoc est, bonu n uel malum consilium, et remuneratio eorum uita uel mors, quia stipendium peccati est mors, gratia autem Dei uita eterna .  Quod autem dicit, dominatricem eorum esse assiduam linguam, ostendit quod per lingue ministerium secreta cordis panduntur. Mors enim et uita in manibus sunt lingue, unde ipsa ueritas ait: »Ex uerbis enim tuis iustificaberis, et ex uerbis tuis condemnaberis .«

»uir peritus multos erudiuit, et anime sue suauis est.« Quia predixerat de operibus lingue, nunc continuatim de bonis malisue doctoribus sermonem explicat. Qui enim peritus est in Scriptura sacra, et uerax sermone probusque moribus probatur, eius eruditio plurimis est profectuosa et salubris, ipsiusque studium anime sue eterne uite pariet suauitatem.



CAPUT XII. De uersuta et sophistica locutione, id est pompa philosophica.

»Qui autem sophistice loquitur, odibilis est: in omni re defraudabitur. Non est enim illi a Domino data gratia; omni sapientia defraudatus est.« In hac sententia et uersuta locutio reprehenditur, et heretica nequitia damnatur. Non ergo ad corporis sensus, sed ad rationem animi discipline pertinent disputationis et numeri. In quibus a Deum timentibus ueritas pie queritur, et utiliter inuenitur, sed disputationis disciplina ad omnia genera questionum, que in litteris sanctis sunt penetranda et dissoluenda plurimum ualet. Tantum ibi cauenda est libido rixandi, et puerilis quedam ostentatio decipiendi  aduersarium. Sunt enim multa que appellantur sophismata, false conclusiones rationum, et plerumque ita ueras imitantes, ut non solum tardos, sed ingeniosos etiam minus diligenter attentos decipiant. Proposuit enim quidam dicens ei, cum quo loquebatur: »Quod ego sum, tu non es;« at ille consensit, uerum enim erat ex parte; uel eo ipso quod iste insidiosus, ille simplex erat, tum iste addidit; »Ego autem homo sum.« Hoc quoque cum ab illo accepisset, conclusit dicens: »Tu igitur non es homo.« Quod genus captiosarum conclusionum Scriptura, quantum existimo, detestatur hoc loco, ubi dictum est, »qui sophistice loquitur, odibilis est,« quanquam etiam sermo non captiosus, sed tamen abundantius quam grauitatem decet uerborum  ornamenta consectans sophisticus. In hac quidam sophistica locutione denotantur heretici, qui omnia captiose et malitiose ad seducendum alios construunt, hi odibiles sunt tam Deo quam etiam omnibus bonis hominibus: qui omni re utili et uera doctrina defraudati sunt, quoniam non est illis data a Domino gratia Spiritus sancti. Spiritus enim sanctus discipline effugiet fictum, et in »animam maleuolam non introibit sapientia .« Unde et sapientia celesti defraudati sunt, qui ea que Dei sunt non sapiunt, sed ea que hominum, errantes et in errorem mittentes .

»Est sapiens anime sue sapiens, et fructus sensus illius laudabilis.« Qui enim uere est sapiens, ea que ad salutem anime sue sentit, docet et facit,  ideoque fructus sensus illius est laudabilis, quoniam ea que Deo sunt placita mente tractat, lingua profert, et utili operatione exercet.

»uir sapiens plebem suam erudit, et fructus sensus illius fideles sunt.« Doctor quippe ecclesiasticus commissam sibi plebem erudit uerbo, et instruit exemplo, et fructus sensus illius, quos uel scribendo uel etiam predicando protulerat, sunt fideles: quoniam in eis non reperiuntur hereses et schismatum peruersitates. Unde fiet quod sequitur.

»uir sapiens implebitur benedictionibus, et uidentes illum laudabunt.« Implebitur quidem benedictione, quando remunerabitur celesti mercede: et uidentes illum laudabunt, quando Angeli boni et  sanctorum anime considerantes eius meritum, in premii illius retributione congaudebunt, nec mirum, cum ipse paterfamilias seruo bona merito in iudicio futuro dicturus sit: »Euge, serue bone et fidelis, quia super pauca fuisti fidelis, super multa te constituam, intra in gaudium Domini tui .«

»uita uiri in numero dierum, dies autem Isrel innumerabiles sunt.« Quid est quod uitam uiri in numero dierum comprehensam dicens addidit, dies Isrel esse innumerabiles? nisi quod sanctorum uitam in celesti beatitudine ostendit esse eternam et infinitam. Quod autem uita presens hominum certo numero in prescientia Dei et dispositione constituta sit, ostendit Iob, dicens: »Breues dies hominis  sunt, numerus mensium eius apud te est. Constituisti terminos eius quos preterire non poterit .« At uero Isrel dies, hoc est, sancti uiri, qui recta fide et bonis operibus in hac presenti uita Dominum semper coluit, post finem presentis laboris pura mente serenum Dei uultum in celesti regno perpetualiter contemplatur. Cuius boni sicut nulla est labes, ita et gaudii nullus est finis.

»Sapiens in populo hereditabit honorem, et nomen illius erit uiuens in eternum.« De ipso sapiente hic dicit, de quo et superius qui plebem suam secundum ueritatem catholice fidei erudit, cuiusque sensus fructus fideles gignit, qui implebitur celesti benedictione, et laudem consequetur eternam. Ipse hereditabit in populo, quia in corpore Ecclesie gloriosus  manens hereditatem superne patrie spe letabundus exspectat. Cuius nomen uiuit in eternum, quoniam »in memoria eterna erit iustus, et nomen eius requiretur a generatione in generationem,« de quo ipsa ueritas in Euangelio fideles suos precepit gaudere, quoniam hoc presciebat illis magnum premium futurum esse. »Gaudete, inquit, et exsultate, quoniam nomina uestra scripta sunt in celo .«

»Fili, in uita tua tenta animam tuam, et si fuerit nequam, non des illi potestatem. Non enim omnia omnibus expediunt, et non omni anime omne genus placet.« Precipit sapientia homini ut caute seruet uitam suam, ne forte per incuriam in uariis desideriis diffluat, et in peccati mortem decidat;  ideo dicit ut tentet animam suam, hoc est, probet anime sue uoluntatem, et si fuerit peruersa, non tribuat illi potestatem perficiendi eam, quia non omnia omnibus expediunt, et non omni anime omne genus uoluntatis uel actionis utile est. Proinde apostolus Paulus ut nos redderet cautos, scripsit dicens: »Probate spiritus si ex Deo sunt .« Et item: »Omnia autem probate, quod bonum est tenete, et ab omni specie mala abstinete uos .« Et alibi: »Omnia mihi licent, sed non omnia expediunt. Omnia mihi licent, sed ego sub nullius redigar potestatem .«

»Noli auidus esse in omni epulatione, et non te effundas super omnem escam. In multis enim escis  erit infirmitas, insatietas, auiditas et aplestia appropinquat usque ad choleram. Propter crapulam multi obierunt, qui autem abstinens est, adiiciet uitam.« In his quidem sententiis iuxta historiam laudat parcimoniam uictus, et uituperat auiditatem et superabundantiam ciborum, quoniam usque ad nauseam et ad cholere infirmitatem perducit intemperantem. Mystice autem admonet ut in spiritalibus cibis simus temperantes, et nequid nimis, ne forte si uoluerimus modum excedere scientie, incidamus in errorem, et propter superfluam scrutationem rerum incomprehensibilium ueniamus in stultitiam maximam, unde mors et perditio certa nobis restat. Hinc quoque per Salomonem dicitur: »Mel inuenisti, comede quod sufficit tibi, ne forte satiatus  euomas illud, et periures nomen Dei tui .« Hinc et Paulus docet, »non plus sapere quam oportet sapere, sed sapere ad sobrietatem, et unicuique sicut diuisit Deus mensuram fidei .«



CAPUT XIII. De medico honorando.

 »Honora medicum propter necessitatem, etenim illum creauit Altissimus. A Domino enim est omnis medela, et a rege accipiet donationem.« Discretos nos uult esse in omni re, nec aliquid temere agere, quoniam omnia opera Dei non solum bona, sed etiam ualde sunt bona. Unde non debemus ea spernere, que nouerimus ad utilitatem nostram et sanitatem creatorem nostrum nobis  procreasse, sed cum gratiarum actione ea percipere, et ad usus nostros conuertere. Sunt corporales medici, sunt et spiritales; sed sicut corporales per herbarum medicinam curant corporum egritudines, ita et spiritales per diuinorum preceptorum medelam sanant animarum infirmitates. Utrique ergo cum honore habendi sunt, sed spiritales eo maioris reuerentie sunt preferendi, quo eorum opera magis diuturna et magis salubria constat inueniri.

»Disciplina medici exaltabit caput eius, et in conspectu magnatorum collaudabitur.« Disciplina medici spiritalis pariet anime sue gloriam sempiternam, et in conspectu sanctorum angelorum ac sanctarum animarum merces illi uite conferetur eterne.

 »Altissimus creauit de terra medicinam, et uir prudens non abhorrebit illam.« De terrenis rebus prouidit Deus infirmitatibus humanis solatia, unde sane quis sapiens audet contemnere et despicere illam? Non est enim contemnendum, quod a creatore omnium nostre infirmitati misericorditer est prolatum.

»Nonne a ligno indulcata est amara aqua, ad agnitionem hominum uirtus illorum, et dedit homini scientiam Altissimus, honorari in mirabilibus suis, et in his curans mitigabit dolorem .« ueteris recordatur historie, ubi filii Isrel ambulantes per desertum Sur, tribus diebus non inueniebant aquam. Tandem ergo uenientes in  Mara, non bibere poterant aquas de Mara, eo quod essent amare; sed ostendit Dominus lignum Moysi: quod cum misisset in aquas, in dulcedinem uerse sunt. Ubi iuxta historiam demonstrata est potentia Domini, medicabili arte per lignum in aquas dulcatas. Cuius facti mysterium in promptu est. Murmurat ergo populus uidens aquas, et potare non sustinens. Mittit lignum Moyses in aquas, et facte sunt dulces. Intellige amaras aquas occidentis littere, et legis habere figuram; quibus si immittitur confessio crucis, et passionis Dominice sacramentum iungitur, tunc efficitur aqua amara suauis, et amaritudo littere uertitur in dulcedinem intelligentie spiritalis. Unde et scriptum est: »Constituit Dominus legem populo suo et iudicia, et tentauit eum.« Alio quoque sensu,  quod aque amare ligno in se suscepto dulcescunt, indicio erat amaritudinem gentium per lignum crucis Christi in usum dulcedinis quandoque esse uertendam. Ad hoc ergo Altissimus dedit homini scientiam in rebus a se mirabiliter creatis, ut eorum usu sibi profectuose concesso ad honorandum et glorificandum opificem suum incitarentur.

»Et unguentarius faciet pigmentum suauitatis, et unctionem conficiet sanitatis, et non consummabuntur opera eius. Pax enim Dei super faciem terre.« Diuerso enim modo medici arte sua contra infirmitates diuersas utuntur, hoc est, in cibis, in potibus, in emplastris, atque unguentis: ut iuxta qualitatem morborum artis sue accommodent congruum medicamentum, quod scilicet spiritales medici  secundum artis sue peritiam ad salutem salubriter facere solent animarum: exhibent fomenta doctrinarum, unguenta adhortationum, atque malagma assidue orationis. Medicabiles etiam potus atque cibos diuinarum Scripturarum faciunt etiam, ubi necesse est, exustionem excommunicationis uel incisionis uirgarum, ut quoquo modo possint, hominem ab egritudine uitiorum perducant ad sanitatem bonarum uirtutum. Quod autem dicit, non consummari opera eius, significat quod usque ad finem mundi uerus medicus noster non cessat per ministros suos quotidie sanitates in Ecclesia sua operari, donec in extremo examine per eius gratiam totum quod mortale est absorbeatur a uita, et tunc fiet quod sequitur: »Pax Domini super faciem terre,«  quando absumpta morte in uictoria resurgent mortui incorrupti, et transferentur ad possidendam patriam celestis regni; sed quia interim, quousque hoc fiat, orationi semper insistendum est, et pro uite statu semper Dominum deprecandum, a peccatis quoque declinandum, et in bonis operibus pro uiribus desudandum ostendit sequens sententia.



CAPUT XIu. De orando Deo Patre in tempore infirmitatis, et tentationis et concupiscentie.

»Fili, in tua infirmitate non despicias teipsum, sed ora Dominum, et ipse curabit te. Auerte a delicto et dirige manus, et ab omni delicto munda cor tuum.« Iubet enim primum ne in infirmitate  desperemus nosmetipsos, quia desperatio affligit animam, et mortem illi parit certissimam: sed magis oremus Deum, et ipsi curam commendemus salutis nostre, qui Saluator est omnium hominum, maxime autem fidelium . De quo Iacobus apostolus nos instruit, dicens: »Infirmatur aliquis in uobis, inducat presbyteros Ecclesie, et orent super eum, ungentes eum oleo in nomine Domini, et oratio fidei saluabit infirmum, et alleuabit eum Dominus, et si in peccatis sit dimittentur ei .« Sed hoc tunc digne fit, si auertimus oculos mentis nostre ab omni malo, et dirigimus manus nostras in bona operatione, et mundamus cogitationes cordis nostri ab omni dolo et nequitia: sic enim meremur exaudiri a Domino, et misericordiam eius adipisci.  Additur preterea salutaris sacrificii oblatio, que maxime adiuuat infirmitatem animarum nostrarum, si ex pura mente offeratur, sicut sequens sententia probat.

»Da suauitatem et memoriam similaginis, et impingua oblationem, et da locum medico, etenim illum Dominus creauit: et non discedat a te, quia opera eius sunt necessaria.« Panis ergo et uini sacrificium in memoriam Dominice passionis oblatum precipue animarum uulnera curat, cum per sacerdotis ministerium in altare simul cum sacris orationibus Deo offertur. Unde sicut beatus Gregorius in libris Dialogorum ait: »Si culpe post mortem insolubiles non sunt, multum solet animas etiam post mortem sacra oblatio hostie salutaris adiuuare. Ita  ut nonnunquam ipse defunctorum anime hoc uideantur expetere; et non solum defunctis, sed etiam uiuis multum profuturum esse idem sacrificium creditur, si digne offeratur.« Hinc est quod audiuimus quemdam apud hostes in captiuitate positum, et in uinculis religatum fuisse, pro quo sua coniux diebus certis sacrificium offerre consueuerat, qui longo post tempore ad coniugem reuersus, quibus diebus eius uincula soluerentur innotuit, eiusque coniux illos fuisse dies, quibus pro eo offerebat sacrificium, recognouit. Hoc enim factum est gratia omnipotentis Dei, ut ex uisibilibus rebus mortales discerent quanta spiritalis hostia pro animarum salute oblata inuisibiliter possit operari.

»Est enim tempus quando in manus illorum incurras;  ipsi uero Dominum deprecabuntur, ut dirigat requiem eorum, et sanitatem propter conuersionem illorum. Qui delinquit in conspectu eius qui fecit eum, incidet in manus medici.« Hoc quod dicit tempus esse quando homo in manus medicorum incidat, tempus egritudinis signat et molestie corporalis, quando qui male habent, necesse est ut curentur. Ipsa autem infirmitas iuxta dispensationem Dei immittitur ad probationem uel emendationem electorum, ad correptionem uel ad damnationem reproborum. Unde dicit: »Qui delinquit in conspectu eius qui fecit eum, incidet in manus medici.« Iustum est enim ut qui saperbiendo mandata Dei facere contempsit, castigatus per infirmitatem humilictur;  et querat flagellatus opem, qui incolumis ante noluit intelligere sui benefactorem. Mystice uero sancti doctores et spiritales medici animarum semper opportunum tempus querunt, quando infirmis animabus congruam possint adhibere medicinam, orationibusque sacris uirtutum operibus instanter Dominum deprecantur, ut dirigat opera eorum, et refrigerium prestet his qui uariis uitiorum egritudinibus laborauerunt.



CAPUT Xu. De exsequiis mortuorum, et temperamento tristitie.

»Fili, in mortuum produc lacrymas, et quasi dira passus incipe plorare, et secundum iudicium contege corpus illius, et non despicias sepulturam illius.« Postquam de infirmitate egritudinum et  medicorum curatione disputauit, consequenter de exsequiis mortuorum sermonem protulit: quia sicut in infirmitate utilis est medicine curatio, ita et in morte necessaria est sepulture exhibitio. Sed tamen quia mortis miseria cogit hominem lacrymas fundere, et solemnes planctus legimus in defunctorum patrum factos exsequiis, modum in ipsa lacrymarum effusione et gemitu habere docet, ne forte tristitia abundantiore debilitetur corpus dolentium, et offendatur Deus per amentiam desperantium. Mortis enim sententia propter peccatum data est mortalibus, sed spei fiducia per gratiam Christi data est credentibus.

»Propter detractionem amare fer luctum illius uno die, et consolare propter tristitiam, et fac luctum  secundum meritum eius uno die uel duobus propter detractionem. A tristitia enim festinat mors, et cooperiet uirtutem, et tristitia cordis flectit ceruicem.« Propter detractionem, inquit, hoc est, propter abscessionem proximi condoleas casui eius paruo tempore, et consolare in spe resurrectionis, ne tristitia nimia mittat te in interitum. »A tristitia enim festinat mors« anime desperantis, et obscurat omnem uirtutem bone actionis eius, et fortitudinem cordis emolliet, et infirmari faciet.

»In abductione permanet tristitia, et substantia inopis secundum cor eius.« Ubi enim dolor immoderatus obtinet cor, et abducitur animus, ne recipiat consolationem, ibi permanet tristitia: quia hic incipit per doloris afflictionem, et in futura permanet  pena, propter diffidentiam superne consolationis. ueraciter enim temperatur substantia uiri inopis animo secundum cor eius, quia quantum deest illi in fide et spe, tantum illi crescit meror in angustia et dolore.

»Non dederis in tristitia cor tuum, sed repelle eam a te, et memento nouissimorum. Noli obliuisci, neque enim est conuersio, et huic nichil proderis, et temetipsum pessimabis.« Huius loci quia per difficultatem orationis obscurus est sensus, dicamus aliquid quod lucidiore illum edisserat sermone. Nec occupet tristitia seculi cor tuum que mortem anime operatur, sed abiice eam a te, et memento nouissimorum temporum, quia qualis hinc exis, talis ante iudicem presentandus eris, ut recipias propria  corporis prout gesseras siue bonum siue malum. Proinde nunquam obliuioni tradas nouissime hore exitum, sed semper paratus esto, quia postquam hinc exieris, nequaquam ultra huc reuertens spatium bene operandi habebis, et ideo cautus esto in omnibus, ne forte in obitu proximi plus equo doleas, quia nichil proderis illi plorando, si temetipsum leseris doloribus immensis afficiendo.

»Memor esto iudicii mei, sic enim erit et tuum: mihi heri, et tibi hodie.« Iudicium suum dicit obitum de hoc mundo, quod unicuique proprium est, tam preteritis quam etiam presentibus: quia »nullus est homo super terram qui uiuat, et non uideat mortem.« Et bene dicit, »Mihi heri et tibi hodie,« ac si diceret: Quod in me iam completum est, in  te modo instat implendum. Hec admonitio bonorum patrum est, ut filios suos admoneant, quatenus discant in casibus priorum, suum quoque in presenti seculo diuturnum non esse statum, ac ideo preparent sibi bonorum operum uiaticum, quo in futura uita cum sanctis angelis possint uiuere in perpetuum.

»In requie mortui requiescere fac memoriam eius, et consolare illum in exitu spiritus sui.« Hoc monet, ut in transitu morituri obliuioni memoriam eius non tradat, sed in mente eam ad sui meliorationem continuo seruet, et eum qui de hoc seculo migrare incipit, fide corroboret, et spe confortet, quatenus in angustia ultimi temporis fide non deficiat, sed spem suam Deo committat, quia qui bene certantibus fidei merito promisit premium, ipse sperantibus  in se potens est sempiternum tribuere regnum.

»Sapientiam scribe in tempore uacuitatis, et qui minoratur actu, sapientiam percipiet.« Docet ergo ut, dum uacat et otium habemus, sapientiam diuinam discamus, et eam in tabulis cordis nostri scribamus, quia ille qui concupiscentiis carnis et uoluptatibus seculi seruire desistit, ille Scripturam intente meditando superne contemplationis munere gaudebit; sed quoniam sapientie dono penitus extranei non sunt qui agriculture tempore opportuno insistunt, et artificiorum singulorum, quibus in presenti uita homines studiose laborant, peritiam habent, primum ergo eorum enumerat scientiam; deinde addens proponit illis ueram sapientiam, que in agnitione uoluntatis Dei, et in custodia mandatorum  eius per dilectionem consistit, ut ipsa arcem teneat dignitatis, que sola in rebus potestatem habet iusti regiminis. Nos quoque, primum breuiter historiam tangentes singulorum artificiorum, allegoriam deinde exponendo subsequamur:

»Qua sapientia replebitur, qui tenet aratrum, et qui gloriatur in iaculo. Stimulo boues agitat, et conuersatur in operibus eorum, et narratio eius in filiis taurorum: cor suum dabit ad uersandos sulcos, et uigilia eius in sagina uaccarum.« Quantum ad historiam pertinet, ostendit quod ex sapientie dono hoc habet homo, ut insistat utili labori, quo sibi et proximis suis prodesse possit, ut exerceat agriculturam, et curam agat in pastu  animalium atque iumentorum, que ad usum hominum creata sunt, ut uictum et uestitum tam sibi quam suis preparet, quibus humane uite miseria in presenti seculo nutritur, et funditus carere non potest. Mystice autem qui tenet doctoris officium, et colere debet uomere euangelico corda hominum, gloriatur in iaculo diuinorum testimoniorum, seminat uerbum Dei stimulo exhortationis, agitat brutos, quatenus non segniter uiuant, sed fortiter in bonis operibus conuersentur. Superbos quosque predicationis sermone castigat, et disciplina euangelica domat, ut non uacent otio, sed carmen suam macerantes, et desideria carnalia in se mortificantes, et uitia omnia a se exstirpare festinent, et uirtutes spiritales pro eis plantare certent. Quod autem per  boum et taurorum excitationem, uigilias dicit pastoris esse in sagina uaccarum, ostendit boni rectoris esse officium, utriusque sexus curam habeat, et predicationis studio eos pascat, alat et nutriat.



CAPUT XuI. De singulis artificibus.

»Sic omnis faber et architectus, qui noctem tanquam diem transigit, qui sculpit signacula sculptilia, et assiduitas eius uariat picturam: cor suum dabit in similitudinem picture, et uigilia sua perficiet opus.« Quid per fabrum hunc et architectum, qui studiose nocte dieque, in opere suo laborat, ut signacula sculpet et hominis imaginem arte gemmaria formet, nisi predicatores sancti insinuantur, qui omni tempore aut  docendo, aut exhortando, aut bona exempla ostendendo auditores suos instituunt, quatenus interioris hominis uirtutem eliciant, et ad conditoris sui imaginem animam humanam reforment? An non ille faber et architectus strenuus in arte sua fuit, qui in Epistolis suis ita scripsit, dicens: »Dei enim sumus adiutores; Dei agricultura estis, Dei edificatio estis: secundum gratiam que data est mihi, ut sapiens architectus fundamentum posui, alius autem superedificat .« Unusquisque autem uideat quomodo superedificet. Et alibi: »Filioli, inquit, mei quos iterum parturio, donec formetur Christus in uobis .« Et in alio loco: »Renouamini, ait, spiritu mentis uestre, et induite nouum hominem qui secundum Deum creatus est, in iustitia et sanctitate  ueritatis . Et item: »Estote ergo imitatores Dei sicut filii karissimi, et ambulate in dilectione sicut et Christus dilexit nos .« Et rursum: »Nolite, inquit, contristare Spiritum sanctum Dei, in quo signati estis in diem redemptionis, etc. .« Quot enim species uirtutum sunt, tot operationes bonas et documenta doctores sancti in mentibus electorum et conuersatione exprimere satagunt, ut sint sancti et corpore et spiritu, dicentes cum Apostolo: »Ipse autem Dominus pacis sanctificet uos per omnia, ut integer uester spiritus et anima et corpus, sine querela in aduentu Domini nostri Iesu Christi seruentur .

»Sic faber ferrarius sedens iuxta incudem et  considerans opus ferri, uapor ignis urit carnes eius, et in calore fornacis concertatur. uox mallei innouauit aurem eius, et contra similitudinem uasis oculus eius: cor suum dabit in consummatione operum, et uigilia sua ornabit in perfectionem.« Per fabrum ferrarium idem qui in architecto, hoc est ordo sanctorum predicatorum exprimitur, qui iuxta incudem, hoc est, iuxta durum presentis uite laborem sedens, arma spiritalia, documenta uidelicet diuina scribendo atque docendo fabricat, quatenus contra hostis antiqui tentamenta suos fortiter dimicare doceat, et hereticorum atque philosophorum sectas peruersas deuitare, atque persecutorum minas contemnere faciat. Huius ergo fabri carnes, hoc est corpus, uapor ignis et calor fornacis urit, cum tribulatio  et persecutio mundi eum fatigare non desistit. uox mallei innouauit aures eius, cum edicta principum terrorem tormentorum non cessant ingerere sensibus illius; at ipse cor suum dabit, ut consummet opus officii sui, et uigilias solertie sue ad hoc impendit, ut uasa electarum animarum ad scientie et uirtutum perfectionem perducat. Unde Paulus apostolus horum armorum precipuus fabricator quibusdam suis auditoribus ita scribens, ait: »Confortamini in Domino, et in potentia uirtutis eius. Induite uos armaturam Dei, ut possitis stare aduersus insidias diaboli, quia non est nobis colluctatio aduersus carnem et sanguinem, sed aduersus principes et potestates, aduersus mundi rectores tenebrarum harum, contra spiritalia nequitie in  celestibus. Propterea accipite armaturam Dei, ut possitis resistere in die malo, et in omnibus perfecti stare. State ergo succincti lumbos uestros in ueritate, et induti loricam iustitie, et calceati pedes in preparatione Euangelii pacis: in omnibus sumentes scutum fidei, in quo possitis omnia tela nequissimi ignea exstinguere, et galeam salutis assumite, et gladium spiritus, quod est uerbum Dei .« Et quomodo in presentis uite laborem his armis utendum sit, idem alibi ostendit, dicens: »In omnibus exhibeamus nosmetipsos sicut Dei ministros, in multa patientia, in tribulationibus, in necessitatibus, in angustiis, in plagis, in carceribus, in seditionibus, in laboribus, in uigiliis, in ieiuniis, in castitate, in scientia, in longanimitate, in suauitate,  in Spiritu sancto, in caritate non ficta, in uerbo ueritatis, in uirtute Dei, per arma iustitie a dextris et a sinistris, per gloriam et ignobilitatem, per infamiam et bonam famam, ut seductores, et ueraces, sicut qui ignoti et cogniti, quasi morientes, et ecce uiuimus, ut castigati, et non mortificati, quasi tristes, semper autem gaudentes, sicut egentes, multos autem locupletantes, tanquam nichil habentes et omnia possidentes .«

»Sic figulus sedens ad opus suum, et conuertens pedibus suis rotam, quique in sollicitudine positus est semper propter opus suum, et innumera est omnis operatio eius. In brachio suo formabit lutum, et ante faciem suam curuabit uirtutem suam: cor suum dabit  ut consummet linitionem, et uigilia sua mundabit fornacem.« Et quid per figulum hunc, nisi ipsi, de quibus supradictum est, sancti predicatores demonstrantur? Ipsi enim per diuersa officia gradus sui ministerium digne agunt, et doctrinam suam secundum qualitatem auditorum temperant: quia aliter admonendi sunt sapientes, aliter insipientes; aliter fortes, aliter infirmi; aliter iuuenes, aliter senes; aliter uiri, aliterque femine. Ipsi aratro Euangelii excolunt agrum Domini; ipsi oues et animalia Dominica pascunt pabulo uerbi; ipsi sculpunt signacula noui hominis in cordibus humanis; ipsi per lingue sue ministerium fabricant arma uirtutum; ipsique fragiles et infirmos uerbis et exemplis formant atque confortant, quatenus eos efficiant uasa  honorabilia, et ad ministerium Dei aptissima. Hic ergo figulus in operando conuertit pedibus suis rotam, cum presentis uite uolubilem conuersationem per uestigia bonorum operum suis sequacibus conuertit ad exemplum, qui sollicitudinem gerit sibi commissorum, ut bonorum operum insistant actibus, qui suis factis infirmorum roborat operationem, et humilitatis atque mansuetudinis eis prebet exempla; qui cordis sui totam uoluntatem ad hoc ponit, ut quidquid asperum sit in moribus subditorum, lenitatis sue leniat documento; ad hocque omnem uigilantiam suam impendit, ut in cordis fornace igne excoquens caritatis totam operationem discipulorum, flamma consolidet dilectionis: quia totum opus casus sui habet detrimentum, si caritatis illud non  coadunat glutinamentum.

»Omnes in manibus suis sperauerunt, et unusquisque in arte sua sapiens est.« Omnes uidelicet sancte Dei doctores Ecclesie bone operationis habent studium, et unusquisque eorum iuxta distributionem Spiritus sancti sane doctrine utile habet donum: quia »alii quidem per Spiritum datur sermo sapientie, alii autem sermo scientie secundum eumdem Spiritum; alteri fides in eodem Spiritu, alii gratia sanitatum in uno Spiritu: alii operatio uirtutum, alii prophetia, alii discretio spirituum, alii genera linguarum, alii interpretatio sermonum. Hec autem omnia operatur unus atque idem Spiritus, diuidens singulis prout uult .«

»Sine his omnibus non edificatur ciuitas. Et non  inhabitabunt nec inambulabunt, et in ecclesiam non transilient; super sellam iudices non sedebunt, et testamentum iudicii non intelligent, neque palam facient disciplinam et iudicium, et in parabolis non inuenientur: sed creaturam eui confirmabunt, et deprecatio illorum in operatione artis, accommodantes animam suam, et conquirentes in lege Altissimi.« Sine his omnibus, donis uideficet spiritalibus, non edificatur ciuitas Ecclesie, et non habitabunt fideles in ea, nec ambulabunt sancti de uirtute in uirtutem, nec aule celestis illis pandetur introitus. Cathedram quoque honoris predicatores Euangelii absque his rite non tenent, neque intellectum legis Dei habere, imo nec sermonem  doctrine digne proferre, aut aliquid boni operis rite agere poterunt. Unde quoque ipsi sancti doctores carismate diuino ad opus uerbi se ordinatos agnoscentes, creaturam humanam temporaliter a Deo conditam, per predictas species doni celestis in fide et bona operatione confirmant; et deprecatio illorum cum bonis actibus uirtutum acceptabilis erit Deo, quoniam animas suas dederunt pro fratribus suis secundum preceptum legis Altissimi, qui in Euangelio discipulis suis ait: »Hoc est preceptum meum, ut diligatis inuicem sicut dilexi uos. Maiorem hac dilectionem nemo habet, quam ut animam suam quis ponat pro amicis suis .« Quantum autem diuina sapientia excellat humane sapientie, sequens sermo ostendit.



CAPUT XuII Sapientie laus, id est Filii Dei, quod per ipsam omnis sapientia et prophetia sit: quia semper cum Patre et cum Spiritu sancto opere et potentia ubique est.

 »Sapientiam omnium antiquorum exquiret sapiens, et in prophetis uacabit. Narrationem uirorum nominatorum conseruabit, et in uersutias parabolarum simul introibit. Occulta prouerbiorum exquiret, et in absconditis parabolarum conuersabitur. Et in medio magnatorum ministrabit, et in conspectu presidis apparebit. In terram alienarum gentium pertransiet: bona enim et mala in hominibus tentabit.« Exquirit enim homo ecclesiasticus, et diligentius discit sapientiam patriarcharum et prophetarum, et ad scripta eorum  meditanda uacat, narrationem uirorum nominatorum, hoc est apostolorum et euangelistarum, recte credendo et bene operando conseruat. In parabolis quoque euangelicis diligenter scrutando uersatur, et mysticum sensum in sententiis diuinis exquirens, latentem allegoriam in historica narratione inuestigat, ut sciat quid luculentus sermo iuxta moralitatem et fidei regulam utilitatis habeat, quidue iuxta allegoriam et anagogen spiritaliter accipiendum insinuet. Hic ergo »in medio magnatorum ministrabit,« cum inter catholicos doctores disciplinabiliter conuersatur, et in ecclesiasticis officiis strenue ministrat; et hoc ut non laudem humanam appetat facit, sed ut coram oculis interni inspectoris, qui presidet celo et terre, et dominatur omnium creaturarum, placeat. Nam et iste cum bene eruditus in lingua  diuina per magistrorum catholicorum solertiam fuerit, et ecclesiastica disciplina sufficienter instructus, doctoris officium accipit, et alienis gentibus, que utique aliene a ueri Isrel fide fuerunt, et religione pertransiens predicat uerbum Dei, et tentando probat ubi sane fidei possit introducere ueritatem, et ubi deuotum auditorem inueniat, ubiue ingratum et contemptorem.



CAPUT XuIII. Sapientia pandit quod orantibus Spiritus sanctus dat intellectum, et tanquam imorem emittet eloquia dando, suggerendo, docendo, secundum Apostolum dicentem: Spiritus postulat pro nobis, etc.

»Cor suum tradet ad uigilandum diluculo ad Dominum,  qui fecit illum, et in conspectu Altissimi deprecabitur. Aperiet os suum in oratione, et pro delictis suis deprecabitur.« Mores et uitam boni doctoris luculenter sapientia explicat, qui catholice fidei regulam seruans tam uerbo quam etiam exemplo precepta Domini sine cessatione predicat. »Tradit ergo cor suum ad uigilandum diluculo ad Dominum« ille qui corporis segnitiem a se repellit, et initium atque perfectionem omnium actuum suorum Domino commendat, quatenus ipse eius intentionem, uerba et totam conuersationem secundum uoluntatem suam dirigat: hoc quippe oratione pura assidue deprecatur, ut clementissimus iudex concedat sibi ueniam delictorum et bonorum operum magnificentiam tribuat.

 »Si enim Dominus magnus uoluerit, Spiritu intelligentie replebit illum. Et ipse tanquam imbres mittet eloquia sapientie sue: et in oratione confitebitur Domino. Et ipse diriget consilium eius, et disciplinam, et in absconditis suis consiliabitur. Ipse palam faciet disciplinam doctrine sue, et in lege testamenti Domini gloriabitur. Collaudabunt multi sapientiam eius, et usque in seculum non delebitur. Non recedet memoria eius, et nomen eius requiretur a generatione in generationem.« Dat Dominus fideli suo oratori et diligenti celestis sapientie exquisitori Spiritum intelligentie, ut sciat quando et ubi et quomodo diuina eloquia proferre debeat; ipseque dirigit consilium bone uoluntatis et disciplinam recte conuersationis eius, et interna  inspiratione illum consolatur ac roborat, ut diuinorum testamentorum precepta inter aduersa mundi fiducialiter predicare ualeat. Unde multi sapientiam doctrine illius laudant, et bonorum operum illius memoriam a generatione in generationem seruant. Hec ergo gratia quia non aliis data est nisi doctoribus Euangelii et gloriosioribus membris corporis Christi, que ab ipso capite per officium singulorum membrorum ministratur, sequens sententia testatur.

»Sapientiam eius enarrabunt gentes, et laudem eius nuntiabit Ecclesia.« Omnes ergo gentes imo in uniuersis gentibus predicando pronuntiat Ecclesia catholica laudem Christi, quod idem Filius Dei qui  est uirtus et sapientia Patris, totius sententie et prophetie atque omnium bonarum uirtutum auctor sit, et distributor gratiarum spiritalium, unus et solus Deus cum Patre et Spiritu sancto regnans per omnia secula.

»Si permanserit nomen eius, derelinquet plusquam mille: et si requieuerit, proderit illi.« Hoc uult ostendere, quod bonus doctor, qui probabilis est actibus simul et doctrina, si uita longiore uiuat multos lucretur, et plurimis fiat causa salutis; si autem obierit, ad eternam requiem migrabit, ubi merces condigna meritis illius a iusto iudice recompensabitur. Unde et doctor gentium de agonis sui certamine premium certum sperans audenter ait:  »Bonum certamen certaui, cursum consummaui, fidem seruaui. In reliquo reposita est mihi corona iustitie, quam reddet mihi Dominus in illa die iustus iudex .« Et alibi: »Secundum, inquit, exspectationem et spem meam in nullo confundor, sed in omni fiducia sicut semper magnificabitur Christus in corpore meo siue per uitam siue per mortem: mihi autem uiuere Christus est, et mori lucrum. Quod si uiuere in carne hic mihi fructus operis est, et quid eligam ignoro. Coarctor autem e duobus, desiderium habens dissolui et cum Christo esse, multo enim melius; permanere autem in carne, magis necessarium est propter uos . I«

»Adhuc consiliabor ut enarrem, ut furore enim repletus sum in uoce.« Intelligens enim uir sanctus  per incitationem Spiritus, sapientiam Dei uelle prioribus sermonibus adhuc plura addere, dicit se promptum animo estuare et secum consiliari, ut ea que adhuc restant de mirabilibus Dei enarret. Scilicet quomodo bonis bona, et malis mala secundum meritum operum suorum preuenient. Incitatque auditores suos, ut bonorum operum fructum quandiu uiuant gignere non cessent, dicens:

»Obaudite me, diuini fructus aquarum, et quasi rose plantate super riuum aquarum fructificate.« Aque in Scriptura sacra aliquando Spiritum sanctum, aliquando scientiam sacram, aliquando scientiam prauam, aliquando tribulationem, aliquando autem defluentes populos, aliquando mentes fidem sequentium demonstrare solent; per aquam  quippe sancti Spiritus infusio designatur. Sicut in Euangelio dicitur: »Qui credit in me, sicut dicit Scriptura, flumina de uentre eius fluent aque uiue :« ubi Euangelista secutus adiunxit: »Hoc autem dixit de Spiritu, quem accepturi erant credentes in eum .« Rursum per aquam sancta sapientia designatur, sicut dicitur: »Aqua sapientie salutaris potauit eos .« Per aquam quoque praua scientia appellari solet, sicut apud Salomonem mulier que typum heresees tenet callidis suasionibus blanditur, dicens: »Aque furtiue dulciores sunt .« Aquarum ergo nomine nonnunquam solent tribulationes intelligi, sicut per Psalmistam dicitur: »Saluum me fac, Deus, quoniam intrauerunt aque usque ad animam  meam « Per aquam populi designantur, sicut per Ioannem dicitur: »Aque uero sunt populi .« Per aquam quoque non solum fluxus decurrentium populorum, sed etiam bonorum mentes predicamenta fidei sequentium designantur, sicut propheta ait: »Beati qui seminatis super omnes aquas .« Et per Psalmistam dicitur: »uox Domini super aquas .« Hoc ergo in loco quid aquarum nomine nisi electorum corda designantur? que per intellectum sapientie auditum iam superne uocis acceperunt. »Obaudite, inquit, me, diuini fructus aquarum, et quasi rose plantate super riuum aquarum fructificate;« ac si diceret: Attendite ad doctrinam meam, per baptismum  regenerate uberes mentes electorum, et fructum martyrii in discursu mortalis uite gignere non formidate; quia odorem suauissimum et sacrificium acceptabile Domino inde profertis. Unde subiungitur:

»Quasi Libanus odorem suauitatis habete. Florete, flores, quasi lilium et date odorem, et frondete in gratiam, et collaudate canticum: et benedicite Deum in operibus suis.« Nam Propheta passionem martyrii Domino gratissimam esse agnoscens, in psalterio ait: »Quid retribuam Domino pro omnibus que retribuit mihi? Calicem salutaris accipiam, et nomen Domini inuocabo. Pretiosa est in conspectu Domini mors sanctorum eius .« Et quoniam sicut rose martyrium, ita et lilium castitatem significat, ut ostendat utrumque nostro  conditori acceptabilissimum fore, dicit: »Florete, flores, quasi lilium;« ac si patenter dicat: Date flores iucundissimos cum castitate celestium uirtutum, quarum odor et frondes spargantur per totum orbem ad exemplum animabus fidelium; hoc est quippe laudare canticum et benedicere Dominum in operibus suis, ut corde, ore, simul et opere pro bonis suis totus homo gratias suo referat conditori.

»Date nomini eius magnificentiam, et confitemini illi in uoce labiorum uestrorum.« Dat enim nomini Domini magnificentiam, qui bene conuersans rite predicat eius potentiam, ut illi qui rectam predicationem eius audiunt, et bonos actus considerant, reddant pro hoc laudes Domino, et condignas  gratiarum actiones. Iuxta illud Dominicum preceptum: »Sic, inquit, luceat lux uestra coram hominibus, ut uideant opera uestra bona, et glorificent Patrem uestrum qui in celis est .« Hinc est et illud quod in Dominica Oratione oramus Domino dicentes: »Sanctificetur nomen tuum ;« ut eius sanctitatem et uoce predicemus, atque in bonis exemplis aliis demonstremus. Ceterum illis, qui scelerata conuersatione et reprobis moribus Deum inhonorant, dicit Scriptura: »Per uos enim nomen Dei blasphematur inter gentes .« Quorum quidem finis interitus, et gloria erit in confusionem eorum qui terrena sapiunt. Sed quid sapientia fidelibus adhuc dicat, uideamus.

 »In canticis labiorum et in citharis, et sic dicetis in confessione: opera Domini uniuersa bona ualde.« Hoc est enim quod superius diximus, ut labiis et actibus Dominum predicemus. Proinde Propheta in psalmo iustos ad laudandum Deum exhortans dicit: »Gaudete, iusti, in Domino, rectos decet collaudatio. Confitemini Domino in cithara, in psalterio decem chordarum psallite ei .« Cithara est lignei uentris, in imo sita concauitas, que sursum chordarum fila transmittens, sonis dulcissimis percussa proloquitur; que ideo tale nomen accepit, quoniam cita iteratione percutitur. Huic merito comparantur opera, que de terrenis rebus ad supernam gratiam porriguntur, id est dum esurientem  pascimus, dum nudum uestimus, dum egrotum uisitamus, etc., que licet uideantur carnalia, diuinitatis tamen amore peraguntur. Citharizamus quoque, cum in passionibus nostris uel damnis securi ac leti dicimus: »Dominus dedit, Dominus abstulit; sicut Domino placuit, ita factum est: sit nomen Domini benedictum .« Psalterium uero decachordum est, quod ordine conuerso aluum cithare in superioribus habet, unde ad inferiorem partem canora fila descendunt, cui precepta decalogi conuenienter aptantur: quia secundum formam instrumenti huius de supernis uenientia Domini iussa suscipimus; et considera quia solum est instrumentum musicum, quod pro excellentia sui decachordum dicatur; non enim hoc de cithara uel de  aliis huiusmodi instrumentis lectum esse meminimus. Decachordum uero psalterium  et illud nobis indicat sacramentum, ut referamus tria ad Deum, quia Trinitas est. Id est primum quod ait: »Non habebis deos alienos coram me.« Secundum: Non facies tibi sculptile.« Tertium: »Non assumes tibi nomen Dei tui in uacuum .« In quo coniungit et de sabbato. Septem uero que sequuntur ad dilectionem dixerunt proximi pertinere. Id est, »Honora patrem tuum et matrem. Non occides, non mechaberis, non furtum facies, non loqueris contra proximum tuum falsum testimonium, non concupisces domum proximi tui, nec desideres uxorem eius, etc.« Sic totius decachordi psalterii uirtus perfecta nobis et honorabilis  indicatur. Psallimus quoque et decem chordis, quando in quinque sensibus carnalibus, et in quinque spiritalibus probabili non conuersatione tractamus. uerum ista que dicimus non sunt extra nos posita, sicut in musica disciplina, in nobis est psalterium: imo ipsa organa nos sumus, quando ad similitudinem eorum per gratiam Domini actuum nostrorum qualitate cantamus. Hoc autem et illo exemplo datur intelligi, ubi ait: »In me sunt, Deus, uota tua, que reddam laudationes tibi .« Quod enim iubet ut in confessione dicamus opera Domini uniuersa bona ualde; aut hoc uult iuxta historiam demonstrare, quod omnia opera Domini que fecit ab initio a bono creatore, bona creata sunt; iuxta illud quod scriptum est in Genesi: »uidit Dominus  cuncta que fecit, et erant ualde bona :« aut iuxta allegoriam: Omnia que fecit Deus Pater per Christum in restauratione generis humani, uniuersa opera sunt bona ualde: quia ut Paulus testatur: »In ipso complacuit Deo Patri in dispensatione plenitudinis temporum instaurare omnia que in celis et que in terris sunt .« In quo etiam sorte uocati sumus, predestinati secundum propositum eius, qui omnia operatur secundum consilium uoluntatis sue, ut simus in laudem glorie eius. Unde iustum est, ut semper laudem ei sine cessatione et gloriam omni tempore dicamus.

»In uerbo eius stetit aqua, sicut congeries: et in sermone oris eius, sicut exceptoria aquarum:  quoniam in precepto ipsius placatio fit, et non est minoratio in salute illius.« Omnia enim opera sua per uerbum suum, hoc est unigenitum Filium, Deus Pater fecit. Unde scriptum est: »Quia ipse dixit et facta sunt, ipse mandauit et creata sunt .« In uerbo enim eius stetit aqua sicut congeries, quando congregauit aquas in unum, et apparuit arida, fecitque firmamentum in medio aquarum, et diuisit aquas ab aquis; nec extra ordinem suum relabi poterunt, sed iuxta modum suum locata consistunt, ritumque conseruant. Siue aliter, aqua stetit sicut congeries, quando in transitu filiorum Isrel de Aegypto aque maris Rubri diuise sunt; de quo Scriptura narrat, quod aque eis essent quasi pro muro a dextris et a sinistris . Iuxta mysticum  uero sensum, aque persecutionum, de quibus precatur Propheta se saluari, dicens: »Saluum me fac, Deus, quoniam intrauerunt aque usque ad animam meam ,« uerbo Domini cercentur, nec ultra dispensationem eius procedere possunt; quoniam creator omnium opem misericordie sue fidelibus suis impendit, nec est inualida manus omnipotentis, quin liberationem et salutem conferat electis suis. Sunt enim in conspectu Dei hi qui tribulant, et hi qui tribulantur, nec quidquam eum latet. Unde et sequitur:

»Opera omnis carnis coram illo, et non est quidquam absconditum ab oculis eius. A seculo et usque in seculum respicit, et nichil est mirabile in conspectu eius.« Prescientia ergo Dei omnia antecedit,  et quidquid temporaliter fit in mundo, ante omnia tempora coram eo presens erat. Unde nichil nouum, neque mirabile in conspectu eius: quoniam omnia que fuerunt, et que sunt, atque que futura sunt, ipse uno intuitu comprehendit, et semper sibi presentia consistunt. Unde et Apostolus de unigenito Filio ita scripsit, dicens: »In Christo enim Iesu, non est in illo est et non, sed est in illo est .« Et item: »iehsu, inquit, Christus heri et hodie: ipse in secula seculorum .

»Non est dicere, quid est hoc, aut quid est illud? omnia enim in tempore suo querentur.« Curiosos nos uetat esse, et ineptos scrutatores latentium rerum, quas nos non conuenit scire, et animi nostri intellectum adhuc latent. Cuncta enim in tempore suo  manifestabuntur, scilicet »quando, iuxta Pauli sententiam, uenerit Dominus, et illuminabit abscondita tenebrarum, et manifestabit consilia cordium :« huic simile est illud quod in Ecclesiaste scriptum est: »Ne temere quid loquaris, neque cor tuum sit uelox ad proferendum sermonem coram Deo . Et item: »Cuncta fecit Deus bona in tempore suo: et mundum tradidit disputationi eorum. Ut non inueniat homo opus quod operatus est Deus ab initio usque ad finem, cum omnia suo labantur tempore, et sit tempus destruendi, uel edificandi, acquirendi, tacendi, loquendi,« etc., que dicta de temporum contrarietate sunt, frustra conamur extendere; et breues uite labores putamus  perpetuos, nec contenti sumus secundum Euangelium malitia diei, nichilque in crastinum cogitamus; Deus enim omne quod fecit bonum est, quia uicissim iuxta dispositionem Dei bonum unumquodque opus. Dedit quoque Deus mundum ad inhabitandum hominibus, ut fruantur uarietatibus temporum, et non querant de causis rerum naturalium, quomodo creata sint omnia, quare hoc uel illud ab initio mundi usque ad consummationem fecerit crescere, manere, mutari.

»Benedictio illius quasi fluuius inundauit; et quomodo cataclysmus aridam inebriauit, sic ira illius gentes, que non exquisierunt eum, hereditabit.« Benedictio ergo Dei et gratie illius donum super timentes eum abundat, et tanquam fluuius aque  uiuentis. De qua ipsa ueritas ait: »Qui biberit aquam quam ego dabo ei, fiet in eo fons aque salientis in uitam eternam .« Largiter eos irrigat, ita ut illud in eis impleatur, de quo idem Dominus ait: »Qui in me credit, flumina de uentre eius fluent aque uiue ;« e contrario uero aque celestis uindicte illos suffocant, qui increduli eius dictis exstiterunt, et legem eius non exquisierunt ut custodirent mandata eius: sicut in diebus Ne liberatis per arcam Dei cultoribus, impii et increduli, qui uiriditatem recte fidei et bonorum operum non habuerant, cataclysmi inundatione perierunt .

»Quomodo conuertit aquas, et siccata est terra, et uie illius uiis illorum directe sunt: sic peccatoribus  offensiones in ira eius.« Quomodo ergo post diluuii effusionem aque ibant euntes et redeuntes, ut iterum appareret arida, et terra fructus suos germinaret, ita etiam post exstinctionem impiorum, data est facultas electis Dei, ut proferrent fructus bonorum operum. Quod autem dicit uias Domini uiis illorum esse directas, ostendit retributiones illius secundum merita ipsorum esse dispensatas: »uie enim Domini sunt iudicia eius: uia autem hominum, opera illorum.« Unde Dominus »qui iustus est in omnibus uiis suis, et sanctus in omnibus operibus suis, et reddit unicuique secundum opera sua , custodit omnes diligentes se, et omnes peccatores disperdet .« Unde et sequitur:

»Bona bonis creata sunt ab initio: sic nequissimis  bona et mala.« Bona quippe uite eterne preparata sunt bonis ab initio. Unde Dominus dicturus est in iudicio his qui a dextris eius erunt: »uenite, benedicti Patris mei, percipite regnum quod uobis paratum est ab origine mundi :« nequissimis uero bona et mala: bona quippe, si se conuerterint a peccatis suis, et egerint penitentiam; mala autem, si perseuerauerint in errore et delictis suis, et penitentiam agere neglexerint, quibus iudex iustissimus terribiliter dicet in extremo examine: »Discedite a me, maledicti, in ignem eternum, qui preparatus est diabolo et angelis eius ;« sicque ibunt impii in supplicium eternum: iusti autem in uitam eternam.



CAPUT XIX. Narrat Sapientia, humane uite intima pandens, necessariarum rerum instrumenta.

»Initium necessarie rei in uita hominum aqua, ignis, et ferrum, et sal, lac, et panis similaginis, et mel et botrus uue, oleum, et uestimentum. Hec omnia sanctis in bonum: sic et impiis et »peccatoribus in mala conuertentur.« Narrat sapientia humane uite initia, pandens necessariarum rerum instrumenta, ut compescat humanos animos a luxu mundi et illicitarum rerum concupiscentia. Aque enim et ignis elementis maxime corporalis uita nutritur; et ferri materies ad instrumentum diuersarum artium tributa est: sic et sal ad condiendos  cibos, ad compescendam putredinem prouidentia diuina collocatum est. Ita quoque et ante diluuium fructu terre, et naturali cibo uescebantur homines, nondum quoque illis carnium esu concesso; sed quia ipse res omnes bone a bono creatore ad usum hominum create sunt, illi qui eis temperate utuntur, et secundum mandata uiuentes, in omnibus discretionem habere contendunt, ipsis nimirum res bone ad futura bona adipiscenda adminiculo fiunt. Illis autem qui illecebris seculi deseruiunt, et bonarum rerum nequissimum usum habent, pene future eis preparatio fit, eo quod bonis presentibus illicite abutentes futura bona querere neglexerunt.

»Sunt spiritus qui ad uindictam creati sunt: et in furore suo confirmauerunt tormenta sua.« De  malignis spiritibus dicit, quos bonus creator bonos in initio creauit; sed ipsi propter superbiam suam  de celesti gaudio in miseriam maximam corruerunt; postquam autem homo a Deo conditus per diaboli suggestionem  seductus est, iuste in eius potestatem traditus est, quia Domini sui mandata transgrediens, inimici nefandi peruersis suasionibus consensit, et ita Deus omnipotens  homines superbientes sub dominio superborum angelorum subegit, ut ab ipsis correpti discerent, quantum distat inter ueri et piissimi Domini, et inter tyranni crudelissimi seruitutem; ipsi uero demones et tortores hominum atrocissimi in furore suo confirmant tormenta sua, qui in futuro iudicio pro nequitia propria et humani generis seductione, supplicia subibunt eterna; sed quoniam illi in nouissimo tempore maxime humano generi infesti erunt, et eius interitum tunc precipue meditabuntur quando  soluetur Satanas de carcere suo, et exibit ut seducat gentes que sunt super quatuor angulos terre Gog et Magog, et congregabit eos in prelium, quandoque reuelatus fuerit homo peccati filius perditionis, qui aduersatur et extollitur supra omne quod dicitur Deus aut quod colitur, ita ut in templo Dei sedeat ostendens se tanquam ipse sit Deus, uir Deo deditus hoc prophetico more prenuntiat, dicens:

»In tempore consummationis effundent uirtutem, et furorem eius qui fecit illos placabunt.« Tunc enim secundum Euangelicam attestationem, erunt dies illi tribulationes tales, quales non fuerunt ab initio creature quam condidit Deus usque nunc, neque fient: »Et nisi breuiasset Dominus dies, non fuisset salua omnis caro: sed propter electos, quos  elegit, breuiabit dies.« Et bene dicitur: »Et furorem eius, qui fecit illos confundent , quia in iniquitatibus suis et in inimicitia quam contra Ecclesiam Christi habent, celestem in se uindictam prouocare non timent.



LIBER NONUS.



CAPUT PRIMUM. Sapientia narrat quod propter peccata hominum uindicta procedat, id est, fames, bellum, siccitas, et sterilitas, et mortalitas.

»Ignis, grando, fames et mors, omnia hec ad uindictam creata sunt. Bestiarum dentes, et scorpiones, et serpentes, et rhomphea uindicans in exterminium impios. In mandatis eius epulabuntur, et super terram in necessitate preparabuntur, et  in temporibus suis non preterient uerbum.« Quando enim homo a Deo creatus, subditus creatori suo parebat, nichil aduersitatis sustinebat, sed omnia illi prospere eueniebant, cunctaque animantia terre sub sua dominatione tenebat. Cum autem superbiendo preceptum creatoris sui transgrediebatur, de felicitate paradisi eiectus, in hanc conuallem lacrymarum decidit, ubi diuersis calumniis agitabatur; ibi enim laborando sterilem terram habebat, que pro frumento spinas et tribulos germinauit, ipsisque elementis uapulabat. Unde famis necessitatem passus egritudinibusque affectus, tandem mortis damnum  suscipiebat. Similiter et animantia atque reptilia terre, que prius sub eo mitia et mansueta fuerunt, post peccati commissum in contrarietatem et noxietatem illi uertebantur, quia rhomphea celestis uindicte in impiis diuinum iudicium exercebat. Quod autem dicitur: »In mandatis eius epulabuntur, et in necessitate preparabuntur:« insinuat quod iuxta supernam sententiam immissa ultio peccatores tempore opportuno deuastat; cui simile est illud quod in  cantico Deuteronomii ex diuina persona prolatum legitur: »Exacuam uelut fulgur gladium meum, et aget iudicium manus mea, et retribuam iudicium inimicis, et his qui oderunt me reddam; inebriabo sagittas meas in sanguine, et gladius meus manducabit carnes, a sanguine uulneratorum, a captiuitate, a capite principum inimicorum .«

»Propterea ab initio confirmatus et consiliatus sum, et cogitaui, et scripta dimisi.« Hec quidem sententia ad superiora respicit ubi scriptum est: »Non est dicere, quid est hoc? aut quid est illud? omnia enim in tempore suo querentur .« uidit enim sapiens uir incomprehensibilia Dei iudicia esse, et inuestigabiles uias eius; et non ausus est temere aliquid loquendo aut scribendo de eis proferre, sed temperate de operibus Dei magnificis disputans causam et modum diuino consilio atque decreto manifestum dimisit. Unde subiungitur:

»Omnia opera Domini bona, et omne opus hora sua subministrabit. Non est dicere: Hoc illo nequius est: omnia enim in tempore suo comprobabuntur.« Huic loco consonum est, quod in Ecclesiaste legitur: »Ne dicas, quid putas cause est, quod priora tempora meliora fuere quam nunc sunt? stulta est enim huiuscemodi interrogatio .« Unde nec uetus seculum presenti preferendum est, quia unus utriusque conditor est Deus. uirtutes bonos  uiuenti faciunt dies; uitia, malos: ne dicas ergo meliores fuisse dies sub Moyse et sub Christo quam modo sunt, nam et illo tempore plures fuerunt increduli, et dies eorum mali facti sunt; et nunc credentes multi recipiuntur: de quibus Saluator ait: »Beati qui me non uiderunt et crediderunt .« Omnia enim opera Dei sunt bona, et sub dispensatione conditoris sui consistunt uniuersa, ac ideo de iudiciis Dei mirabilibus potius silendum est homini quam loqui, quia sub eius regimine ordo discurrit totius seculi.

»Et nunc in omni corde et ore collaudate et benedicite nomen Domini.« Hoc enim unicum consilium nobis datur, ut uidentes mirabilia Dei, et opera eius magnifica, non incaute ea discutere presumamus.  Sed magis creatorem optimum corde, ore et opere laudemus, benedicamus, atque glorificemus, quia ipse solus est quem toto corde, tota anima, tota uirtute diligere iubemur; et cuius precepta seruare, in eiusque seruitio quotidie consistere debemus, quatenus a bono Domino ut utiles serui in furore iudicii pro recta fide et bono opere coronemur.

 »Occupatio magna creata est omnibus hominibus, et iugum graue super filios Adam, a die exitus de uentre matris eorum, usque in diem sepulture in matrem omnium.« Hoc est quod alibi scriptum est: »Homo ad laborem nascitur ; Occupatio ergo magna creata est omnibus hominibus, quia protoplastus humani generis parens, ita a Deo conditus est, ut utili operationi insisteret,  sed tamen sine afflictione aliqua atque labore. Unde in Genesi legitur: »Tulit ergo Dominus Deus hominem, et posuit eum in paradiso uoluptatis, ut operaretur et custodiret illum .« Postquam autem in preuaricationis culpam decidit, mox iusto Dei iudicio de felicitate paradisi eiectus, in hanc conuallem miseriarum deuolutus est, ubi ipse et progenies eius quotidie cum labore operans, laboris sui fructum uix atque difficile inueniret; et merito, ut qui noluit preceptum cum felicitate seruare, penam inobedientie simul cum labore sustineret, dicente ad eum Domino: »Maledicta terra in opere tuo: in laboribus comedes ex ea cunctis diebus uite tue. Spinas et tribulos germinabit tibi, et comedes herbas  terre. In sudore uultus tui uesceris pane, donec reuertaris in terram, de qua sumptus es: quia puluis es, et in puluerem reuerteris .« Unde bene dicitur, »Iugum graue super filios Adam, a die exitus de uentre matris eorum« positum esse, »usque in diem sepulture in matrem omnium:« hoc est, ab exordio natiuitatis humane, quando eum genitrix in doloribus et erumnis peperit, usque in diem defunctionis, quando in terram, que est mater omnium mortalium, mortua caro sepelietur. Huic ergo loco simile est illud, quod in Iob scriptum est: »Militia est uita hominum super terram «: siue ut alia translatio habet, »Tentatio est uita nominum super terram:« quietus homo possidere carnem potuit, si bene ab auctore conditus possidere  uoluisset; cumque se erigere contra conditorem studuit, in semetipso protinus carnis contumeliam inuenit; sed quia cum culpa simul ab origine etiam pena propagatur, incerto infirmitatis uitio nascimur, et quasi nobiscum hostem deducimus, quem cum labore superemus. Ipsa ergo hominis uita tentatio est, cui ex semetipsa nascitur unde perimatur; que etsi semper ex uirtute succiderit quod ex infirmitate generat, semper tamen ex infirmitate generat quod ex uirtute succidat; sic itaque humana uita tentatio est, ut etsi iam ab iniquitatis perpetratione compescitur, in ipsis tamen bonis operibus, modo malorum memoria, modo seductionis caligine, modo intentionis sue interruptione fuscetur.

»Cogitationes eorum et timores cordis, adinuentio  exspectationis, et dies definitionis.« Nunc incipit enumerare que mortales mala propter peccata sua sustineant, hoc est, sollicitudines uarias mentis, et timores cordis, adinuentiones diuerse operationis, quibus in diebus exspectationis  affligantur, et ad ultimum in die definitionis sententiam certam iudicis pro meritis suis accipiant; et quia iustus iudex personam cuiuslibet non accipit, sed omnes secundum equitatem iudicii sui iudicat, sequens sententia probat.

»Et residentes super sedem gloriosam, usque ad humiliatum in terra et cinere: ab eo qui utitur hyacintho et portat coronam, usque ad eum qui cooperitur lino crudo; furor, zelus, tumultus, fluctuatio, et timor mortis, iracundia perseuerans,  et contentio.« Deus enim personam hominis non accipit, quoniam Dominus iustus iudex est, et non est apud illum gloria persone, nec accipit personam in paupere, sed reddit unicuique secundum opera sua. Furor enim et zelus, ostenditur in uindicta, quando peccatores pro delictis suis cruciabuntur in pena, ubi tumultus est et fluctuatio, quia »nullus ordo, sed perpetuus horror ibi inhabitat ,« ubi timor mortis est, et iracundia perseuerans, et contentio. uere ibi timor est mortis, ubi continuum incendium est gehenne ignis; iracundia perseuerat et contentio, quoniam nulla pax ibi est, et nulla doloris mitigatio. Isaias propheta de reprobis et de supplicio mancipatis, longe ante predixit: »uermis  eorum non morietur, et ignis eorum non exstinguetur,« et erunt »usque ad satietatem uisionis omni carni .« Quid enim horribilius dici, quid cogitari potest, quam damnationis uulnera suscipere, et dolores uulnerum nunquam finire! In huius uite tormentis timor dolorem habet, dolor timorem non habet, quia nequaquam mentem metus cruciat, cum pati iam ceperit quod metuebat. Inferni ignibus reprobi traditi, et in suppliciis dolorem sentiunt, et in doloribus angustia, pulsante semper pauore, feriuntur, ut quod timent tolerent, et rursum quod tolerant sine cessatione pertimescant: hic flamma que sucendit, illuminat: illic ignis qui cruciat, obscurat; hic metus amittitur, cum tolerari iam ceperit quod timebatur: illic et dolor dilaniat, et  pauor angustat.

»Et in tempore refectionis in cubili, somnus mortis immutat scientiam eius: modicum tanquam nichil in requie.« Tempus refectionis dicit tempus remunerationis, quando corpore condito in cubili sepulcri, anima locis penalibus pro peccatis suis deputatur. Tunc somnus mortis immutat scientiam eius, quia longe aliter tunc sentit de actibus suis, quam ante in hac uita sentiebat; quia tunc omnia manifestabuntur, que prius fuerunt occulta; atque a malignis spiritibus ei in memoriam reducuntur, que hic negligebantur aut obliuioni tradebantur. Tunc enim impletur quod Saluator ad Hierusalem de subuersione flendo predixerat: uenient, inquit, dies in te, et circumdabunt te undique inimici tui uallo, et  circumdabunt te, et coangustabunt te undique, et ad terram consternent te, et filios tuos qui in te sunt .« Maligni quippe spiritus undique animam angustant, quando ei non solum operis, uerum etiam locutionis atque insuper cogitationis iniquitates replicant, ut que prius se permulta dilatauit in scelere, ad extremum de omnibus angustetur in retributione. Tunc anima per cogitationem reatus sui ad terram consternitur, cum caro, quam uitam suam credidit, redire ad puluerem urgetur. Tunc in morte filii illius cadunt, cum cogitationes illicite, que modo ex illa prodeunt, in extrema uite ultione dissipantur. Tunc modicum tanquam nichil est in requie, quia licet caro mortua et insensibilis a doloribus ad tempus requiescere uideatur in terra, anima tamen uiuens  ante iudicii diem sentit dolorem, et in die resurrectionis ipsum corpus per quod peccauit immortale recipiens, in penas uiuet sempiternas. Horrendo igitur modo erit tunc reprobis dolor cum formidine, flamma cum obscuritate, si sic uidelicet a damnatis sentiri pondus summe equitatis debet. Ut quia a uoluntate conditoris nequaquam sunt ueriti discrepare dum uiuerent, in eorum quandoque interitu ipsa a suis qualitatibus etiam tormenta discordent, quatenus quo se impugnent cruciatus augeant, et cum uarie prodeant, multipliciter sentiantur: quia inferni supplicia in se demersos et ultra uires cruciant et in eis uite subsidium exstinguentes seruant, ut sic uitam terminus puniat, quatenus semper sine termino  cruciatus uiuat, quia et ad finem per tormenta properat, et sine fine deficiens durat. Inferni suppliciis peccatoribus deditis, fit miseris mors sine morte, finis sine fine, defunctus sine defunctu, quia et mors uiuit, et finis semper incipit, et deficere defectus nescit, et mors perimit, et non exstinguit; dolor cruciat, sed nullatenus pauorem fugat; flamma comburit, sed nequaquam tenebras decutit; quantum per notitiam presentis uite colligitur, supplicia ordinem non habent, quia non suam per omnia qualitatem tenent. Quamuis illic ignis et ad consolationem non lucet, tamen ut magis torqueat, ad aliquid lucet, sequaces quoque suos secum in tormentis reprobi flamma illustrante uisuri sunt, quorum amore deliquerunt; quatenus qui eorum uitam carnaliter  contra precepta conditoris amauerant, ipsorum quoque eos interitus in augmentum sue damnationis affligat. Quod et Euangelio testante colligimus, in quo, ueritate nuntiante, diues ille, quem contigit ad eterni incendii tormenta descendere, quinque fratrum meminisse describitur, qui Abraham petit, ut ad eorum eruditionem Lazarum mitteret, ne illuc eos quandoque uenientes par pena cruciaret . Qui igitur ad doloris sui cumulum propinquorum absentium meminit, constat procul dubio quia ad augmentum supplicii paulo post potuit etiam presentes uidere; et hec unde peccantibus talia ueniant manifestatur, cum subditur:

»Et ab eo in somnis quasi in die respectus: conturbatus est in uisu cordis sui, tanquam qui euaserit  in die belli. In tempore salutis sue exsurrexit, et admirans ad nullum timorem, cum omni carne ab homine usque ad pecus. Et super peccatores septuplum.« Ideo enim mali cruciabuntur in pena gehenne, quia in tempore sibi indulto non preuidebant, ut peccare desinerent, et bonis operibus insisterent; estimauerunt enim per prosperitatem mundi, quasi per somnum delusi, quod tempus pacis esset, et non dies belli, cum ad hoc tantum spatium temporalis uite homini concedatur, ut per bonum certamen peruenire festinet ad premium uite eterne. In tempore ergo salutis sue, de quo Paulus ait: »Ecce nunc tempus acceptabile, ecce nunc dies salutis, exsurrexit ,« hoc est, non ad bene operandum se leuauit, sed in superbiam  se erexit, ut cupiditate terrenarum rerum estuans, sine ullo timore Dei contra omnem conditionem hominum confligeret, scilicet contra nobiles et ignobiles, contra infirmos et potentes, contra diuites et pauperes, contra uiros et feminas, ut siue per dolum, siue per uiolentiam quecunque posset, ab eis auferret sibique uindicaret. Unde super taliter peccantes septupla, hoc est, plena et perfecta ueniet uindicta, ut qui tempore uite corporalis, quod septenario dierum numero discurrit, peccare non cessauerunt, sine ullo fine et absque ulla requie in tormentis crucientur. Unde et subiungitur:

»Ad hec mors, sanguis, contentio et rhomphea, oppressiones, fames, et contritio, et flagella: super  iniquos creata sunt hec omnia, et propter illos factus est cataclysmus.« Propter peccati enim commissum ad uindictam homini a iusto iudice pena multiplex deputata est, ut per hanc correptus de perpetratis malis penitentiam ageret, et de cetero caueret ne in similem ruinam incideret; sed ille non emendare studuit culpam, quin potius augere: quapropter ob multa eius peccata et scelera nefanda factum est ut iustus arbiter diluuium toti infunderet orbi, deleretque hominem quem creauit, de superficie terre, nisi tantum octo animas, que ad reparationem generis in arca seruabantur. Unde scriptum est: »uidens Dominus quod multa malitia hominum esset in terra, et cuncta cogitatio cordis intenta esset ad malum omni tempore, penituit eum quod hominem  fecisset in terra, et tactus dolore cordis intrinsecus: Delebo, inquit, hominem quem creaui, a facie terre, ab homine usque ad animantia, a reptili usque ad uolucres celi: penitet enim me fecisse eos .« Sed ad comparationem future pene paruum est omne quod in presenti homo patitur, quia tormenta presentia finem habent, futura autem nullo termino finientur.

»Omnia enim que de terra sunt, in terram conuertentur. Et aque omnes in mare reuertentur.« Huic simile est illud quod in Ecclesiaste legitur: »Omnes torrentes uadunt in mare, et mare non adimpletur: ad locum de quo torrentes exeunt, illuc ipsi reuertuntur ut iterum fluant .« Hebrei sub torrentium et maris nomine per metaphoram  homines significari arbitrantur, quod in terram unde sumpti sunt redeant; et torrentes uocentur non flumina, eo quod cito infunditur, nec tamen impletur terra multitudine mortuorum. Porro si ad altiora conscendamus, recte currentes aque in mare, unde et substiterunt reuertentur; et, nisi fallor, absque additamento nusquam torrens in bonam partem legitur: mare autem insatiabile, quomodo et in Prouerbiis filie sanguisuge . Unde dicitur, »Mare non adimpletur .«

»Omne munus et iniquitas delebitur, et fides in seculum stabit.« Omnis uidelicet questus pecuniarum, qui per auaritiam colligitur, simul cum possessore suo de presenti uita interiet, et rapacitas eius finem habet, sed sceleris illius pena perseuerat  perpetua. Fides autem sanctorum, que per dilectionem operatur, et misericordie iura custodit, Seruatoris sui uitam in remuneratione eterne beatitudinis stabilit ac luce firmat perpetua.

»Substantie iniquorum sicut fluuius siccabuntur, et sicut tonitruum magnum in pluuia personabunt. In aperiendo manus suas letabitur: sic preuaricatores in consummatione tabescent.« Iniquorum ergo thesaurus sicut inopportune et indiscrete colligitur, ita ualide et uelociter dissipatur, qui ad tonitrui similitudinem in impetu auaritie tempestatem facit, sed cito in ipso tumultu fatiscit. Unde scriptum est: »Inimici defecerunt framee in finem, et ciuitates eorum destruxisti: periit memoria eorum cum  sonitu . Gaudent quippe ad tempus in prosperitate mundana, cum aperiunt manus suas ut rapiant aliena; sed quia preuaricati sunt Dei preceptum, quo ait, »Non concupisces rem proximi tui,« in consummatione tabescent, quando uacui bonis operibus pro peccatis suis demergentur in infernum.

»Nepotes impiorum non multiplicabunt ramos, et radices immunde super cacumen petre sonant. Super omnem aquam uiriditas, et ad oram fluminis ante omne fenum euellentur.« Iuxta historiam ergo sepe uidemus progeniem impiorum cito cessaturam, et non diuturno progredi successu, et ibi maxime, ubi filii imitantur parentum suorum iniquitatem. Spiritaliter uero nepotes impiorum non multiplicant ramos, quando opera peccatorum mercedis  superne non acquirunt fructum, sed penarum gehenne merentur interitum. In petroso ergo loco, hoc est, in duritia cordis sui, ubi multam terram bone deuotionis et perseuerantie non habent, quo possint bonorum operum acceptabilem ferre fructum, compuncti temporaliter aliquam similitudinem uirtutum incipiendo ostendunt, sed radicem firmam perseuerantie non habent, quia »ad tempus credunt, et in tempore tentationis recedunt .« Inchoant enim germinare, quasi iuxta aquam plantata sint, sed fluctuante tentationis tempestate, atque exorto persecutionis estu, subito arescunt, atque ante omne fenum euellentur: »Fiunt enim sicut fenum edificiorum, quod priusquam euellatur exaruit .« Unde de talibus in Ieremia  scriptum est: »Maledictus homo qui confidit in homine, et ponit carnem brachium suum, et a Domino recedit cor eius. Erit enim quasi myrice in deserto, et non uidebit cum uenerit bonum, sed habitabit in siccitate in deserto, et in terra salsuginis et inhabitabili .« E contrario uero quid de bonis et sanctis uiris dixerit audiamus: »Beatus uir qui confidit in Domino, et erit Dominus fiducia eius. Et erit quasi lignum quod transplantatur super aquas, quod ad humorem mittit radices suas, et non timebit cum uenerit estus: et erit folium eius uiride, et in tempore siccitatis non erit sollicitum, nec aliquando desinet facere fructum .« Unde et sequitur:

»Gratia sicut paradisus in benedictionibus, et misericordia  in secula permanet.« Gratia ergo Dei que superabundat in fidelibus et electis Dei, sicut paradisus fructificat diuersas species uirtutum; unde misericordia quam pro recta fide et sancta conuersatione merentur, in secula permanet, quia uitam eternam in celesti regno pro bonis meritis accipient. »Beati enim misericordes: quoniam ipsi misericordiam consequentur.«

»uita sibi sufficientis operarii indulcabitur, et in ea inuenies thesaurum .« Recte quoque sufficientis operarii uita dicitur sibi indulcari, quia pro bono et utili labore merces sibi recompensabitur eterna, et thesaurum celestis remunerationis inueniet, ubi gaudio et dulcedine fruetur perpetua.  Huic simile est illud, quod in Prouerbiis dicitur: »Dulcis est somnus operanti, siue parum siue multum manducet .« E contrario uero de otiosis scriptum est: »Desideria occidunt pigrum: noluerunt enim quidquam manus eius operari .« Et item: »Omnis piger semper in egestate erit.«

»Fili, edificatio ciuitatis confirmabit nomen: et super hec mulier immaculata computabitur.« Constructio quippe bonorum operum confirmat nomen Christianum, quia ille uere Christianum se esse probat, qui Christi mandata recte credendo et bene operando seruat; et super hec mulier immaculata, hoc est, anima munda, sancta et coinquinata computatur. Precipuum ergo et supremum in meritis erectorum uirginitas habet premium, que et angelis  sociatur in celis, et agnum sequitur quocunque ierit.

»uinum et musica letificant cor, et super utraque dilectio sapientie. Tibia et psalterium suauem faciunt melodiam, et super utraque lingua suauis.« uinum et ars musica cum instrumentis suis per uocis sonoritatem naturaliter demulcent et mouent humanum animum; sed dilectio sapientie, et lingua suauiter docens multo plus confortat cordis intellectum. Aliter: Euangelica doctrina et sensus spiritalis multo melior est austeritate legali et historica traditione ueteris Testamenti, quam Iudei carnaliter sentientes secuti sunt. Unde dicit sponsa in Cantico canticorum de sponso: »Osculetur me osculis oris sui, quia meliora sunt ubera tua uino: fragrantia unguentis optimis .« uinum  quippe feruorem scientie legalis, ubera uero dicit rudimenta euangelice fidei. De quibus ait Paulus: »Lac uobis potum dedi non escam .« Et iterum: »Non enim iudicaui me scire aliquid inter uos nisi Iesum Christum, et hunc crucifixum .« Ubera ergo sponsi meliora sunt uino, quia rudimenta Noui Testamenti quoscunque ex aqua et spiritu regenerant, mox uite celestis introitu aptos reddunt, quod longa legis obseruatio nequaquam facere ualebat, nec in his quidem qui gustu superne suauitatis accensi ueraciter dicere Deo poterant: »Et poculum tuum inebrians quam prectarum est!« Probante Apostolo, qui dicit: »Nihil enim ad perfectum adduxit lex .« Si autem ubera Christi, id est primordia Dominice fidei, meliora  sunt uino legis, quanto magis uinum Christi, id est perfectio doctrine euangelice, cunctis legalibus ceremoniis prestat!  Si sacramenta incarnationis eius ad uitam mittunt, quantum diuinitatis eius agnitio, quantum uisio glorificat! Unguenta optima sunt dona Spiritus sancti, quibus ubera Christi fragrant, quia doctores sancti, ministri uidelicet lactis euangelici, per unctionem Spiritus in uirtutum amore proficiunt; et quidem bona erant unguenta, quibus prophete et sacerdotes uisibiliter ungebantur in lege, sed optima sunt illa unguenta, quibus apostoli sunt apostolorumque successores inuisibiliter uncti. De quibus ait Paulus: »Et qui unxit nos Deus, et qui signauit nos, et dedit pignus  spiritus in cordibus nostris .« Et apostolus Ioannes: »Et uos unctionem, quam accepistis ab eo, in uobis maneat, et non necesse habetis ut aliquis doceat uos.« Sed sicut unctio eius docet uos de omnibus, item unguentis fragrant optimis, cum opinionem bone sue operationis uel predicationis longe lateque profundunt. Sicut ipsi aiunt: »Deo autem gratias, qui semper triumphat nos in Christo Iesu, et odorem notitie sue manifestat per nos in omni loco .« Ad hoc autem respiciunt illa que in eodem capitulo subsequuntur.

»Gratiam et speciem desiderabit oculus tuus, et super hoc uirides sationes. Amicus et sodalis in tempore conuenientes, et super utrosque mulier cum uiro. Fratres in adiutorium in tempore tribulationis:  et super eos misericordia liberabit. Aurum et argentum constituet pedem, et super utrumque consilium beneplacitum. Facultates et uictus exaltant cor, et super hec timor Domini. Non est in timore Domini minoratio, et non est in eo inquirere adiutorium. Timor Domini sicut paradisus benedictionis, et super omnem gloriam operuerunt illum.« Gratiam et speciem superant uirides sationes, cum ornatum templi et culture diuersitatem ceremoniarumque et festiuitatum obseruantiam, quam prior populus sub lege habuit, Euangelii predicatio in toto orbe terrarum seminata fide gentium, et bonorum operum uiriditate excellit, super amicum et sodalem in tempore conuenientes. Mulier cum uiro bene concordans exsuperat, quando societas  Christi et Ecclesie omnem sodalitatem priorum patrum multipliciter precedit. Fratris adiutorium in tempore tribulationis uincit misericordia liberationis, cum maior sit misericordia redemptionis nostre per gratiam Domini nostri Iesu Christi collata, qua humano generi per passionem suam consuluit, quam tota solatia parentum, qui humanum casum uidentes condolere potuerunt, sed adiuuare non preualuerunt. Aurum et argentum et diuitie date a Domino tempore legis roborauerunt corda antiquorum, qui pro bonis terrenis Domino militauerunt, quibus in ipsa lege dictum est: »Si uolueritis, et obaudieritis, bona terre comedetis.« Sed super omnes facultates atque delicias precellit timor Domini, et uoluntaria paupertas Ecclesie Christi, que renuntians mundo  et uoluptatibus eius pro celesti regno quotidie certat, et seruit Deo. »Beati enim pauperes spiritu, quoniam ipsorum est regnum celorum.« Non est ergo in timore Domini minoratio uirtutum, nec est in eo inquirere adiutorium terrenum, quia timor Domini sicut paradisus benedictionis est timentibus Deum, et super omnem pompam terrenam operit illos gloria celestis. Unde per Prophetam dicitur: »Timete Dominum, omnes sancti eius, quoniam nichil deest timentibus eum. Diuites eguerunt et esurierunt; inquirentes autem Dominum non deficient omni bono .« Et in Euangelio ipsa ueritas discipulis ait: »Nolite solliciti esse quid manducetis, aut quid bibatis, aut quo cooperiamini: scit  enim Pater uester celestis, quia his omnibus indigetis. Querite autem primum regnum Dei et iustitiam eius, et hec omnia adiicientur uobis .«



CAPUT II. De indigentie miseria et de memoria mortis.

»Fili, in tempore uite tue ne indigeas: melius est enim mori quam indigere.« Admonet nos sapientia, ne per otiositatem perdamus tempus nobis indultum, sed magis laboremus recte credendo; intente legem Dei meditando atque bene operando, ut hic habeamus opes uirtutum, et in futuro uitam eternam. Melius est enim a presenti uita cito decedere, quam hic diu inutiliter uiuere, quia otiositas diuturni temporis maiorem in tormentis habebit uindictam. Huic sententie simile est illud quod in Euangelio  scriptum est: »Qui scandalizauerit unum de his pusillis qui in me credunt, expedit ei ut suspendatur mola asinaria in collo eius, et demergatur in profundum maris .« Expedit autem ei dicit, quia multo utilius est innoxium pena quamuis atrocissima, temporali tamen, uitam finire corpoream, quam ledendo fratrem mortem anime mereri perpetuam.

»uir respiciens in mensam alienam, non est uita eius in cogitatione uictus: alit enim animam suam cibis alienis.« Stultum est ergo ut quilibet semetipsum in bona operatione exercere negligat, et de alieno labore sibi mercedem querat, cum iustus iudex unicuique reddat secundum opera sua. Unde in Euangelio stulte uirgines, que uasa sua uacua gestabant, et a prudentibus oleum mendicabant,  dicentes: »Date nobis de oleo uestro, quia lampades nostre exstinguuntur:« tale ab eis accipiebant responsum: »Ne forte non sufficiat nobis et uobis, ite potius ad uendentes, et emite uobis. Dum autem irent emere, uenit sponsus, et que parate erant intrauerunt cum eo ad nuptias, et clausa est ianua .« Nec iam ultra intrandi facultas illis dabatur, que parate ad nuptias cum ceteris non inueniebantur

»uir autem disciplinatus et eruditus custodiet se.« Custodiet itaque se ne otiosus sit tempore opportuno, in quo licet operari, ne dum tempus preterit, inopia consumatur, sed magis pro bonis actibus multiplici mercede ditetur; sicut seruus ille euangelicus, qui a Domino suo quinque talenta accepit,  dum negotiando eius pecuniam multiplicauit, mercedem ab eo copiosam suscepit: qui autem otiose talentum sibi commissum seruauit, in tempore retributionis pro otiositate sua a Domino penas soluit . Unde et sequitur:

»In ore impudentis condulcabitur inopia, et in uentre eius ignis ardebit.« Cui enim modo placet magis desidie otio torpere quam uerbo doctrine proximis prodesse, in futura pena ardens etiam penitentie doloribus in animo estuante sine remedio cruciabitur.

 »O mors, quam amara est memoria tua homini pacem habenti in substantiis suis, uiro quieto, et cuius uie directe sunt in hominibus, et  adhuc ualenti accipere cibum!« Qui prosperitate huius mundi et diuitiarum questu innititur, mors carnis  amara illi esse uidetur, quia uite future gaudia amare nescit; sed quoniam mundus transit et concupiscentia eius, omnes qui diligunt illum, in defectu eius plangent. Unde in Apocalypsi post subuersionem spiritalis Babylonie scriptum est, quod plangerent super illam omnes reges terre, qui cum illa fornicati sunt, et in deliciis uixerunt, dicentes: »ue, ue, ciuitas magna, in qua diuites facti sunt omnes qui habent naues in mari de pretiis eius: quoniam una hora desolata est .« Ceterum quid de pauperibus Christi et heredibus seculi uenturi sequatur, audiamus.

 »O mors, quam bonum est iudicium tuum homini indigenti; et qui minoratur uiribus, defecto etate; et cui de omnibus cura est; et incredibili qui perdit patientiam!« Bonum est ergo cultoribus Christi meditari iudicium mortis presentis, quoniam per ipsum transeunt ad uitam eternam, qui pauperes sunt et indigentes in rebus terrenis, cum omnia sua dereliquerunt propter Christum, minorantur uiribus: quoniam humiliter sentientes, non de uiribus propriis, sed de potentia confidunt Saluatoris, qui deficiunt etate, quia in recta perseuerant conuersatione. De quorum uno in Genesi scriptum est: »Fuerunt autem dies uite Abrahe, centum septuaginta quinque anni: et deficiens mortuus est in senectute bona, prouecteque etatis, et plenus dierum  .« Quibus, inquit, de omnibus cura est: illa uidelicet cura, ut omnia mandata Dei conseruent, siue ut proximis suis quantum possint prodesse festinent. De quo Paulus ait: »Instantia mea quotidiana sollicitudo omnium ecclesiarum.« Ipsi incredibiles sunt, quia non consentiunt errori et perfidie hereticorum, perdunt sapientiam mundi, que stultitia est apud Dominum, ut uere sint sapientes, illam haurientes sapientiam, »que desursum est, descendens a Patre luminum.« De quo Apostolus hortatur, dicens: »Si quis uidetur inter uos sapiens esse, stultus fiat ut sit sapiens .« Et quoniam mors carnis fidelibus Christi non est formidanda, sed magis per ipsam ad quietem uite transeundum, mox subdit, dicens:

 »Noli metuere iudicium mortis. Memento que ante te fuerunt, et que superuentura sint tibi: hoc iudicium a Domino omni carni. Et que superuenient tibi in beneplacito Altissimi? Siue decem, siue centum, siue mille sint anni. Non enim in inferno accusatio uite.« Non est enim iudicium mortis temporalis formidandum, sed ille potius timendus est, qui habet potestatem uite et mortis, clauem abyssi et dominationem inferni. De quo scriptum est: »Dominus mortificat et uiuificat, deducit ad inferos et reducit .« Hinc et ipsa ueritas discipulis suis ait: »Nolite timere eos qui occidunt corpus, animam autem non possunt occidere; sed potius eum timete qui potest animam et corpus perdere  in gehennam .« Mortem autem presentis uite, quam propter peccatum primi hominis conditio carnalis promeruit, quando ei sententia diuina dictum est, »Terra es, et in terram ibis ,« omni homini communis est, nec eam quisquam euadere potest, etiam si centum aut mille annos, aut ultra uixerit. Unde in Ecclesiaste scriptum est: »Nemo est qui semper uiuat, et qui huius rei habeat fiduciam .« Hinc et per Psalmistam dicitur: »Quis est homo qui uiuit, et non uidebit mortem, aut qui seruet animam suam de manu inferi? « Sed huius mortis quandoque erit finis, cum resurgent mortui incorrupti, et euigilabunt qui in terre puluere dormiunt, alii in uitam eternam, alii in opprobrium, ut uideant semper;  quia iuxta ueritatis sententiam,« uenit hora in qua omnes qui in monumentis sunt, audient uocem eius; et procedent qui bona fecerunt in resurrectionem uite, qui uero male egerunt in resurrectionem iudicii .« Quod autem dicit, »Non est in inferno accusatio uite,« ostendit quod in loco penarum non sit confessio glorie, sed fletus dolentium animarum. Unde Propheta ad ipsum Dominum ait: »Quoniam non est in morte qui memor sit tui, in inferno autem quis confitebitur tibi? « Inferorum ergo carcer malis deputatus est, ut ibi semper gemant; non bonis, ut ibi laudes canant, sicut in sequentibus demonstratur.

»Filii abominationum fiunt filii peccatorum: et qui conuersantur secus domus impiorum.« Abominabiles  ergo sunt Domino filii peccatorum, non quia de peccatoribus parentibus sunt nati, cum multi iusti habuerint patres iniquos, ut Ezechias Achar, et Iosias Ioathan, sed quia malorum patrum imitati sunt actus nefandos. Unde subdidit: »Qui conuersantur secus domus impiorum,« hoc est, scelera secuti sunt parentum reprobrorum, qui facinorosa conuersatione uixerunt, ideo etiam hereditate celestis patrie carebunt, et in confusione manebunt perpetua, sicut sequens sententia demonstrat.

»Filiorum peccatorum peribit hereditas, et cum semine illorum assiduitas opprobrii.« Hinc quoque et in psalmo quinquagesimo primo, qui contra caput omnium iniquorum uidelicet Antichristum a Propheta prolatus est, enumeratis sceleribus suis, mox subiungitur:  »Propterea destruet te Deus in finem, euellet te, et emigrabit te de tabernaculo suo, et radicem tuam de terra uiuentium, etc. .«

»De patre impio queruntur filii, quoniam propter illum sunt in opprobrio.« Qui filios suos bene nutrit, et disciplinabiliter uiuere docet, mercedem nutrimenti sui non perdet; qui autem eos praua doctrina, seu peruerso exemplo seducit, perditionis eorum damnum sustinebit. Possumus et spiritaliter filios peccatorum opera eorum intelligere, que ex praua uoluntate nequiter ediderunt; pro quibus auctor eorum discussione iusti iudicis examinatus, morti tradetur perpetue. Unde scriptum est: »Dominus interrogat iustum et impium; qui autem diligit  iniquitatem, odit animam suam. Pluit super peccatores laqueos; ignis, sulphur et spiritus procellarum pars calicis eorum .«

»ue uobis, uiri impii, qui dereliquistis legem Domini Altissimi; et si nati fueritis, in maledictione nascemini; et si mortui fueritis, in maledictione erit pars uestra.« Quoniam omnis homo ex uiri semine et mulieris natus, cum peccatis nascitur; et nisi per gratiam Christi renascatur, et liberetur a maledictione illa, non saluabitur. Unde et Psalmista ait: »Ecce enim in iniquitatibus conceptus sum, et in peccatis concepit me mater mea .« Et item: »Asperges me, inquit, hyssopo, et mundabor; lauabis me et super niuem dealbabor .« Impii uero qui a maledictione antiqua, in qua nati sunt,  per gratiam Christi non merentur liberari, additis propriis sceleribus, post finem istius uite in maledictionem uadunt perpetuam. Quibus in futuro iudicio dicetur: »Ite, maledicti, in ignem eternum, qui preparatus est diabolo et angelis eius.«

»Omnia que de terra sunt, in terram conuertentur. Sic impii a maledicto in perditionem.« Prioribus hec sententia concordat, ubi de morte temporali disputat, quoniam sicut homo secundum carnem de terra creatus, propter peccatum primi hominis iterum in terre puluerem redigendus est, licet per gratiam Christi rursus in incorruptionem in die iudicii restituendus sit, sic impii propter peccata sua maledicti cum corpore et anima in eternam tunc uadunt perditionem, »Ubi uermis eorum non moritur,  et ignis non exstinguetur,« quia Christi non meruerunt cum electis inuenire redemptionem.

»Luctus hominum in corpore ipsorum, nomen autem impiorum delebitur.« Hic homines ponit pro sapientibus, qui bene ratione anime utuntur, et diuinis obediendo subduntur mandatis, hi in presenti uita tantum luctum habent, postea autem in gaudio letabuntur perpetuo. Unde scriptum est: »Beati qui lugent nunc, quoniam ipsi consolabuntur .« Ceterum autem nomen impiorum delebitur, quia in infernum demersi, eterne obliuioni tradentur; his enim dicturus est iudex: »Discedite a me, omnes qui operamini iniquitatem. Amen dico uobis, quia nunquam noui uos .«

»Curam habe de bono nomine; hoc enim magis  permanebit tibi, quam mille thesauri magni et pretiosi.« Bonum nomen ille habebit, qui sancte et religiose uiuit; cuius nominis adeptio, hoc est, recte fidei et sacrarum uirtutum acquisitio, melius est cunctis opibus terrenis, et uniuersis thesauris seculi presentis. Huic simile est illud quod in Prouerbiis legitur: »Melius est nomen bonum quam diuitie multe: super aurum et argentum gratia bona est .« Nomen bonum dicit, non quod datur uerbis uulgi imperiti, sed quod fidelium, quamuis paucorum testimonio laudetur; neque enim bonum nomen refugit, sed a bonis solum querebat laudari qui ait: »Si adhuc hominibus placerem, Christi seruus non essem .« Nomen ergo bonum est  nomen religionis, quod diuitiis mundialibus iure prefertur. Nam et si mundum quis lucraretur uniuersum, merito hunc contemneret, tantum ut nomen eius scriberetur in celo, eiusque memoria et inter homines sanctos figeretur eterna. Super argentum et aurum gratia bona: illam significat gratiam, cum quis pro bono opere laudatur a bonis; imo pro collatis ei donis meritorum glorificatur Pater qui in celis est.

»Bone uite numerus dierum, bonum autem nomen permanebit in euum.« Bone quippe uite numerus dierum erit, quia plenitudo eterne felicitatis illam coronabit, sicut Propheta de homine sperante in Deum ex persona Domini in psalmo testatur, dicens: »Eripiam eum et glorificabo eum: longitudine  dierum adimplebo eum et ostendam illi salutare meum .« Bonum autem nomen permanebit in euum, quia merces boni meriti in contemplatione Dei sanctis permanebit in eternum; et quomodo hoc euenire possit, subiungendo manifestat.

»Disciplinam in pace conseruate, filii.« Disciplinam ergo in pace conseruat, qui secundum duo precepta caritatis in sanctitate et iustitia uiuere certat. De quo Paulus ad Hebreos scribens ait: »Pacem sequimini cum omnibus et sanctimoniam, sine qua nemo uidebit Deum .« Et quia non sufficit cuilibet per se bene uiuere, si proximis suis in sana doctrina quantum potest non studuerit prodesse, protinus subiungitur.

»Sapientia enim abscondita, et thesaurus occultus,  que utilitas in utrisque?« Admonendi namque sunt, qui cum predicare utiliter possint, pro desidia tamen siue immoderata humilitate refugiunt, ut ex minore consideratione colligant quantum in maioribus rebus delinquant. Si enim indigentibus proximis ipsi quas haberent pecunias absconderent, adiutores procul dubio calamitatis exstitissent: quo igitur reatu constringantur aspiciant, qui dum peccantibus fratribus uerbum predicationis subtrahunt, morientibus mentibus uite remedia abscondunt. Si populos fames attereret, et occulta ipsi frumenta seruarent, auctores procul dubio mortis existerent. Qua itaque plectendi sint pena considerent, qui cum fame uerbi anime pereant, ipsi panem percepte gratie non ministrant. Unde et bene per Salomonem dicitur:  »Qui abscondit frumenta, maledicetur in populis .« Frumenta quippe abscondere est predicationis sancte apud se uerba retinere. In populis autem talis quisque maledicetur, quia in solius culpa silentii pro multorum quos corrigere potuit pena damnatur.

»Melior est enim homo qui abscondit stultitiam suam, quam homo qui abscondit sapientiam suam.« Stultitiam suam abscondit, qui uaniloquium deuitare, et in peruersa doctrina os aperire contemnit, quia iuxta Salomonem: »Homo qui blandis fictisque sermonibus loquitur amico suo, rete expandit gressibus eius .« Huiusmodi ergo melius est ut sileat, quam alium uolubili lingua decipiat; at contra  qui abscondit sapientiam suam, plurimum nocet, quia cum talentum ingenii sibi a Deo commissi proximis suis ad multiplicandum bona operatione expendere negligit, semetipsum in laqueum perditionis tradit. Hic itaque, cum apud se sermonem predicationis occultat, diuinas contra se sententias terribiliter audiat, quatenus ab eius corde tumorem timor expellat. Audiant ergo eruditi et sapientes, quod talentum qui erogare noluit, cum sententia damnationis amisit. Audiant quod Paulus eo se a proximorum sanguine mundum credidit, quo feriendis eorum uitiis non pepercit, dicens: »Contestor uos hodierna die, quia mundus sum a sanguine omnium; non enim subterfugi quo minus annuntiarem omne consilium Dei uobis .« Audiant quod uoce angelica  Ioannes admonetur cum dicitur: »Qui audit, dicat: ueni .« Ut nimirum cui se uox interna insinuat, illuc etiam clamando alios, quo ipse rapitur, trahat, ne clausas fores etiam uocatus inueniat, si uocanti uacuus appropinquat. Audiant quod Isaias, quia a uerbi ministerio tacuit, illustratus superno lumine, magna uoce penitentie se ipse reprehendit, dicens: »ue mihi, quia tacui .« Audiant quod per Salomonem in illum predicationis scientia multiplicari promittitur, qui in hoc quod iam obtinuit, torporis uitio non tenetur. Ait namque: »Anima que benedicit, impinguabitur; et qui inebriat, ipse quoque inebriabitur .« Qui enim exterius predicando benedicit, interioris acumenti pinguedinem recipit, et dum uino eloquii auditorum mentem  inebriare non desinit, potu multiplicati muneris inebriatus excrescit.

»uerumtamen reuertemini in his que procedunt de ore meo: non est enim bonum omnem irreuerentiam obseruare.« Quia prius predixerat bonam uitam et bonum nomen utile esse habentibus ea, et postea reprehendit eos qui habentes scientiam legis Dei, nolunt impendere proximis suis predicationis solertiam, nunc hortatur ut eius uerbis commoniti reuertantur ad studium docendi, quia non est bonum irreuerentem esse, et inobedientem existere preceptoribus suis. Hinc quoque in superioribus conditor huius operis in ratione sua Dominum deprecatur, ne irreuerenti et infrunite anime tradatur; sed quoniam  non omnia que proferuntur omnium animis in fide consistentium bene complacent, hoc quoque non pretermittit, dicens.

»Et non omnia omnibus bene placent in fide.« Non enim una eademque cunctis exhortatio congruit, quia nec cunctos par morum qualitas astringit; sepe namque aliis officiunt, que aliis prosunt, quia et plerumque herbe, que hec animalia nutriunt, alia occidunt; et lenis sibulus equos mitigat, catulos instigat; et medicamentum quod hunc morbum imminuit, alteri uires iungit; et panis qui uitam fortium roborat, paruulorum necat. Pro qualitate igitur audientium formari debet sermo doctorum, ut ad sua singulis congruat, et tamen a communis edificationis arte nunquam recedat. Igitur quia omnem irreuerentiam  non bonam esse prius docuit, nunc qualiter ab omnibus uitiis per uerecundiam declinandum sit ostendit.



CAPUT III. Ab omnibus uitiis declinandum, sed petendum auxilium a Deo, a quo gressus hominum dirigentur, ut eis non dominetur iniquitas.

»Erubescite a patre et a matre de fornicatione; et a presidente et a potente de mendacio; a principe et a iudice de delicto; a synagoga et plebe de iniquitate; a socio et amico de iniustitia; et de loco in quo habitas, de furto, de ueritate Dei et testamento, de discubitu in panibus, et ab obfuscatione dati et accepti, a salutantibus de silentio, a respectu  mulieris fornicarie, et ab auersione uultus cognati.« Hec iuxta tropologiam nos instruunt, ut a uitiis caueamus et uirtutibus operam demus, quia ualde confusione dignus est, qui spretis melioribus, peiora eligit, pro quibus eum confusio sequetur sempiterna. Altiore autem sensu coram matre Ecclesia et patre Deo erubescit de fornicatione, qui idololatriam gentilium seu stultitiam sectatur hereticorum; anima enim que relicto Dei consortio sequitur peruersorum errorem, spiritaliter fornicatur, unde et damnabitur. Erubescit autem a presidente et a potente de mendacio, qui coram oculis diuine maiestatis preuaricator esse conuincitur sponsionis sue, quam promisit in baptismi perceptione. Item coram principe et iudice Christo confundetur in futuro  iudicio, qui se non curauit obseruare siue mundare a delicto; a synagoga quoque et plebe corripitur pro iniquitate, quando coram angelis Dei et plebe sanctorum arguitur de uariorum scelerum perpetratione; similiter et a socio atque amico reprehenditur de iniustitia, quando in iudicio futuro missi angeli colligent de Ecclesia Dei omnia scandala, et bonos pisces collocabunt in uasa sua, malos autem proiicient foras . Tunc autem et ille manifestabitur, qui contra ueritatem et testamentum Domini in tabernaculo presentis Ecclesie fraudulenter uixit, et dolo furtum perpetrauit, nec attendit quod apostolica auctoritas precepit, dicens: »Qui furabatur, iam non furetur, magis autem laboret, operando manibus suis quod bonum est, ut  habeat unde tribuat necessitatem patienti .« Nec non et ille tunc confusione dignus apparebit, qui comessationi et ebrietati semetipsum tradens turpiter incubuit; similiter et ille qui per auaritiam ab aliis rapuit que non debuit, siue per parcitatem ea proximis non tribuit, que cum ceteris omnibus communiter habenda a Deo accepit; nec ille etiam tunc immunis est, qui talentum uerbi nequiter abscondit, et proximis illud expendere neglexit, uertitque uultum a cognatis, et hominibus catholicis, et immiscuit se pollutis fornicatoribus et nequissimis hereticis.

»Ne auertas faciem a proximo tuo, et ab auferendo patrem et non restituendo.« Ille a proximo faciem auertit, qui necessitatibus eius misericorditer  consulere despicit. Unde per Salomonem dicitur: »Qui obdurat aurem suam ad clamorem pauperis, clamabit et ipse, et non exaudietur .« Hinc Tobias senior filium suum de misericordie operibus instruxit, dicens: »Ex substantia tua fac eleemosynam, et noli auertere faciem tuam ab ullo paupere; ita enim fiet ut nec auertatur a te facies Domini .« Nam qui aufert ab aliquo partem aliquam pecunie, et non restituit ei, similiter peccat, quoniam omnem auaritiam et dolum abominatur Deus. Unde in lege Dominus precepit, dicens: »Nolite facere iniquum aliquod in iudicio, in regula, in pondere et in mensura .« Et item: »Non facietis, inquit, furtum, non mentiemini, nec decipiet unusquisque proximum suum .« In Ezechiel  quoque propheta inter ceteras laudes iusti uiri Dominus predicat, quod hominem non contristauerit, pignus debitori reddiderit, per uim nichil rapuerit, panem suum esurienti dederit, et nudum operuerit uestimento, ad usuram non commodauerit, et amplius non acceperit . »Beatius est enim magis dare quam accipere .«

»Ne respicias mulierem alieni uiri, et ne scruteris ancillam eius, neque steteris ad lectum eius.« Mulier quoque alieni uiri, est doctrina praua heretici, qui alienus fide et religione est a consortio Dei et societate fidelium. Hanc ergo prohibet sapientia respicere, hoc est eius eloquentiam amare; ancilla uero eius cupiditas est carnalis, que subiici debuit spiritus imperio, iuxta illud quod Dominus ad Cain  ait: »Sub te erit appetitus eius, et tu dominaberis illius ;« sed ipsa uersa uice dominatur in reproborum conuersatione. Idcirco prohibemur hanc ancillam scrutari, hoc est suggestionibus illius subiici, et stare ad lectum eius, in delectationibus uidelicet illius accumbere. Unde Sapientia in Prouerbiis hanc mulierem in cubili suo luxuriantem, et ad sui commistionem alios illicientem reprehendit, ipsiusque uiis inniti nos prohibet, dicens: »Nunc ergo, fili, audi me, et attende uerba oris mei, ne abstrahatur mens tua in uiis illius, neque decipiaris semitis eius. Multos enim uulneratos deiecit, et fortissimi quique interfecti sunt ab ea; uie inferi domus eius, penetrantes interiora mortis .«

»Ab amicis de sermonibus improperii.« Subauditur  abstineas, quia non decet aliquid doli contra amicum machinari; cum Scriptura dicat: »Ne moliaris amico tuo malum, cum ille in te habeat fiduciam .«

»Et cum dederis, ne improperes.« Obfocat enim datum, qui malo improperii lacerat proximum; magis ergo oportet illum largitorem imitari, de quo Iacobus apostolus scripsit, dicens: »Si quis autem uestrum indiget sapientia, postulet a Deo, qui dat omnibus affluenter, et non improperat, et dabitur ei :« consulte ait, »qui dat omnibus affluenter,« ne quis uidelicet sue conscius fragilitatis accipere se petentem posse diffideret, sed potius quisque recoleret, quia desiderium pauperum exaudiuit Dominus.  Et sicut idem alibi dicit: »Benedixit omnes timentes se Dominus, pusillos cum maioribus :« et non improperat, quia neminem despicit, neminem irritat: sed omnes misericorditer fouens, ad sui amorem prouocat: »Qui solem suum oriri facit super bonos et malos, et pluit super iustos et iniustos .«



CAPUT Iu. Ab amicis remouendi sermones improperii.

 »Non duplices sermonem auditus de reue latione sermonis absconditi, et eris uere sine confusione, et inuenies gratiam in conspectu omnium hominum.« Hac quidem sententia prohibet ex occulto cordis uocem boni maliue simul proferre sermonis, quia scriptum est: »uerba bilinguis quasi simplicia,  et ipsa perueniunt usque ad interiora uentris .« Unde nos Paulus apostolus admonet, dicens: »Omnis sermo malus ex ore uestro non procedat, sed si quis bonus ad edificationem, ut det gratiam audientibus :« Hinc per Iacobum dicitur: »Ex ipso ore procedit benedictio et maledictio: non oportet, fratres mei, hec ita fieri. Nunquid fons de eodem foramine emanat dulcem et amaram aquam? « Sicut dulcis et amara aqua non possunt simul una de uena fontis ebullire, sed et si misceantur in uase uel cisterna, dulcis quidem mox amarescit ab amara, amara autem admistione dulcis in dulcedinem nescit immutari, ita benedictio et maledictio in uno ore nullatenus potest conuenire, sed quicunque sic Deum benedicere orando, uel uerbum eius  predicando consueuit, ut etiam maledicere homines non omiserit, constat quod dulcedinem benedictionis eius amaritudo maledictionis consumit. »Modicum enim fermentum totam massam corrumpit, et non est pulchra laudatio in ore peccatoris .« Denique si facias fistulam bino ore, unde aqua intret, simplici, unde exeat, et in hoc amaram aquam, in illo dulcem immittas, absque ulla dubietate ubi ad unum exitus foramen peruenitur, permista utraque non dulcis, sed amara apparebit, quia nimirum multo facilius dulce in amarum, ubi miscentur, quam amarum uertitur in dulce: quo exemplo colligitur, quia colloquia mala sicut mores bonos, Apostolo teste, sic etiam sermones bonos corrumpunt . Aliter autem: Duplicat sermonem auditus ex  reuelatione sermonis absconditi, qui mystica uerba diuine legis audet maculare sermone peruersi dogmatis; et simplicem fidei catholice ueritatem in uarium corrumpendo uertere errorem. Hoc quam noxium sit, Scriptura manifestat, dicens: »Abominatio Domini, cogitationes male: et purus sermo, pulcherrimus firmabitur ab eo .« Abominatur itaque Dominus cogitationes hereticorum, simul et uerba, imo omnes pietati contrarias detestatur sectas. Purus sermo recte fidei firmabitur ab eo, quando in iudicio non solum factis, sed et uerbis omnibus digna premia reddet. Abominatus est cogitationes malas eorum qui dicebant: »Quis est hic, qui etiam peccata dimittit? « Et purum sermonem  eius qui dixit: »Tu es Christus Filius Dei uiui ,« pulcherrimum esse affirmauit, cum respondit: »Beatus es Simon Bariona, quia caro et sanguis non reuelauit tibi, sed Pater meus qui in celis est .« Ipse ergo erit sine confusione, et gratiam habebit coram omni homine, qui ante omnia eligit catholice fidei regulam sermone, et recte docendo, atque bene operando firmiter persistit in ueritatis tramite.

»Ne pro his omnibus confundaris.« Hoc testimonium respicit ad ea que superius descripserat deuitanda, et que deinceps in hoc eodem capitulo similiter enumerauit cauenda. Qui autem se diligenter inde obseruauerit, sine confusione hic et in futuro permanebit.

 »Et ne accipias personam ut delinquas de lege Altissimi, et testamento, et de iudicio iustificare impium.« Scriptum namque est in lege, Domino iubente ac dicente: »Iudices et magistros constitues in omnibus portis tuis, quas Dominus Deus tuus dederit tibi per singulas tribus tuas, ut iudicent populum iusto iudicio, nec in alteram partem declinent. Non accipies personam, nec munera: quia munera excecant oculos sapientium, et mutant uerba iustorum; iuste quod iustum est persequeris .« Hinc probatur qualiter Domino displiceat, et quam graue sit delictum personas in iudicio accipere, et siue propter timorem, seu propter humanum fauorem condemnare iustum, et iustificare impium. Hinc per Salomonem dicitur: »Cognoscere personam in iudicio  non est bonum. Qui dicunt impio, Iustus es, maledicent eis populi, et detestabuntur eos tribus. Qui arguunt eum, laudabuntur, et super ipsos ueniet benedictio .« Superius docuit regem timere, dicendo: »Time Dominum, fili mi, et regem:« et nunc personam in iudicio cognoscere uetat. Unde colligitur quia ita principibus debitum obsequii temporalis subiectos oportet impendere, ut nunquam reuerentie uel timoris eorum respectu, a uia ueritatis exorbitent.

»De uerbo sociorum et uiatorum, et de datione hereditatis amicorum.« Subauditur, ne confundaris. Qui enim cauet coram notis et ignotis, propriis et alienis uerba falsa et inepta loqui, et ne amico uel ulli homini per fraudem aliquid machinetur mali,  penam futuri non sustinebit iudicii. Hinc Paulus docet ministros Christi nemini dare ullam offensionem, ut non uituperetur ministerium illorum; sed sint sinceri, et sine offensa in diem Christi, repleti fructu iustitie in gloriam et laudem Dei, facientes bonum ad omnes, maxime autem ad domesticos fidei .

»De equalitate statere et ponderum, et de acquisitione multorum et paucorum. De corruptione emptionis et negotiatorum, et de multa disciplina filiorum.« Ad hec omnia respondetur, Ne confundaris. Attendendum enim est omni Christiano et fideli Dei famulo, ut in omnibus equitatem ueritatis et regulam iustitie sequatur, equalitatem statere et ponderum  seruet; et quidquid lucretur siue multum siue parum, non sine iustitia faciat, non fraudem ullam in emptione et negotiatione committat; et subiectos sibi non nimia, sed discreta disciplina nutriat. Quod autem hypocrisis et dolus multum Domino displiceat, manifestat Scriptura, dicens: »Statera dolosa abominatio apud Dominum, et pondus equum uoluntas eius.« Statera dolosa non tantum in mensuratione pecunie, sed et in iudiciaria discretione tenetur. Qui enim aliter causam pauperis, aliter potentis, aliter sodalis, aliter audit ignoti, statera utique librat iniqua. Sed et is qui sua bene gesta meliora quam proximorum, suaque errata iudicat leuiora quam aliorum, trutina ponderat dolosa; nec non et ille qui onera importabilia imponit in humeros hominum,  ipse autem uno digito suo non uult ea tangere; ille etiam qui bona in publico et mala agit in occulto, pro iniquitate libre dolose abominatur a Domino: at qui sinceriter agit in omnibus, qui causam et causam equa lance discernit, is nimirum iusti iudicis uoluntati et actioni congruit.

»Seruo pessimo latus sanguinare.« Quali disciplina serui tractandi sint supra descripsit, ubi seruo maleuolo torturam et compedem iussit iniicere, beneuolum autem quasi fratrem tractare. Sed et nunc quod seruo pessimo admonet latera sanguinare, hoc insinuat quod qui uerbis corrigi non potest, uerberibus cerceatur. Sed altiori sensu, seruus iste non secundum conditionem generis, sed secundum affectum mentis accipi potest, quia »non  est personarum acceptor Deus .« Et: »Siue serui siue liberi, unum sumus in Christo .« Qui autem seruit uitiis, et non uult liber esse a peccatis, merito dura disciplina castigatur. De tali seruo ita scriptum est: »Seruus non potest uerbis erudiri .« Et in Euangelio ipsa ueritas ait: »Seruus non manet in domo in eternum, filius autem manet in eternum .«

»Super mulierem nequam bonum est signum.« Hec est mulier illa, quam in hoc libro sepissime memorat, que est fornicaria et adultera, procax et omni bono contraria; super quam bonum est signum, signum utique catholice fidei, per quod eius prauitas conteritur, et impietas superatur.

»Ubi manus multe sunt, claude: et quodcunque  trades, numera, et appende. Datum uero et acceptum omne describe.« Non hoc docet ut parci simus proximis nostris indigentibus in tribuendo necessaria, sed magis mystice nos instruit, ut ubi diuerse existant uoluntates spiritalia lucra querentium, ibi cauta sit et prouida ratio dispensantium. Alii enim tentandi, alii discendi uoto; ab ore doctoris exquirunt uerbum, sed non omnia omnibus committenda sunt. Dicit enim in Euangelio ipsa ueritas: »Nolite sanctum dare canibus, neque mittatis margaritas uestras ante porcos .« Diligenter enim attendere debet sacre pecunie distributor, quid det, et cui det; et quomodo tribuatur, et quomodo accipiatur. »Tempus enim est unicuique rei  sub celo: tempus tacendi, tempus loquendi .«



CAPUT u. De disciplina insensati et fatui.

»De disciplina insensati et fatui, et de senioribus qui iudicantur ab adolescentibus. Et eris eruditus in omnibus, et probabilis in conspectu omnium uiuorum.« Hec ad superiora respiciunt, ubi iussit ut quodcunque traderes, numerares diligenter et appenderes, datum uero et acceptum omne describeres. Quicunque ergo congrua disciplina arguit delenquentes, et uniuscuiusque persone qualitatem considerans, conuenientem modum correptionis illi apponit, eruditionis sue certum indicium tribuit, et probabilem in doctorem conspectu omnium uirorum, hoc est,  sanctorum et uirtuosorum hominum se esse ostendit. Nec etiam etas iuuenilis in doctore despicienda est, si ipse prudentiam mentis et uitam probabilem habere inueniatur, quia legimus quod Samuel et Daniel pueri presbyteros iudicauerint . Hinc et Paulus ad Timotheum scribens, ait: »Precipe hec et doce. Nemo adolescentiam tuam contemnat; sed exemplum esto fidelium in uerbo, in conuersatione, in caritate, in fide, in castitate. Ad etatem, inquit, tuam noli respicere. Diligentiam uero adhibe eorum ut dicas et agas illa que dici oportet « Quo secundum id quod condecens est conuersentur, ut caritatem eam, que erga omnes est, teneant; ut firmi sint in fide, ut pudicitie diligentiam adhibeant, ita ut ipse formam te prebeas fidelibus  pro quibus uitam regis tuam, instruens eos quemadmodum conueniat eis conuersari, ita ut ex ipsis actibus tuis testimonium uite tue iisdem prebeas.

»Filia patris abscondita est, uigilia et sollicitudo eius auferet somnum, ne forte in adolescentia sua adultera efficiatur, et commorata cum uiro odibilis fiat. Nequando polluatur in uirginitate sua, et in paternis suis grauida inueniatur: ne forte cum uiro commorata transgrediatur, aut certe sterilis efficiatur.« Docet historialiter parentes ut sobolis sue curam competentem gerant, cum disciplina eam nutriant, ne forte in tenera etate lasciuiat et luxurietur, polluatque se libidine atque illecebris uoluptatum, unde postmodum aliis odibilis fiat. De quo et  superius diligenter disputauit, et precepit nutritori, dicens: »Ne des potestatem filio in iuuentute, et ne despicias cogitatus illius. Curua ceruicem eius in iuuentute, et tunde latera illius, dum infans est: ne in turpitudine illius confundaris, et dolorem anime habeas maximum .« Spiritaliter autem filia patris est anima fidelis uiri, uel Ecclesia credentis populi, doctori strenuo commendata; qui sollicitudinem illius gerens, peruigil est, et sagax in omnibus, ne forte dum rudis adhuc est in fide et scientia, adultera efficiatur hereticorum uersutia: pro quo odibilis fiat uiro suo legitimo, cui desponsata fuit, iuxta illud Apostoli: »Aemulor enim uos Dei emulatione. Despondi enim uos uni uiro uirginem castam  exhibere Christo ;« ne sub nutrimine magistri constituta, errore inueniatur grauida, et in domo uiri commorans, transgrediatur legem eius, unde in bonis operibus efficiatur sterilis, nec ei merito dicere possit: »Filii tui sicut nouelle oliuarum in circuitu mense tue. Et uideas filios filiorum tuorum, pacem super Isrel .«

»Super filiam luxuriosam confirma custodiam, nequando faciat te in opprobrium uenire inimicis. A detractione in ciuitate et abiectione plebis, et confundat te in multitudine populi.« Persona ergo luxuriosa diligentem magistri querit custodiam, quia si dimittitur uoluntati sue, confundit doctorem suum. In multitudine populi illum erubescere facit, cum domi forisque turpis et inutilis inueniatur, detractioni  uacans, et uulgo ignobilium ignominiosis actibus se immiscens. Unde scriptum est: »Natus est stultus in ignominiam suam; sed nec pater in fatuo letabitur, iraque patris est, filius stultus, et dolor matris que genuit eum.« E contrario uero exsultat gaudio pater iusti, qui sapientem genuit, et letabitur in eo.

»Omni homini noli intendere in specie, et in medio mulierum noli commorari. De uestimentis enim procedit tinea, et a muliere iniquitas uiri.« Instruit nos Sapientia quomodo puritatem cordis et castitatem corporis seruare possimus, utique ut non libidinosa mente attendamus in faciem lasciue persone, et a societate mulierum separemus corporis nostri situm. Sicut enim tinea diu uno loco commorans  corrodit uestimentum, ita libidinose mentis diuturna cogitatio a suo uigore mollescere facit hominis spiritum. Unde quidam eleganter ait: »Periculose tibi ministrat, cuius uultum frequenter attendis.« Nam impudici oculi non norunt anime pulchritudinem considerare, sed corporum.

»Melior est iniquitas uiri quam benefaciens mulier, et mulier confundens in opprobrium.« In sacro eloquio mulier aut pro sexu ponitur, aut pro infirmitate: pro sexu quippe, sicut scriptum est: »Misit Deus Filium suum, factum ex muliere, factum sub lege ;« pro infirmitate uero, sicut in Iob legitur: »Homo natus de muliere, breui uiuens tempore .« Et hic per hunc sapientem dicitur. »Melior est iniquitas uiri, quam benefaciens  mulier.« uir etenim fortis quilibet et discretus uocatur: mulier uero mens infirma, uel indiscreta accipitur. Et sepe contingit ut etiam discretus quisque subito labatur in culpam, atque indiscretus alius et infirmus bonam exhibeat operationem; sed is qui indiscretus atque infirmus est, nonnunquam de eo quod bene egerit amplius eleuatur, atque grauius in culpam cadit. Discretus uero quisque, etiam ex eo quod male se egisse intelligit, ad discretionis regulam arctius reducit, et inde altius ad iustitiam proficit, unde ad tempus a iustitia cecidisse uidebatur, quia in re recte dicitur: »Melior est iniquitas uiri, quam benefaciens mulier.« Quia nonnunquam etiam culpa fortium, occasio uirtutis fit, et uirtus infirmorum,  occasio peccati. Hec mulier confundit in opprobrium, quia hic res confusione dignas gerens pro hoc opprobrium sustinebit in eternum.

»Memor ero igitur operum Domini, et que uidi annuntiabo: in sermonibus Domini opera eius.« Hactenus scriptor historie de uariis rebus disputauit, et moralitatem singulorum, secundum quod sibi opportunum uidebatur describens, uarias uirtutum et uitiorum species expressit; nunc uero in laudem creatoris, et ad predicationem operum eius sermonem conuertit. Et post hec patrum priorum memoriam faciens illorum fortia facta describit: »In sermonibus, inquit, Domini opera eius: quia ipse dixit, et facta sunt: ipse mandauit, et creata sunt .«

 »Sol illuminans per omnia respexit, et gloria Domini plenum est opus eius.« Solem appellat hic Dominum Christum, qui et lumen sapientie diuine est, et splendor iustitie. De quo alibi legitur: »Orietur uobis timentibus nomen meum sol iustitie, et sanitas in pennis eius .« Ipse est lux uera, que illuminat omnem hominem uenientem in hunc mundum :« et omnia conspicit, quia »non est ulla creatura inuisibilis in conspectu eius .« Gloria enim Domini plenum est opus eius, quoniam sapientia eius lucet in factis ipsius. Unde per Prophetam dicitur: »Quam magnificata sunt opera tua, Domine! omnia in sapientia fecisti .«



CAPUT uI.  Sapientia narrat  quod sancti uiri narrent mirabilia eius.

»Nonne Dominus fecit sanctos enarrare omnia mirabilia sua, que confirmauit Dominus stabiliri in gloria sua?« Quomodo sancti enarrant omnia mirabilia Dei, cum nullus sit qui possit penetrare sapientiam Dei? »Incomprehensibilia enim sunt iudicia eius, et inuestigabiles uie eius .« Sed omnia mirabilia eius, que agnitioni hominum patent, per sanctos eius nobis reuelata sunt: que omnipotens Deus stabilis in gloria sua, et semper idem manens, quando uoluit, et quomodo uoluit, formauit, et confirmauit. Huic simile est illud quod Propheta in psalmis ait: »In labiis meis pronuntiaui omnia iudicia oris tui .« Omnia enim  iudicia significat, que scripta uel dicta sunt. Ceterum uniuersaliter non potest pronuntiari, quod nulla notitia preualet apprehendi, sicut in alio psalmo dictum est: »Iudicia tua abyssus multa .« Hinc ipse Dominus passione uicina dixit apostolis: »Non omnia dixi uobis .« Quapropter figuraliter pro parte dicitur totum, quod in Scripturis diuinis frequenter constat effectum.

»Abyssum et cor hominum inuestigauit, et in astucia illorum excogitauit.« Sapientia ergo Dei, que est Christus, profunditatem nouit consiliorum Dei, et diuersos tractatus cordis humani ipse scrutatur, sicut scriptum est: Scrutans corda et renes Deus :« quoniam: »Sicut Filium nemo  nouit nisi Pater, ita neque Patrem quis nouit nisi Filius, et cui uoluerit Filius reuelare .« Nec etiam Spiritus sanctus ab hac potentia excipitur. De quo scriptum est: »Spiritus omnia scrutatur, etiam profunda Dei .« Sola enim sancta Trinitas Deus omnipotens semetipsum per omnia nouit, et omnem scientiam ipse comprehendit. De quo subiungitur.

»Cognouit enim Dominus omnem scientiam, et inspexit in signum eui, annuntians que preterierunt, et que superuentura sunt, reuelans uestigia occultorum. Non preterit illum omnis cogitatus, et non abscondit se ab eo ullus sermo.« Inspicit enim Dominus in signum eui, quia omnes etates mundi tam preterite quam etiam presentes siue future,  in presentia eius sunt, quando apud illum nichil preteritum, nichil futurum est, sed omnia presentialiter uidet. Ipse solus reuelat mysteria, qui scit singulorum corda; nec ullus ante eum sermo occultari potest, uel latere cogitatus, quia omnia nuda et aperta sunt oculis eius.

»Magnalia sapientie sue decorauit, qui est ante seculum, et usque in seculum, nec adiectum est, nec minuitur, et non eget alicuius consilio.« Magnalia sapientie sue Deus decorauit, quando per Prophetas et apostolos sacramentum consilii sui, quod a seculis et generationibus fuit absconditum, fidelibus suis reuelauit. Ipse enim est ante omnes, et post omnes, nec sapientie eius aliquid adiici potest, sed nec etiam minui; neque eget alicuius consilio,  cuius consilio uniuersa subsistunt. »Quoniam ex ipso, et per ipsum, et in ipso sunt omnia.«



CAPUT uII. Laus uniuersitatis, que per Sapientiam facta est, et per uerbum et uirtutem in Filium Patris, Deum apud Deum, creata est.

»Quam desiderabilia omnia opera eius, et tanquam scintilla, quam est considerare.« Omnia opera Dei sunt desiderabilia quoniam perfecta: de quo scriptum est: »Igitur perfecti sunt celi et terra, et omnis ornatus eorum, et uidit Deus cuncta que fecit, et erant ualde bona .« Que tanquam scintillam consideramus, quia uix aliquam paruam notitiam inde percipimus. Non potest enim humana infirmitas operum Dei magnitudinem et perfectionem penetrare,  ac per omnia scire, quoniam illi soli hec nosse competit, qui secundum sapientie sue magnitudinem cuncta potenter creauit.

»Omnia hec uiuunt et manent in seculum; et in omni necessitate omnia obediunt ei.« Omnia scilicet creatori suo uiuunt et manent in seculum, quia nichil illi periet, cui omnia presentia erant antequam ea crearet: et in omni necessitate ei cuncta obediunt, quia »in uoluntate eius uniuersa sunt posita, et non est qui possit resistere uoluntati eius.« Hinc per Salomonem dicitur: »Didici quod omnia opera que fecit Deus, perseuerant in perpetuum .« Non possumus his quidquam addere nec auferre que fecit Deus, ut timeatur: quod factum est,  ipsum permanet; que futura sunt, iam fuerunt; et Deus instaurat, quod abiit. Nihil est in mundo quod nouum sit: solis cursus, et lune uices, et terre arborumque siccitas, uel uiror, cum ipso mundo nata sunt atque concreata; et idcirco Deus certa ratione cuncta moderatus est, et iussit elementa seruire, ut homines hec uidentes, intelligant prouidentiam, et timeant a facie Dei, dum ex rerum qualitate, cursu, ordine, atque constantia, intelligunt creatorem.

»Omnia duplicia, unum contra unum, et non fecit quidquam deesse: uniuscuiusque confirmauit bona.« Conditor enim uniuersitatis ita omnia ordinauit atque disposuit, ut que inter se uiderentur esse diuersa, in inuicem sibi conuenirent. Unde quatuor elementa licet ab inuicem aliquo modo discrepent,  non tamen omnino dissident, sed aptissime coherent; similiter et quatuor uicissitudines temporum in qualitatibus suis inter se distantes, in anni cursu aptissime sibi sunt concordantes, cum hoc quod per humorem ueris exoritur, per calorem estatis excrescit, per siccitatem autumni maturescit, atque per frigus hiemis decrescit, ut iterum ad futuri anni fructus proferendos terra preparetur. Nam et uitalis creatura atque corporalis sic in opere Dei concordant, ut corpus animam gestet, et anima corpus uegetet, ne coniunctio nobilissima aliqua discordia dissipetur. Uniuscuiusque ergo creator optimus confirmat bona, et ad omnem iucunditatem facit esse utilissima; quapropter hic uir sapientissimus obstupescens in admiratione operum Dei, gloriam eius  inenarrabilem, et dulcedinem inestimabilem subsequitur, dicens:

»Et quis satiabitur uidens gloriam eius?« Satietas enim ista non fastidium generat, sed desiderium excitat, et quanto quis eius refectionem percipit, tanto magis in eius amorem exardescit. Unde ipsa Sapientia in hoc eodem libro superius ait: »Qui edunt me, adhuc esuriens: et qui bibunt me, adhuc sitient .« Beatus qui in hac satietate repletur, quoniam anima eius in gloria eterna cum sanctis angelis sine fine letabitur.

 »Altitudinis firmamentum pulchritudo eius, species celi in uisione glorie.« Artifex ergo huius operis historialiter narrando Dei predicat creaturam, sed iuxta mysterium conuenientius in  Ecclesia Dei opem collaudat diuinam. Pulchritudo ergo firmamenti per claritatem siderum potentiam ostendit creatoris, sed multiplicius decor Ecclesie in uirtutibus et in miraculis sanctorum excellentiam manifestat Redemptoris, quia ipse solus eternus splendore suo illustrat credentes, et ardore iudicii sui puniet peccatores. De quo subiungitur.

»Sol in aspectu annuntians in exitu, uas admirabile opus Excelsi. In meridiano exuret terram, et in conspectu ardoris eius quis poterit sustinere? Fornacem custodiens in operibus ardoris: tripliciter sol exurens montes, radios igneos exsufflans et refulgens, radiis obcecat oculos.« Sol iste qui oritur timentibus Deum, in aspectu, hoc est, in presentia  incarnationis sue euangelizauit regnum Dei. Cuius natiuitas singularis admirabilis est, quod non ex uiri semine, sed ex omnipotentis uirtute: »uerbum caro factum est, et habitauit in nobis. « »In conspectu ardoris eius quis poterit sustinere?« quia nullus corporalibus oculis diuinitatis eius splendorem potest sufferre; ait quippe ad Moysen famulum suum: »Non enim uidebit me homo, et uiuere potest .« Ideo humana natura indutus est, ut fragilitas hominum splendorem aliquo modo potuisset sufferre diuinum; sumpsit uelamen carnis, quo facilius ad se accedere possit conditio hominis; hic fornacem custodit in operibus ardoris, quia supplicia preparat peccatoribus gehenne ignis, tripliciter exurens montes, quando superbos pro cogitatione  mala, pro loquela nefanda, pro operatione iniqua eterna excruciat flamma; iste siquidem sol refulgens radiis suis prauorum excecat oculos, quando mysticis uerbis pro nequitia sua superbientium deludit intellectum. De quo ipsa ueritas in Euangelio discipulis interrogantibus de parabola seminis respondit: »uobis datum est nosse mysterium regni Dei, ceteris autem in parabolis: ut uidentes non uideant, et audientes non intelligant .« Hinc et ad Isaiam diuina uoce dicitur: »uade et dices populo huic: Audite audientes me, et nolite intelligere, et uidete uisionem, et nolite cognoscere. Exceca cor populi huius, et aures eius aggraua et oculos eius claude, ne forte uideat oculis suis, et auribus suis audiat, et corde suo intelligat, et conuertatur  et sanem eum .« Sed quia hec ad tempus Dominice incarnationis maxime respiciunt, ubi superbus auditus Iudeorum et uisus captus est, ita ut non intelligere potuissent dicta Saluatoris, nec credere miraculis ab eo factis, dicamus hoc quod sequitur:

»Magnus Dominus qui fecit illum, et in sermonibus »eius festinauit iter.« Magnus itaque Dominus, qui ita temperauit ac disposuit dispensationem incarnationis mediatoris Dei et hominum, ut superbi quique confunderentur, et humiles scientia Dei honorarentur, ut prudentes et sapientes istius mundi non caperent sapientiam diuinam, que paruulis et humilibus reuelata est. Tunc in sermonibus eius festinauit iter, quoniam in predicatione sacri Euangelii  preparata est uia salutis, et aditus patuit regni celestis, ut rhomphea illa ignea, que post eiectionem protoplasti de paradiso ad custodiendam uiam ligni uite deputata est, per Christi sanguinem remoueretur, et electis Dei aditus uie perennis aperiretur.

»Et luna in omnibus temporibus suis ostensio temporis, et signum eui. A luna signum diei festi, luminare quod minuitur in consummatione mensis secundum nomen eius est, crescens admirabiliter in consummatione. uas castrorum in excelsis: in firmamento celi resplendens gloriosa.« Quod dicit lunam ostensionem esse temporis et signum eui atque dici festi, ostendit quod ipsa menstruis defectibus  et cursu suo per zodiacum seriem annorum et etates mundi demonstret, quia Hebrei omnem computum temporis et annalem transitum secundum lune cursum metiebantur, qui primum mensem eorum quo exierunt de Aegypto Pasche solemnis honorauerunt, et Neomenias singulorum mensium celebrauerunt. Nec non et ipsos menses suos, ut Hieronymus testis est, a lune uocabulo, quam Iarem nominant, uocauerunt, de quo hinc dicitur: »Mensis secundum nomen eius est.« Similiter et mensis a mensura uel a luna, que Greco sermone uocatur, apud Latinos appellatus est; antiqui enim menses suos, ut diximus, non a solis sed a lune cursu computare solebant. Unde quoties in Scriptura sacra, uel in lege seu ante legem, quota die mensis quod  factum dictumue sit indicatur, non aliud quam lune etas significatur, qua semper Hebrei, quibus credita sunt eloquia Dei, antiquo patrum more menses obseruare non cessant, primum mensem nouorum, qui Pasche ceremoniis sacratus est, Nisan appellantes, qui propter multiuagum lune discursum, nunc in Martium mensem, nunc incidit in Aprilem, nunc aliquot dies Maii mensis occupat; sed rectius Aprili deputatur, quia semper in ipso uel incipit, uel desinit, uel totus includitur, et sic per ordinem singulos menses secundum rationem eorum computant. Postquam ergo de sole disputauit, consequenter de luna adiecit, quia Christum sequitur Ecclesia, et sicut luna a sole, ita et Ecclesia a Christo illuminatur, et eius gloria stabilitur. De hoc ergo in psalmo, ubi  de rege et filio regis mystice Propheta loquitur, Scriptura commemorat, dicens: »Permanebit cum sole et ante lunam in seculum seculi .« Sol quippe est uerbum Patris, Filius Dei, qui Deus homo unus ex duabus et in duabus naturis distinctis atque perfectis permanet Christus; permanet uero Christus ante lunam, id est, ante conspectum Ecclesie, quem cordis semper luminibus contuetur; luna enim Ecclesie merito comparatur, que natiuum non habet splendorem, sed a sole certis modis suscipit lumen, quod astronomi inter alia diligenter exponunt; sic ergo Ecclesia a uero illo creatore mensurate suscepit lumen, que modo persecutionibus uidetur imminui, iterumque tranquillitate recepta clarissimi luminis hilaritate completur. Unde dicitur quod crescat  mirabiliter in consummatione. Ipsa sane est uas castrorum in excelsis, in firmamento celi resplendens gloriosa, quia ipsa animarum fidelium consistit turba, que in firmamento ueritatis et diuine predicationis per totum orbem gloriosa resplendet.

»Species celi, gloria stellarum, mundum illuminans in excelsis Dominus. Et in uerbis sancti stabunt ad iudicium, et non exardescent in uigiliis suis.« Ornatus Ecclesie sanctorum pulchritudo, quos Dominus excelsus ordinauit ut predicatione Euangelii et uirtutum signis orbem illustraret uniuersum, hi in uerbis sanctis, hoc est in doctrina uere fidei permanentes exspectabunt iudicium Dei, nec aduersitatibus istius seculi franguntur, neque ad  iracundiam excitantur, sed patienter omnia ferentes persistunt in custodia gregis sibi commissi, memores semper illud Dominicum sedulo in corde uoluentes: »Sint lumbi uestri precincti, et lucerne ardentes in manibus uestris, et uos similes hominibus exspectantibus dominum suum, quando reuertatur a nuptiis . Estote parati, quia qua hora non putatis, filius hominis uenit .« In patientia uestra possidebitis animas uestras.

»uide arcum, et benedic qui fecit illum: ualde speciosus est in splendore suo. Gyrauit celum in circuitu glorie sue, manus excelsi aperuerunt illum.« Arcum omnipotens Deus inter se atque homines in signum posuit, ut ultra mundum diluuio non deleret, unde et in arcu eodem color aque et  ignis simul ostenditur, quia ex parte est ceruleus, et ex parte rubicundus, ut utriusque iudicii testis sit. Unius uidelicet faciendi, et alterius facti: id est, quia mundus iudicii igne cremabitur, nam aqua diluuii est deletus. Arcum itaque Scripturam Noui et ueteris Testamenti congruenter accipimus, qui duobus quodammodo curuatis flexibus deuotorum colla complectitur. De quo legitur: »Arcum suum tetendit, et parauit illum .« Hic fidelibus suaue iugum ostenditur, contumacibus autem arma terribilia declarantur. Arcus ualde speciosus est in splendore suo, quia Scriptura sacra ualde est preclara in sensu et intellectu suo. Gyrauit celum in circuitu glorie sue, quia de supernis et infimis sufficienter narrat. Manus enim excelsi aperuerunt illum, quando  per uirtutem et sapientiam Dei Dominum uidelicet Christum totus ordo ueteris et Noui Testamenti conditus est, de quo dicitur: »Os enim Domini locutum est hec .«

»Imperio suo accelerauit niuem, et accelerat coruscationes emittere iudicii sui.« In niue quippe corda frigida prauorum possumus accipere, in coruscatione terrores iudicii siue uirtutum miracula. Sed quia sepe Dominus sententiis sacre Scripture comminando, atque coruscatione miraculorum terrendo corripit aduersarios, fit profecto ut frigidos ad nitorem iustitie perducat, et per supernam gratiam candidos esse faciat, scriptum namque est: »Lauabis me, et super niuem dealbabor .« Suo quoque imperio Dominus niuem et coruscationes  accelerat, cum celeri conuersatione id quod ante ei displicebat commutat, et conuersorum uitam in bonis operibus sibi placere declarat; sed quia hec ex occulto diuine pietatis procedunt thesauro, idcirco subiungitur:

»Propterea aperti sunt thesauri, et euolauerunt nebule sicut aues.« Huic quoque loco congruit illud quod ad beatum Iob diuina uoce dicitur: »Nunquid ingressus es thesauros niuis? aut thesauros grandinis aspexisti, que preparaui in tempus hostis in diem pugne et belli?« Ac si aperte diceretur: Nulli te de operibus tuis preferas, quia de his quos intueris adhuc per culpam frigidos, quantos operatores iustitie et defensores recte fidei sim facturus  ignoras. Nix quippe uel grando fuerat Saulus per infidam insensibilitatem; sed nix et grando contra aduersariorum pectora factus est, uel candore iustitie, uel districti eloquii correptione. O qualem hunc thesaurum in niue et grandine habuit, quando illum inter prauorum uitam positum iam tunc electum suum Dominus latenter presciuit! O ad quanta aduersariorum pectora ferienda hanc in manu sua grandinem sumpsit, per quam tot sibi resistentia corda prostrauit? Nemo itaque de suis operibus extollatur; nemo desperet eos quos adhuc frigidos uidet, quia thesauros Dei in niue et grandine non uidet. Quis enim crederet quod per apostolatus gratiam lapidatum Stephanum ille precederet, qui in morte eius omnium lapidantium uestimenta seruaret?  Si ergo ad ista dona uel iudicia occulta recurrimus, nullos omnino desperamus, nec illis nos in corde nostro preferimus, quibus pro tempore prelati sumus, quia etsi iam uidemus quantum precessimus, nescimus quantum dum currere ceperint precedamur.

»In magnitudine sua posuit nubes, et confracti sunt lapides grandinis.« Nubes ergo doctores sunt sancti, qui imbrem celestis doctrine portant, et terram humani cordis irrigant, qui etiam et tempestatem in se increpationis gerunt, et ubi opportunum est effundunt. Unde dicitur quod lapides grandinis frangant, cum duritiam prauorum fortiter increpando a persecutionis instantia emolliant, ne fructum uitalis germinis in fidelibus Christi ultra ferire preualeant.  De istis scilicet nubibus simul et grandine aliter in psalmo scriptum est: »Pre fulgore in conspectu eius nubes transierunt, grando et carbones ignis.« Pre fulgore uero nubes transeunt, quia predicatores sancti uniuersa mundi spatia miraculorum claritate percurrunt; qui etiam grando et carbones ignis uocati sunt, quia et per correctionem feriunt, et per flammam caritatis accendunt. Ipsa quoque libera sanctorum increpatio in natura grandinis conuenienter exprimitur; grando enim ueniens percutit, liquida rigat. Sancti autem uiri corda audientium terrentes feriunt, et blandientes infundunt; nam quemadmodum feriunt Propheta testatur, dicens: »uirtutem terribilium tuorum dicent, et magnitudinem tuam narrabunt ;« et quemadmodum  blandientes rigent consequenter adiunxit: »Memoriam abundantie suauitatis tue eructabunt, et in tua iustitia exsultabunt .«

»In conspectu eius commouebuntur montes, et in uoluntate eius aspirabit notus.« Montes superbos et elatos significant homines. Notus ergo, qui et auster dicitur, uentus calidus, qui aquas frigore ligatas uaporis sui uirtute dissoluit, figuraliter exprimit gratiam Spiritus sancti, que delicta mortis gelu constricta sui caloris ardore discutit. Aspirat ergo notus, et commouebuntur montes, quando per predicatores sanctos flatum sane doctrine emittit Spiritus sanctus. Unde commouebuntur montes, cum potentes istius mundi incitantur ad Christianorum persecutiones;  sed tamen sepe fit, ut iidem per predicationem uerbi diuini moueantur ad correctionem sui delicti, et fit eis ille motus salubris, quibus anterior fuit damnabilis. De his quippe montibus in psalterio scriptum est: »Montes sicut cera fluxerunt a facie Domini, a facie Domini tremuit omnis terra .« Istis siquidem montibus, hoc est, elatis hominibus, qui et seculi huius altitudines appetunt, et insensata superstitione durescunt, mirabiliter comparata est cera liquens, quoniam tanto facilius in penitentiam defluunt, quanto se duritia immobilis esse crediderunt, quod hodieque fieri comprobamus, cum potestates seculi uel pagani uel heretici uocati, damnantes superstitiosum uotum, diuinum magis eligunt subire seruitium.

 »uox tonitrui eius uerberabit terram.« Quid enim per tonitruum, nisi predicatio superni terroris accipitur? quem terrorem dum percipiunt humana corda quatiuntur. Aliquando uero in tonitruo ipse incarnatus Dominus figuratur, quia ex antiquorum patrum conueniente prophetia ad notitiam nostram quasi ex nubium concursione prolatus est, qui inter nos uisibiliter apparens, ea que super nos erant terribiliter sonuit. Unde et ipsi sancti apostoli de eius gratia generati boanerges, id est filii tonitrui sunt uocati . Aliquando autem, sicut dictum est, tonitruus pro ipsa eius predicatione accipitur, per quam supernorum iudiciorum terror auditur. uox quidem tonitrui exprobrat terram, quando predicatio diuina carnalibus   increpando innotescit sua uitia, ut his depositis se preparent ad audiendum precepta diuina. De hoc quoque tonitruo scriptum est: »uox tonitrui tui in rota, illuxerunt coruscationes tue orbi terre, commota est et contremuit terra.« Et hoc quoque comparatiue dicitur, quia tonitrui uox ita reuoluitur, quasi de rotis uenire perstrepentibus audiatur; sic enim cum de summo funditur, spatia celorum uolubili murmuratione pertranseunt, ut rotatus atque sinuosus ipse sonitus sentiatur; siue magis in rota orbem terrarum debemus accipere, qui in speciem rote absoluta rotunditate concluditur. In rota ergo, id est, in mundo uox tonitrui eius egressa est, quando predicatores Christi circulum totius orbis uerbis tonantibus impleuerunt. Sed illas nubes illaque tonitrua  sequuntur coruscationes illucescentes orbi terre. Coruscationes, diuina precepta dicit, ueritatis lumine radiantia, que tenebras hominum per totum mundum salutari illuminatione fugauerunt. Dicit enim tonitrua et coruscationes iste quid egerint, ut terra, id est, corpora nostra commouerentur et contremiscerent. Audito tanto miraculo commotos quippe et tremefactos illos dicit, qui uerbum Dei fideliter audientes ad conuersationis studium Christi munere peruenerunt.

»Tempestas aquilonis et congregatio spiritus, et sicut auis deponens ad sedendum aspargit niuem, et sicut locusta demergens descensus eius.« Quid per aquilonem nisi ille exprimitur, qui se plaudebat  ascensurum in celum super astra Dei, et exaltaturum solium suum in monte Testamenti in lateribus aquilonis? Huius uero tempestas et congregatio spiritus sunt uaria tentamenta, quas per malignos spiritus mentibus humanis idem hostis antiquus ingerere certat, ut eas a statu recte fidei subuertat, et feruore dilectionis Dei frigescere faciat; hic propter elationem cordis recte aui comparatur, qui aspargit niuem ad sedendum, cum per rigorem malitie ubi insidat, preparat sibi habitaculum; ipse quasi locusta ascensu suo demergit, quia quidquid uiride uel fructiferum reperit corrodere atque exstirpare contendit.

»Pulchritudinem coloris eius admirabitur oculus, et super imbrem eius expauescit cor.« Pulchritudinem  uero eius oculus admirabitur, cum se fingit ministrum esse luminis et legatum pacis; sed super imbrem eius expauescit cor, quando apertas persecutionum procellas mouet, ut quos non potuit blanda fictione, hos seducat tormenti magnitudine. Aliud quippe idem doli artifex intrinsecus gerit, aliud extrinsecus ostendit; transfigurat enim se uelut angelum lucis, et callida deceptionis arte plerumque proponit laudabilia, ut ad illicita pertrahat; ostentat foris uisu gloriosa, ut abscondat que intus in corde gestat turpia, sed cum in hoc se frustrari conspicit, mox in apertam seuitiam erumpit, ut hoc efficiat per tormenta quod non potuit facere per blandimenta.

»Gelu sicut salem effandet super terram, et dum  flauerit fiet tanquam acumina tribuli.« In gelu frigus infidelitatis figuratur; in sale uero infecunditas germinis: quia ubicunque sal in terram spargitur, in sterilitatem protinus uertitur, unde scriptum est: »Terram fructiferam in salsuginem a malitia inhabitantium in ea;« et quasdam urbes legimus ira uictorum sale seminatas, ut nullum in eis germen oriretur. Gelu ergo sicut salem antiquus hostis super terram effundet, cum per frigus infidelitatis terrenorum hominum corda ad fructus bonorum operum inhabilia reddet, et dum tentationum procella flauerit, facit ea tanquam tribuli acumina, hoc est, spinis uitiorum asperrima. De quo et subditur:

»Frigidus uentus aquilo flauit, et gelauit crystallus ab aqua.« Crystallus uero est in modum uitri  per numerosas gemmas glacies condurata, et in duritiam saxi liquens admodum perducta substantia; cui obstinati peccatores merito comparantur, qui a rigore perfidie constricti per dies singulos congelascunt. Incitatio ergo diaboli homines natura mollissimos efficit lapides solidos, quia frigore perfidie facit illos esse durissimos. De quo in Iob scriptum est: »De cuius utero egressa est glacies, et gelu de celo quis genuit? In similitudinem lapidis aque durantur, et superficies abyssi constringitur .« Glaciem et gelu perfidiam diaboli significare iam diximus, et aquas populos etiam sepius docuimus. Satan quippe quasi de Dei utero glacies processit, quia a calore secretorum eius malitie torpore  frigidus, magister iniquitatis exiuit; ipse gelu de celo est genitus, quia constricturus corda a summis cadere est ad ima permissus; qui bene in celestibus conditus, in culpe frigore mentes sequacium quasi gelu dum cecidit astrinxit, qui ad terram ueniens, quid in hominibus egerit expletur cum subditur: »In similitudinem lapidis aque durantur.« Illo igitur ad ima ueniente in similitudinem lapidis aque durate sunt, quia eius malitiam imitati homines, mollia uiscera caritatis amiserunt. Cuius fraudulenta consilia, quia a seductis hominibus deprehendi non possunt, recte subiungitur. »Et superficies abyssi constringitur.« Abyssi ergo superficies constringitur, quia dum quasi bona persuasionis eius uelut solida glacies ostenditur, latens eius et in profundum  trahens malitia non uidetur.

»Super omnem contractionem aquarum requiescit, et sicut loricam induit se aquis.« Hic locus siue illud tempus exprimit, quando infidelitas ante incarnationem Christi in mundo maxime preualuit, et gentilium turba idolorum culture toto nisu seruiuit, seu etiamnum, cum licet multi sint Christo credentes, et tamen in singulis nationibus idem antiquus hostis suos seruitores habet, in quibus ipse quodammodo requiescit, et contra Dei milites, suos bellatores disponit. Contra quos qualiter pugnare debeamus, Paulus apostolus nos instituit, dicens: »Induite uos armaturam Dei, ut possitis stare aduersus insidias diaboli, quia non est nobis colluctatio aduersus carnem et sanguinem, sed aduersus principes et potestates,  aduersus mundi rectores tenebrarum harum, contra spiritalia nequitie in celestibus. Propterea accipite armaturam Dei, ut possitis resistere in die malo, et in omnibus perfecti stare. State ergo succincti lumbos uestros in ueritate, et induite loricam iustitie, et calceati pedes in preparatione Euangelii pacis: in omnibus sumentes scutum fidei, in quo possitis omnia tela nequissimi ignea exstinguere, et galcam salutis assumite, et gladium spiritus, quod est uerbum Dei .«

»Deuorabit montes, exuret desertum, et exstinguetur uiride sicut igne.« Quid per montes, nisi superbi et elati homines? et quid per desertum, nisi desertores ueritatis et iustitie insinuantur? Deuorat  ergo diabolus montes et exurit desertum, quando superbos quosque et iniquos homines cunctis uirtutibus spoliatos in suum pastum redigit, et igne cupiditatis quasi desertum incendit: ubi si quid uirtutis atque scientie germine uiruit, per ignem malitie totum protinus exstinguit: in Scriptura enim sacra aliquando per herbam uiror glorie temporalis significatur, aliquando refectio diaboli, aliquando sustentatio predicatorum, aliquando bona operatio, aliquando eterne uite scientia atque doctrina. uiror namque glorie temporalis accipitur, sicut Propheta ait: »Mane sicut herba transeat, mane floreat et pertranseat .« Mane namque sicut herba florere atque transire, est in prosperitate huius seculi temporalis glorie uelociter decus arescere. Herba refectio  diaboli accipitur, sicut de illo a Domino dicitur: »Huic montes herbas ferunt,« ac si diceret: Superbi ac tumidi dam se illicitis cogitationibus atque actionibus efferunt, suis illum iniquitatibus pascunt; sed quid huius hostis nequissimi malitie obsistat in sequentibus demonstratur.

»Medicina omnium in festinatione, nebule, et ros obuians ardori uenienti humilem efficiet cum.« Quid per nubem uel nebulam, nisi incarnatio Redemptoris nostri et doctrina eius designatur? per quam diuina pietas humano generi consuluit, et rore superne gratie obuians persecutionibus hostis antiqui cum uirtute potentie sue contriuit, et predam ab ore eius eripuit. De hoc etiam Isaias propheta in onere Aegypti testatus est, dicens: »Ecce Dominus  ascendet super nubem leuem, et ingredietur Aegyptum, et mouebuntur simulacra Aegypti a facie eius, et cor Aegypti tabescet in medio eius .« »Ascendet Dominus super nubem leuem,« corpus sancte uirginis Marie, quod nullo humani seminis pondere pregrauatum est, uel certe corpus suum, quod de Spiritu sancto conceptum est; et ingressus est Aegyptum huius mundi, statimque omnia Aegypti simulacra commota sunt, ita ut diuinationes et uniuersa fraus idololatrie, que captum possidebat orbem, se fractam esse sentiret, in tantum ut Magi ab oriente docti a demonibus, uel iuxta prophetiam Balaam intelligentes natum Filium Dei, qui omnem artis eorum destrueret potestatem, uenirent Bethleem, et ostendente stella adorauerint puerum.  De hoc rore etiam Dominus ad Iob ait: »Quis est pluuie pater, uel quis genuit stillas roris? « ac si diceret: Nisi ego, quis siccam terram humani cordis guttis scientie gratuito aspergit. De hac enim pluuia alias dicitur: »Pluuiam uoluntariam segregabis Deus hereditati tue .« uoluntariam quippe pluuiam hereditatis sue Dominus segregat, quia non eam nobis pro nostris meritis, sed pro sue munere benignitatis prestat; et idcirco hoc loco pater pluuie dicitur, quia superna nobis predicatio non de nostro merito sed de eius gratia generatur. Stille enim roris ipsi sancti predicatores sunt, qui arua pectoris nostri inter mala uite presentis, quasi inter tenebras sicce noctis arentia, gratia superne largitatis infundunt. Hic si quidem  ros humilem fecit diabolum, hoc est, despectum, quia occultas insidias eius claro sermone produxit in manifestum, ut iam mundus ab idololatria et persecutionis tempestate cessaret, qui se diu illusum ab antiquo hoste sentiret. Unde et subditur:

»In sermone illius siluit uentus, cogitatione sua placauit abyssum, et plantauit in illa Dominus insulas.« In sermone ergo euangelico a turbine persecutionum mitigatus est mundus, quia sapientia diuina, que creauit orbem terrarum, ipsam suo nutu commotum placauit abyssum; abyssus enim dicitur aquarum copiosissima multitudo, que et in bono et in malo plerumque ponitur. Hec merito hic superstitiosis atque persecutoribus comparatur. Et nota  quod dicitur Dominum Iesum plantasse et placasse abyssum, quia ipse auctor est omnium rerum, »per quem omnia facta sunt, et sine ipso factum est nichil .« Idem ergo quante potestatis esset ostendit, quando in nauicula per discipulos a somno suscitatus surrexit, et »imperauit uentis et mari, et facta est tranquillitas magna .« Ubi iuxta litteram notandum quod omnes creature sentiant creatorem; quibus enim increpatur et imperatur, sentiunt imperantem, non errore hereticorum, qui omnia putant animantia, sed maiestate conditoris, que apud nos insensibilia, illi sensibilia sunt. Mystice autem uentum Dominus surgens increpauit, quia resurrectione celebrata diaboli superbiam strauit, dum per mortem destruxit eum, qui habebat  mortis imperium; tempestatem quoque aque surgens cessare fecit, quia uesanam Iudeorum rabiem, que caput quatiens clamauerat, »Si Filius Dei est, descendat nunc de cruce, et credimus ei ,« de sepulcro surgendo labefecit.

»Qui nauigant mare, enarrant periculum eius: et audientes auribus nostris, admiramur, illic preclara et mirabilia opera, uaria genera bestiarum, et omnium pecudum, et creatura belluarum.« Mare historicum quanta pericula et obstacula habeat nauigandi in scopulis, in Charybdi et in syrtibus, norunt qui in illo frequenter pergunt: ubi et mirabilia Dei monstrantur opera, in uariis generibus bestiarum et pecudum, et creatura belluarum, sicut naturalium rerum scriptores in suis libris produnt, et Propheta  in Psalterio commemorat, dicens: »hoc mare magnum et spatiosum, illic reptilia quorum non est numerus: animalia pusilla et magna, illic naues pertransibunt, draco iste, quem formasti ad illudendum ei .« Sed quamuis in capite huius uersus de mari nauigabili dicere uideatur, tamen de hoc seculo congruenter accipitur, ubi diabolice sine numero serpere probantur insidie, malitiaque demonum, uelut quibusdam fluctibus animarum uoluntas instabilis commouetur. Mare enim ipse reddunt, dum naufragare compellunt, quia dubium non est illum undas immanissimas pati, qui mergitur gurgite peccatorum. Mare quippe a meando dictum est, quod semper eat ac redeat. Sed isti spiritus innumerabiles nobis Deo comprehensi sunt, qui arenam  maris, et pluuiarum guttas enumerat; et ne omnino incomprehensibiles linquerentur, quantitate non qualitate ea definiuit. Denique de eis dicitur: »Animalia pusilla et magna,« quoniam inter ipsos et maiores esse nequitie probantur omnimodis et minores. Illuc, inquit, naues pertransibunt, illic, in mundo scilicet, quem superius dixit mare. Per naues autem significatur Ecclesia, que periculosos fluctus mundi per lignum gloriose crucis euadit, portans populos qui signo fidei crediderunt. Naute autem et remiges predicatores sunt sancti, qui Ecclesiam regunt inter fluctus huius seculi. In his quippe nauibus habitat Christus, qui si a credentibus excitetur, dicit immanissime tempestati  ut quiescat, et quiescit. Sequitur: »Draco iste quem formasti ad illudendum ei.« Hic aperte diabolum significat, qui uere draco dicitur, propter uenenum quod Eue prime mulieri pestiferis suasionibus inspirauit; iste creatus bonus est, sicut in Genesi legitur: »Fecit Dominus omnia ualde bona .« Sed postquam sua uoluntate peccauit, a Deo ita formatus est, ut ei illuderetur ab angelis, quando propter exsecrabilem peruersitatem natiua dignitate priuatus est, sicut enim dicit Dominus in libro Iob: »Non est quidquam simile ei factum super terram, ad illudendum ab angelis meis.« Illuditur enim ei ab angelis Dei, siue per iustissimas increpationes, ut qui creatus est ad obsequium Domini, fedis uideatur peruersitatibus implicari, siue magis  illuditur quando ei anime confitentium imperio superno de perniciosa potestate tolluntur; illuditur etiam et a fidelibus uiris, dum incentiua uitiorum eius detestabili errore reiiciunt.

»Propter ipsum confirmatus est itineris finis, et in sermone eius composita sunt omnia.« Propter ipsum, inquit, hoc est Filium Dei, confirmatus est ordo transeuntium rerum, et terminus constitutus est seculi, quia sicut ab ipso uerbo Dei uniuersa originem acceperunt, sic et in ipso finiuntur. Ipse enim in Apocalypsi ait: »Ego sum et principium et finis.«

»Multa dicimus et egemus uerbis, consummatio autem sermonum ipse est.« Omnis locutio parua  est in comparatione glorie eius, et omnis lingua egena uerbis, nec sufficit ad enuntiandum uirtutem eius; quia inestimabilis et ineffabilis estimari et effari a quoquam non potest. Ipse consummatio sermonum nostrorum est, sicut et conditor nature nostre.

»In omnibus gloriantes ad quid ualebimus? ipse enim omnipotens super omnia opera sua.« Quid enim ualet corruptibilis creatura de incomprehensibili Dei disputare essentia, quem nemo uidit unquam, nec »homo uiuens super terram uidere potest?« Ipse enim est omnipotens super omnia opera sua, et uniuersa sub potestate eius consistunt.

»Terribilis Dominus et magnus uehementer, et mirabilis potentia ipsius: Glorificantes Dominum,  quantumcunque potueritis, superualebit adhuc admirabilis magnificentia eius.« Huic loco concinit quod Psalmista conuocans omnes gentes ad laudandum Deum ait: »Omnes gentes plaudite manibus, iubilate Deo in uoce exsultationis, quoniam Deus summus terribilis et rex magnus super omnes deos .« Et item: »Annuntiate, inquit, inter gentes gloriam eius, in omnibus populis mirabilia eius, quoniam magnus Dominus et laudabilis nimis, et terribilis est super omnes deos .« Reddit causas quare Domino et plaudi debeat et iubilari. Primum quia summus est Deus, terribilis, quia ipse iudicaturus est mundum; rex magnus, quoniam rex regum et Dominus est dominantium: magnus ad potestatem pertinet, quia super cuncta potentior  est; laudabilis ad pietatem, quoniam dum essemus captiui, pretioso sanguine nos redemit; nimis autem congruit ad utrumque, quia nec quantum magnus, nec quantum laudabilis sit poterat explicare; sed quoniam consideranti estimatio defecit, pulchre addidit nimis; ita non exponendo quod intendebat, uberrime significauit, et declarauit non comprehendendo quod uoluit. Nam idem Propheta alibi ait: »Magnus Dominus et laudabilis nimis, et magnitudinis eius non est finis .« Miranda complexio, uera predicatio sic laudare Dominum, ut quantum est magnus non estimes explicandum; sensus enim totius creature deficit, et ad illa retractio semper excrescit. Nam sicut nullo loco clauditur, ita nec eloquentia quamuis amplissima  eius possunt preconia terminari: uirtus inexplicabilis, pietas incomprehensibilis, sapientia ineffabilis; cuius uera definitio est finem in sanctis laudibus non habere. Et nota quia dum dicitur magnitudinis eius finem non esse, nunquam te precipit ab eius predicatione cessare; nam et taciti gratias agimus, cum nos probabili conuersatione tractamus, qui cum nullis possit laudibus comprehendi, singulis tamen sermonibus indicatur, cum dicitur: »Magnus nimis.« Et iterum: »Magnitudinis eius non est finis.«

»Benedicentes Dominum exaltate illum quantum potestis: maior est enim omni laude.« Incitat nos Sapientia ad benedicendum Deum, ut quantum in nobis sit, et quantum nos ille posse concessit, semper laudemus illum; attamen omni modo scientes,  quod condigne eum laudare non possumus, quia ad celsitudinem magnitudinis eius pertingere non ualemus; eius est enim gratia, quidquid rite in laudibus eius proferimus. De quo scriptum est: »Dominus uirtutem populo suo dabit,« et »Benedicet populum suum in pace .«

»Exaltantes eum replemini uirtute, ne laboretis.  Non enim habebitis: quis uidet eum et enarrabit, et quis magnificabit eum sicut est ab initio?« ualde enim indigemus ipsius ope, ut ad eum laudandum eius repleamur uirtute. Quod enim dicit: »Ne laboretis, non enim habebitis,« ostendit quod diuina secreta, que ultra nostrum modum sunt, scrutari non debeamus: quia eius occulta iudicia omnino penetrare non possumus. Unde scriptum est: »Ne queras opes ad quas pertingere non possis .« Et Ecclesiastes: »Dixi, inquit, sapiens efficiar, et ipsa longius recessit a me. Multo magis quam erat, et alta profunditas, quis inueniet eam? «

»Multa abscondita sunt maiora his; pauca enim uidimus opera eius: omnia autem Dominus fecit,  et pie agentibus dedit sapientiam.« Si ad uniuersitatem mirabilium Dei attendimus, paucissima sunt de quibus notitiam habemus: qui tamen sana et plena fide credimus et confitemur, quod unus Deus omnipotens Pater et Filius et Spiritus sanctus omnium uisibilium et inuisibilium creator est, et pie agentibus, hoc est, religiose uiuentibus et humiliter querentibus dat agnitionem suam, quantum ille nouerit eis prodesse. Ceterum de eius maiestatis scrutatione cohibere nos debemus, et dicere cum Paulo apostolo: »O altitudo diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius! Quis enim cognouit sensum Domini, aut quis consiliarius eius fuit, aut quis prior dedit illi, et retribuetur ei?  quoniam ex ipso, et per ipsum, et in ipso sunt omnia: ipsi honor et gloria in secula seculorum .« Sed quia iam plurima moraliter disputando allegoriam et anagogen in plerisque tangendo mysteria sacramenti diuini superius ediderat, nunc de sanctis Patribus et uirtutum uiris incipit narrare.



LIBER DECIMUS.



CAPUT PRIMUM. Laus patrum, id est patriarcharum prophetarum,  apostolorum et martyrum, in quibus Spiritus Domini locutus est.

 »Laudemus uiros gloriosos et parentes nostros in generatione sua. Multam gloriam fecit Dominus magnificentia sua a seculo. Dominantes in potestatibus suis homines magni uirtute, et prudentia sua prediti, nuntiantes in prophetis dignitatem prophetarum, et imperantes in presenti populo, et uirtute prudentie populis sanctissima uerba. In pueritia sua requirentes modos musicos, et narrantes carmina Scripturarum. Homines diuites in uirtute, pulchritudinis studium habentes, pacificantes in domibus suis.« uiri ergo gloriosi temporibus suis fuerunt, et digni per omnia laude, sancti scilicet patriarche, qui meruerunt diuina  uti locutione simul et uisione; et prophete qui dono Spiritus sancti repleti multa Christi Ecclesie  que futura mysteria precinuere. Hi dominantes in potestatibus suis erant, quia plures illorum reges fuere facultatibus abundantes; sed maiore potestate semetipsos regebant, cum ab illicitis concupiscentiis se cercebant. Imperantes populis et uirtute prudentie sue instruebant, quorum aliqui musicos sonos requirebant, ut Dauid, et ceteri, qui cum ipso psalmodiam ordinabant. Alii uero pulchritudinis studium habentes, ut Moyses et Salomon, qui tabernaculum atque templum cum uariis uasis et utensilibus Domino edificauerunt.

»Omnes isti in generationibus gentis sue gloriam adepti sunt, et in diebus suis habentur in laudibus. Qui de illis nati sunt, reliquerunt nomen narrandi laudes eorum.« Habuerunt ergo sancti  uiri in generationibus gentis sue gloriam, quia merito prudentie et uirtutum a subditis honorabantur. Unde posteri eorum qui eorum sanctam conuersationem imitati sunt, uoce simul et actione laudes illorum celebrauerunt: quod etiam mali homines et peruersi moribus adipisci non meruerunt. De quibus subditur:

»Et sunt quorum non est memoria, perierunt quasi qui non fuerint. Et nati sunt quasi non nati, et filii ipsorum cum illis.« Non fuerunt ergo impii et peccatores digni memoria, quia si aliquid de his narratur in Scriptura sacra, non ad laudem, sed ad uituperationem eorum pertinet. De illis enim in Psalmo scriptum est: »Inimici defecerunt framea in finem, et ciuitates eorum destruxisti.  Periit memoria eorum cum sonitu:« quoniam diaboli gaudio in consummatione mundi illi qui ad ciuitatem eius pertinere noscuntur deficient, et eorum memoria cum clamore nouissimo interiet, quando merguntur in penam perpetuam. Quod exemplum inde tractum est, quia fieri solet quando res prospere grauissimo fine clauduntur, ut nec potestas eorum uideatur remanere, nec nomen intueri, quod dicit filios eorum cum ipsis perire, mystice significat opera peccatorum in eterna damnatione simul cum ipsis interire.



CAPUT II. De martyre, et confessore, et sacerdote.

»Sed illi uiri misericordie sunt, quorum pietates non defuerunt, et cum semine ipsorum perseuerant  bona, hereditas sancta nepotum illorum. Et in testamentis stetit semen eorum, et filii eorum propter illos usque in eternum permanent: semen eorum et gloria eorum non derelinquetur. Corpora ipsorum in pace sepulta sunt, et nomen eorum uiuet in generationes et generationes. Sapientiam eorum narrent populi, et laudem eorum nuntiet Ecclesia.« Illi quippe uiri sunt misericordie, qui recta fide et bonis operibus misericordiam Domini promeruerunt. Nam »misericordia eius a progenie in progenies timentibus eum:« horum actiones bone non defuere in retributione, sed cum semine eorum, hoc est, huius Dei cultoribus, qui nepotes et heredes fiebant ei, et religiose conuersationis eorum testamentum legis Dei firmum stetit,  et propago sobolis eorum propter illorum merita longo tempore mansit, nec gloria sanctorum Patrum ulla obliuione delebitur. Sed corpora ipsorum in pace quiescentia exspectant resurrectionis diem, ut accipiant gloriam incorruptionis: nomen autem eorum celebre apud posteros suos perseuerat. Qui sapientiam ipsorum ubique predicant, et laudabilem uitam eorum quotidie in Ecclesia sanctorum magnis laudibus exaltant. Hec quidem iuxta historiam ad patriarchas et prophetas pertinere uidentur, quorum semen, hoc est Isrelite, propter eorum merita et promissiones, que ad ipsos facte sunt sepe de angustiis liberatum est; et ueniam peccatorum non sua iustitia, sed parentum suorum fide et actione  bona promeruit. Unde est illud, quod Moyses pro eodem populo Isrelitico peccante orans. Abraham et Isaac et Iacob, quibus promissiones date sunt, ducit in memoriam, ut eorum meritis Dominus placatus, peccantibus filiis donaret indulgentiam. Sic ad Dauid meritum, filios eius in multis adiuuit, ob cuius memoriam etiam Dominus filiis eius multo tempore regnum seruauit. Sed sacratiore sensu uiri misericordie sunt apostoli Domini nostri Iesu Christi, et predicatores Noui Testamenti, qui uerbo Euangelii et sacro baptismate, filios Dei dignos quotidie pariunt. Qui imitatores parentum suorum facti, in fide et conuersatione eorum exempla sequnntur. Horum scilicet corpora post finem uite presentis dormiunt in spe resurrectionis, exspectantes futuram  gloriam, quando semen bonorum operum illorum celesti mercede a superno iudice remuneretur.



CAPUT III. De Enoch.

»Enoch placuit Deo et translatus est in paradisum, ut det gentibus penitentiam.« Bene ergo non de Adam qui transgressus est diuinum mandatum, et eiectus reliquit paradisum, incipit enumerare sanctos patres, sed de Enoch, qui ambulauit cum Deo, et translatus est in paradisum. Quia in hoc claret electio sanctorum, quod de erumna istius seculi transferuntur ad quietem celestis regni. Hic ergo creditur uenturus cum Elia iuxta finem mundi, ut hominibus det consilium a peccatis ad penitentiam conuertendi, et sic cum collega suo in  persecutione Antichristi soluet debitum lethi.



CAPUT Iu. De Ne.

»Ne inuentus est perfectus, iustus, et in tempore iracundie factus est reconciliatio, ut det gentibus penitentiam. Ideo remissum est reliquum terre cum factum esset diluuium, testamenta seculi posita sunt apud illum, ne deleri posset diluuio omnis caro.« Ne uero de quo Scriptura narrat, quod uir iustus atque perfectus fuerit in generationibus suis, ambulans cum Deo, benedicitur. In tempore iracundie factus est reconciliatio, quia mundo percunte diluuio, ad hoc reseruatus est, ut penitentiam gentibus indiceret agendam, et suo exemplo demonstraret, quod qui Deo deuote seruiunt,  immunes ab eterno interitu fierent. Cum quo etiam Dominus pactum statuit et fedus pepigit, ne ultra aquis diluuii deleret terram, significat autem rectores populi Dei, qui inter fluctus istius seculi arcam regunt Ecclesie Christi, predicant baptismum penitentie, et orationibus atque sacris oblationibus placatam reddunt humano generi diuinam maiestatem.



CAPUT u. De Abraham.

»Abraham magnus pater multitudinis gentium. Et non est inuentus similis illi in gloria. Qui conseruauit legem Excelsi, et fuit in testamento cum illo, in carne eius stare fecit testamentum,  et in tentatione inuentus est fidelis. Ideo iureiurando dedit illi gloriam in gente sua, crescere illum quasi terre cumulum, et ut stellas exaltare semen eius, et hereditari illos a mari usque ad mare, et a flumine usque ad terminos orbis terre.« Abraham iuxta nominis sui interpretationem pater est multarum, omnium uidelicet gentium in Christo credentium; quia soli fideles estimantur in semine, quoniam non qui filii carnis, sed qui filii sunt fidei, ipsi semen sunt Abrahe. »Cui non fuit similis inuentus in gloria,« quia suis temporibus excellentissimus erat, et fidelissimus inuentus est. Hic fuit in testamento cum illo, quando ei promissum est quod in semine ipsius benedicerentur omnes cognationes terre. In cuius carne  stare fecit testamentum circumcisionis, ut significaretur renouata natura nostra per baptismum Christi, post exspoliationem ueteris hominis et induitionem noui, qui secundum Deum creatus est in iustitia et sanctitate ueritatis. Hic uero patriarcha in tentatione inuentus est fidelis quando in figuram passionis dominice uisus est immolare filium suum unigenitum. Ideo iureiurando dedit illi Dominus semen in gente sua, crescere illum in semine suo uelut arena maris, et sicut stellas celi que pre multitudine, numerari non possunt. Duplex ergo fit figura promissi seminis eius, id est, in similitudinem arene maris, in quo exprimuntur Iudei steriles; et in similitudinem stellarum celi, in quo demonstrantur omnes gentes in Christo credentes, qui resurrectionis  lumine in futuro coruscant sicut astra celi. »Stella enim ab stella differt in claritate: sic erit et resurrectio mortuorum. Hereditauit ergo semen eius a mari usque ad mare, et a flumine usque ad terminos orbis terre.« Quia Christus ex semine Abraham ortus dominatur a mari usque ad mare, et a flumine usque ad terminos orbis terre, et Ecclesia eius, hoc est, corpus ipsius uniuersos terminos occupat mundi. Notandum quippe quod Abraham triplicem habet figuram in semetipso: primo Saluatoris, quando relicta cognatione sua uenit in hunc mundum; secundo patris, quando immolauit unicum filium; tertio uero in hoc quod tres uiros suscipiens unum adorauit, figuram gestauit sanctorum, qui aduentum Christi in carne cum gaudio susceperunt.  Cuius incarnationis sacramentum tota sancta Trinitas fecit, sed solus Filius suscepit: »uerbum enim caro factum est, et habitauit in nobis.«



CAPUT uI. De Isaac.

»Et in Isaac eodem fecit modo, propter Abraham patrem ipsius benedictionem omnium gentium dedit illi.« Dedit ergo Dominus Isaac benedictionem omnium gentium propter iusiurandum, quod iurauit patri ipsius, »ut in semine eius,« hoc est, Christo »benedicerentur omnes cogitationes terre.« Cui Pater in psalmo ait: »Postula a me et dabo tibi gentes hereditatem tuam et possessionem tuam terminos terre.«



CAPUT uII. De Iacob.

»Et testamentum confirmauit super caput Iacob, agnouit eum in benedictionibus suis, et dedit illi hereditatem, et diuisit ei partem in tribubus duodecim; et conseruauit illi homines misericordie inuenientes gratiam in oculis omnis carnis.« Confirmatum est enim testamentum super caput Iacob, hoc est, gentilis populi, qui posterior ad gratiam fidei et baptismatis regenerationem accessit. Cui tamen plenitudo benedictionis paterne prouenit: »et dedit illi hereditatem,« superne uidelicet patrie, »et diuisit ei partem in tribubus duodecim.« Ut per duodecim apostolos edoctus, simul cum illis regnum Dei possideret eternum: huic conseruauit  Dominus misericordiam suam, ut haberet gratiam in oculis omnis carnis, quia Ecclesia Christi ab omnibus gentibus honoratur, et digna laude propter culturam ueri Dei ab uniuerso mundo predicatur. Cui etiam per Isaiam ipse Dominus ait: »Ecce leuo ad gentes manum meam, et ad populos exaltabo signum meum, et afferent filios tuos in ulnis, et filias tuas super humeros portabunt, et erunt reges nutritii tui, et regine nutrices tue; uultu in terram demisso adorabunt te, et puluerem pedum tuorum lingent; et scies quia ego Dominus, super quo non confundentur, qui exspectant eum .«



CAPUT uIII. De Moyse.

 »Dilectus a Deo et hominibus Moyses,  cuius memoria in benedictione est. Similem illum fecit in gloria sanctorum, et magnificauit eum in timore inimicorum, et in uerbis suis monstra placauit. Glorificauit illum in conspectu regum, et iussit illi coram populo suo, et ostendit illi gloriam suam. In fide et lenitate ipsius sanctum fecit illum, et elegit illum de omni carne. Auditam fecit illi uocem suam, et induxit illum in nube; et dedit illi precepta et legem uite, et discipline docere Iacob testamentum, et iudicia sua Isrel.« Dilectus enim Deo et hominibus Moyses fuit, quia homo erat suauis et mitissimus, ut Scriptura narrat . Cuius memoria in benedictione est, quoniam non minoris glorie quam ceteri sancti Patres fuere, sed perenni dignus est per omnia  laude. Hic magnificatus est in timore inimicorum, dum portenta multa fecit coram Pharaone et seruis eius, et ipsas plagas quando uoluit temperauit; unde gloriam in conspectu regum consecutus est. Iussit illi Dominus coram populo suo, et ostendit illi gloriam suam, quando sui secreti eum fecit esse participem, et uoluntatis sue agnitorem. De quo scriptum est: »Ingresso autem illo tabernaculum federis, descendebat columna nubis, et stabat ad ostium, loquebaturque cum Moyse, cernentibus uniuersis quod columna nubis staret ad ostium tabernaculi, stabantque ipsi et adorabant per fores tabernaculorum suorum. Loquebatur autem Dominus ad Moysen facie ad faciem, sicut loqui solet homo ad  amicum suum: in fide et lenitate ipsius sanctum fecit illum, et elegit ipsum de omni carne .« Certum quoque est quod fides et lenitas ipsius sanctum eum esse fecit et Deo acceptabilem reddidit, qui de omni populo diuina prouidentia electus est, ut preesset uniuersis: cui Dominus in monte Sinai legem dedit et precepta uite constituit, cum eo loquens in nube audientibus filiis Isrel, ut in his erudiret populum suum et disciplinabiliter uiuere doceret; qui licet diuersas figuras habeat in singulis locis, tamen in hoc, quod populum Dei eduxit de Aegypto per aquas maris Rubri, et in deserto educauit columna nubis preeunte et uiam demonstrante, typum tenet legis, que per Christi ducatum credentes de Aegypto spiritali, et de potestate  ueri Pharaonis per aquas baptismatis liberauit, ut in eremo istius mundi diuinis preceptis instructi et educati perueniant ad terram repromissionis, ad celestem uidelicet patriam, ubi omnium bonorum habeant copiam, et uita fruantur perpetua.



CAPUT IX. De Aaron.

»Excelsum fecit Aaron fratrem eius, et similem sibi de tribu Leui. Statuit ei testamentum eternum, et dedit illi sacerdotium gentis, et beatificauit illum in gloria, et circumcinxit illum zona iustitie. Induit illum stola glorie, et coronauit illum in uasis uirtutis in incessu suo, circumpedes et femoralia et humerale posuit ei, et cinxit illum tintinnabulis aureis plurimis in gyro, dare sonitum in  incessu suo, auditum facere sonitum in templo in memoriam filiis gentis sue. Stolam sanctam auro et hyacintho et purpura, opus textile, uiri sapientis iudicio et ueritate prediti, torto cocco opus artificis, gemmis pretiosis figuratis in ligatura auri, et opere lapidarii sculptis, in memoriam secundum numerum tribuum Isrel coronam auream super mitram eius expressam signo sanctitatis, et gloria honoris, et opus uirtutis, desideria oculorum ornata. Sic pulchra ante ipsum non fuerunt talia usque ad originem. Non indutus est illa alienigena aliquis, sed tantum filii ipsius soli, et nepotes eius per omne tempus.« Ritum describit sacerdotii ueteris Testamenti, et ornatum pontificis que figuram per omnia gerebant Noui Testamenti, et ueri sacerdotis  Domini nostri Iesu Christi: qui »non per sanguinem hircorum et uitulorum, sed per proprium sanguinem introiuit semel sancta eterna redemptione inuenta .« uestimenta autem pontificis non alia sunt quam opera uirtutum, et sapientie doctrina, que uere Domini sacerdotem ornant, cum in his conuersari rite inueniuntur. Unde et hic dicitur: »Coronauit illum in uasis uirtutis.« Sapientes autem corde quos ad faciendas easdem uestes Deus spiritu prudentie repleuit, ipsi sunt prophete et apostoli, ceterique doctores ueritatis, qui nobis apertissime monstrant, quomodo uiuere sacerdotes et ministri altaris, qualiter docere debeant, siue exemplo sue actionis, seu uerbo exhortationis,  ostendunt. Que autem sunt ipse uestes, quas Moyses fecit Aaron fratri suo, hoc est, Scripturam sacram legis rectoribus habendam commendat, et ostendit Paulus, dicens: »Oportet enim episcopum sine crimine esse, ut Dei dispensatorem, non superbum, non iracundum, non uinolentum, non percussorem, non turpis lucri cupidum, sed hospitalem, benignum, sobrium, iustum, sanctum, continentem, amplectentem eum, qui secundum doctrinam est, fidelem sermonem .« Octo ergo generibus uestium pontifex tempore sacrificii solebat indui: hoc est, rationali, superhumerali, tunica hyacinthina, et linea stricta, cidari, balteo, feminalibus, et supra omnia, hoc est fronte, lamina aurea, in quo nomen Dei scriptum erat. Rationale autem pectoris  habitus erat, sicut superhumerale humerorum; tunica autem hyacinthina, que tintinnabula aurea inimo habebat hec super lineam induebatur. Ipsa autem linea stricta, id est, camisia totum corpus operiebat, cidaris uero caput ornabat. Balteum autem utramque tunicam simul et superhumerale arctius ad corpus aptabat, e quibus erant quatuor et minoris ordinis sacerdotibus concessa, feminalia uidelicet linea, tunica et balteus, et cidaris; decebat enim ut quo maiore quis gradu esset insignis, eo pluribus uirtutum actibus admirandus fulgeret. Cuncta autem fiunt de auro pretiosisque coloribus, quia nil uile ac sordidum in sacerdotis ore uel opere debet apparere; sed cuncta que agit, uniuersa que loquitur, omnia que cogitat, et coram hominibus preclara et  in conspectu interni arbitri oportet esse gloriosa. Singule autem species uestium mysticum habent intellectum, quia in rationali, plenitudo scientie exprimitur; in superhumerali, bonorum operum actus; in tunica hyacinthina, celestis conuersatio; in tintinnabulis, predicatio sacri uerbi; in tunica linea, que et hic circumpedes nominatur, eo quod ad talos pertingebat, consummatio castitatis insinuatur; in balteo continentia; in cidari, que caput tegebat, omnium sensuum custodia; in femoralibus uero castimonia corporis contra libidinem. Corona autem super mitram, in qua expressum erat signum castitatis, hoc est, nomen omnipotentis Dei, honorificentiam significat diuine maiestatis, quam in arce status nostri et super omnia statuere debemus, ita ut  in omnibus actibus nostris, sermonibus et conuersatione honorificetur Deus per Iesum Christum Dominum nostrum, qui est caput corporis Ecclesie, et Saluator omnium, maxime fidelium. Si quis autem horum sensum spiritalem plenius nosse desiderat, legat sanctorum Patrum diuersos tractatus de tabernaculo Dei, et uestibus sacerdotalibus; quorum tamen compendium si quesierit, legat nostrum opusculum quod super Exodi librum quatuor libellis comprehendimus, et ibi, ni fallor, inueniet quod sue indigentie satisfaciat.

»Sacrificia ipsius consumpta sunt igne quotidie. Compleuit Moyses manum eius, et unxit illum oleo sancto. Factum est illi in testamentum eternum,  et semini eius sicut dies celi. Fungi sacerdotio, et habere laudem, et glorificare populum suum in nomine suo. Ipsum elegit ab omni uiuente, offerre sacrificium Deo, incensum, et bonum odorem, in memoriam placare pro populo suo: et dedit illi in preceptis suis potestatem, et in testamentis iudiciorum docere Iacob testimonia, et in lege sua lucem dare Isrel. Quia contra illum steterunt alieni, et propter inuidiam circumdederunt illum, in deserto homines qui erant cum Dathan et Abiron; et congregatio Core in iracundia. uidit Dominus Deus, et non placuit illi, et consumpti sunt in impetu iracundie: fecit illis monstra, et consumpsit eos in flamma ignis, et addidit Aaron gloriam. Et dedit illi hereditatem, primitias fructuum  terre diuisit illi, panem ipsis in primis parauit in satietatem. Nam sacrificia Domini edent que dedit ipsi et semini eius. Ceterum in terra gentes non hereditauit, et pars non est illi in gente. Ipse enim pars eius est et hereditas.« Quomodo autem Moyses Aaron fratrem suum et filios eius unctionis oleo Domino consecraret, et quales hostias pro se in die unctionis sue offerri iuberet, et de iugi sacrificio quod quotidie mane et uespere offerendum erat, et de ceteris officiis eius liber Leuiticus copiosissime narrat, nec non de seditione Core, Dathan et Abiron, quam contra Moysen et Aaron excitauerant, et ob hoc uindicta in eos a Domino prolata est, liber Numerorum manifestissime declarat : in quibus mystice demonstratur quod hi qui hereses  et schismata facere conantur, et multos secum trahendo decipiunt contemnentes sacerdotes Christi, et se a clero eius plebisque societate segregantes, constituere audent ecclesias et aliud altare, precemque alteram illicitis uocibus faciunt, Dominice hostie ueritatem per falsa sacrificia profanantes, ipsi quoque, cum contra ordinationem Dei nituntur, ob temeritatis audaciam terre compagibus ruptis, profundo hiatu merguntur. Nec tantum hi qui duces errorum sunt, sed et illi qui consentiendo participes eorumdem effecti sunt, in ignem eterni iudicii preparata ultione peribunt. Christi enim sacerdotium et ritus sacrificiorum ab eo constitutus in seculum permanet, nec ulla commutatione commutabitur. Cui pater iurauit, dicens: »Tu es sacerdos in eternum  secundum ordinem Melchisedech .«



CAPUT X. De Phinee.

»Phinees filius Eleazari tertius in gloria est in imitando ipsum in timore Domini, et stare in reuerentia gentis, in bonitate et alacritate anime sue placuit Deo Isrel. Ideo statuit illi testamentum pacis, principem sanctorum et gentis sue, ut sit illi et semini eius sacerdotii dignitas in eternum. Et testamentum Dauid regis filii Iesse de tribu Iuda, hereditas ipsi et semini eius, ut daret sapientiam in cor nostrum iudicare gentem suam in iustitia, ne abolerentur bona ipsorum, et gloriam in gentem eorum eternam fecit.« Phinees filius  Eleazari, ut Numerorum liber testis est, testamentum pacis ideo a Domino accepit, quia zelo Dei instigatus uirum Isrelitam fornicantem cum muliere Madianita simul interfecit. De quo in memorato libro legitur, quod Dominus dixerit ad Moysen: »Phinees filius Eleazari filii Aaron sacerdotis auertit iram meam a filiis Isrel, quia zelo meo commotus est contra eos, ut non ipse delerem filios Isrel in zelo meo. Idcirco loquere ad eum, ecce do ei pacem federis mei, et erit tam ipsi quam semini illius est pactum sacerdotii sempiternum, quia zelatus pro Deo suo, et expiauit scelus filiorum Isrel .« Iuxta mysticum quoque sensum bene Phinee filio Eleazari sacerdotis propter zelum, quem exercuit in fornicantibus, pactum sempiterni sacerdotii  repromittitur, quia quisquis zelo Dei compunctus carnis sue stimulos comprimere satagit, uel eos qui sibi subiecti sunt, ne per lasciuiam et libidinem a ueritatis tramite deuient, digne corripit atque cercet, sempiterni sacerdotii dignitatem in Ecclesia Dei habebit ad illum sacerdotem rite pertinens. De quo scriptum est: »Tu es sacerdos in eternum secundum ordinem Melchisedech « Cum ipso regnum sempiternum in luce superna perpetualiter possidebit. Interpretatur autem Phinees, ore parcens, uel ore requieuit, uel oris augurium, et Eleazar Deus meus adiutor, siue Dei adiutorium. Aaron mons fortitudinis, siue mons fortis. Que nomina non incongrue eumdem sensum quem proposuimus exprimunt; nam qui ore praua loqui parcit, et mysteria  celestia uerbo rite auditoribus suis exponit, per Dei adiutorium pium laborem explens, ad montem fortitudinis, de quo per Prophetam scriptum est: »Erit mons domus Domini in uerticem montium, et eleuabitur super omnes colles ,« bonis actibus ascendens, feliciter perueniet. Quod autem dicitur, quod testamentum Dauid regis filii Iesse hereditatem illi et semini eius benedictione et gloria eternam fecerit, ostenditur quod Dauid in distributione ministrorum Domini  non minorauit gloriam Phinees, sed etiam auxit. Unde in Paralipomenon, ubi Corite super opera ministerii, custodes uestibulorum tabernaculi, et familie eorum per uices castrorum Domini custodientes  introitum memorantur, ita subiungitur: »Phinees autem filius Eleazari erat dux eorum Domino « ex hoc Hebrei tradunt quod idem Phinees adhuc in eo tempore uixerit, et in tabernaculo uices ministrantium ordinauerit.



CAPUT XI. De Iesu Naue.

 »Fortis in bello Iesu Naue, successor Moysi in prophetis, qui fuit magnus secundum nomen suum, maximus in salutem electorum Dei, expugnare insurgentes hostes, ut consequeretur hereditatem Isrel. Quam gloriam adeptus est in tollendo manus suas, et iactando contra ciuitates rhompheas.« iehsu ergo filius Naue et nomine et  gestu typam exprimit Saluatoris, cui Deus pater »dedit nomen, quod est super omne nomen. Idcirco in nomine Iesu omne genu flectitur, celestium, terrestrium et infernorum:« et quia est hoc nomen super omne nomen, idcirco in multis generationibus a nullo cognominatum est. Scripsit Moyses librum Genesis, in quo legimus Abraham, et eos qui ex eo generati sunt, in quibus sunt iusti quamplurimi, sed nullus ex ipsis iehsu meruit nominari; neque Abel iehsu dictus est; neque ille qui cepit inuocare nomen Domini Dei; neque ille qui placuit Deo et translatus est, cuius unquam non est inuenta mors; neque ille qui in generatione sua solus iustus inuentus est apud Deum Ne; sed ne ipse quidem qui repromissiones acceperat testamenti Abraham; nec  ille qui de eo natus est Isaac; sed nec supplantator Iacob, nec quisquam ex filiis eius; Moyses fidelis erat in omni domo sua, necdum tamen uocatur iehsu: sed Iesu nomen primum inuenio in Exodo, et uolo intueri quando primum nomen Iesu cognominatur: »uenit, inquit, Amalec et expugnabat Isrel, et dixit Moyses ad Iesum in Raphidim .« Hec est prima appellatio nominis Iesu: »Elige, inquit, tibi uiros potentes ex omnibus filiis Isrel, et egredere, et conflige cum Amalec, crastino.« Ipse est qui post mortem Moysi suscepit imperium; ipse est qui ducit exercitum, et confligit aduersus Amalec: et quod ibi adumbratur in monte manibus extensis, affigit cruci sue triumphans principatus et potestates in semetipso.

 »Quis ante illum sic restitit? Nam hostes ipse Dominus percussit. An non in iracundia eius impeditus est sol, et unus dies factus est quasi duo? Inuocauit Altissimum potentem in oppugnando inimicos undique, et audiuit illum magnus et sanctus Dominus, in saxis grandinis uirtutis ualde fortis. Impetum fecit contra gentem hostilem, et in descensu perdidit contrarios, ut cognoscant gentes potentiam eius, quia contra Dominum pugnare non est facile, et secutus est a tergo potentes.« Quomodo autem occursu suo impeditus sit sol, et unus dies factus est quasi duo, pandit historia Iesu Naue, ubi ipse cum filiis Isrel pugnauit pro Gabaonitis contra quinque reges Amorrheorum. Sic enim ibi scriptum est: »Tunc locutus est Iosue Domino in  die qua tradidit Amorrheum in conspectu filiorum Isrel. Dixitque coram eis: Sol, contra Gabaon ne mouearis, et luna contra uallem Ahialon; steteruntque sol et luna .« Nonne scriptum est hoc in libro Iustorum? »Stetit itaque sol in medio celi, et non festinauit occumbere spatio unius diei; non fuit antea et postea tam longa dies, obediente Domino uoci hominis, et pugnante pro Isrel.« Tunc etiam »Dominus misit super ipsos« Amorrheos »lapides magnos de celo usque ad Azeca, et mortui sunt multo plures lapidibus grandinis, quam quos gladio percusserant filii Isrel.« Mystice autem lapides sunt grandinis dure uindicte, que celitus mittuntur super hostes populi Dei, uel  diuine comminationes que in Scripturis sacris contra improbos leguntur prolate, ubi gehenna ignis et pena eis predicitur perpetua. Hoc ergo modo iehsu cum ducibus et uirtutibus suis adest his qui pro nomine suo contrariis uirtutibus oppugnantur; et non solum auxilium prestat in bello, uerum et producit tempus diei, et spatia lucis protelans aduentum discutit noctis. Dies producitur et differtur occasus, nec unquam sol occumbit, sed semper oritur, dum credentium cordibus sol iustitie lumen ueritatis infundit. Cum uero repleta fuerit mensura credentium, et deterior iam ac decolor etas ultime generationis aduenerit; cum increscente iniquitate refrigescet caritas multorum, et perpauci remanserint, in quibus fides inueniatur: tunc iam breuiabuntur dies. Idem  igitur ipse Dominus nouit extendere diem, cum salutis est tempus; et breuiare eumdem, cum tribulationis et perditionis est tempus. Nos tamen dum habemus diem et producitur nobis spatium lucis, sicut in die honeste ambulemus, et opera lucis operemur.

»Et in diebus Moysi misericordiam fecit ipse, et Caleb filius Iephone stare contra hostem, et prohibere gentem a peccatis, et perfringere murmur malitie, et ipsi duo constituti a periculo liberati sunt a numero sexcentorum millium peditum, inducere illos in hereditatem, in terram, que manat lac et mel, et dedit Dominus ipsi Caleb fortitudinem: et usque ad senectutem permansit illi uirtus, ut ascenderet in excelsum terre locum, et semen ipsius obtinuit hereditatem, ut  uiderent omnes filii Isrel quod bonum est obsequi sancto Deo.« Narrat quoque liber Numerorum quod Moyses de deserto Pharan duodecim exploratores de singulis tribubus singulos, miserit ad explorandam terram repromissionis, qui reuertentes et referentes fructus de terra illa, populum in desperationem miserunt omnem preter duos hoc est, Iosue filium Nun et Caleb filium Iephone, et murmurare fecerunt contra Dominum, ob quod missa est super eos plaga, et interdictum, quod nullus uirorum illorum qui exierunt de Aegypto, intraturus esset in terram repromissionis, preter memoratum Iosue et Caleb . Dedit autem Dominus Caleb longeuam uitam et continuam prosperitatem, quod ipse testatur, loquens ad Iosue: »Quadraginta annorum  eram, quando me misit Moyses famulus Domini de Cadesbarne ut considerarem terram, nuntiauique ei quod mihi uerum uidebatur. Fratres autem mei, qui ascenderant mecum, dissoluerunt cor populi, et nichilominus ego secutus sum Dominum Deum meum. Iurauitque Moyses in die illo, dicens: Terram quam calcauit pes tuus erit possessio tua, et filiorum tuorum in eternum, quia secutus es Dominum Deum meum. Concessit ergo Dominus uitam mihi ut pollicitus est usque in presentem diem. Quadraginta et quinque anni sunt ex quo locutus est Dominus uerbum istud ad Moysen, quando ambulauit Isrel per solitudinem: hodie octoginta quinque annorum sum sic ualens, ut eo ualebam  tempore, quando ad explorandum missus sum: illius in me temporis fortitudo usque hodie perseuerat, tam ad bellandum quam ad gradiendum. Da ergo mihi montem istum quem pollicitus est Dominus te quoque audiente, in quo Enacim sunt et urbes magne atque munite, si forte sit Dominus mecum et potuero delere eos sicut promisit mihi.« Spiritaliter autem exorbitante populo legali sub decem mandatis constituto, et in terram repromissionis ingredi non ualente, ingreditur iehsu et Caleb, qui interpretatur quasi cor, cum turba populi noui, ut possideat illam. Quod autem ait Caleb: »Hodie ualeo sicut ualebam,« significat quod sanctus quisque et intelligens corde, similiter ualet in presentibus, et in preteritis, et in nouissimis, et in ueteribus, et in  Euangeliis, et in Lege. Hoc est ergo quod dicit ualere se hodie sub Iesu, sicut tunc sub Moyse, quia in utriusque Testamenti mysteriis cor uigilans ualet. Sed uideamus etiam petitionem eius, quam poscit ab Iesu iste Caleb filius Iephone: »Peto te, inquit, montem hunc sicut dicit Dominus in die illa.« Nihil humile uel deiectum sanctus requirit, nichil quod in demersis conuallibus iacet; sed montem querit excelsum, et montem in quo ciuitates magne et munite, et ex hoc hec poscebat, quia nouerat belligerare, sicut scriptum est: »Ciuitates munitas occupauit sapiens, et destruet munitionem in qua confidebant impii .« Putas cum hec diceret Salomon, hoc nos uolebat docere, quia sapiens caperet ciuitates, et munitiones destrueret ex lapidibus constructas? An  illud potius indicat, quod ciuitates et muri sunt impiorum dogmata, et syllogismi philosophorum, quibus astruunt impia queque et diuine legi contraria, que apud paganos uel barbaros obseruantur? Sed illa his deputanda sunt, et ciuitates munitas esse, atque in montibus collocatas, que heretici in Scripturarum assertionibus uelut in altis montibus collocant. Istas ergo ciuitates sapiens quisque uerbum ueritatis predicans destruit, et urbes mendaces ueritatis ariete subuertit; sicut et Paulus dicebat: »Cogitationes destruentes, et omnem altitudinem que extollit se aduersum scientiam Dei .« Ita etiam nunc sapientissimus hic Caleb assistit ante Iesum, et promittit se ualere ad bellum, et promptum esse ad prelium, et ideo deposcit permitti sibi  uelut disputatori facultatem, ut congrediatur cum dialecticis seculi, cum his qui pro ueris falsa confirmant, ut eos confutet et superet, et subuertat omnia, que illi falsis assertionibus construxerunt. Ideo denique uidens alacritatem eius iehsu, »benedixit, inquit, eum,« scilicet quod talia deposcat et audeat; sed et tu, si uis dare operam studiis, et legem prudenter meditari, et effici cor in lege Dei, potes istas magnificas et munitas urbes, id est, assertiones subuertere falsitatis, ut et tu merearis benedici ab Iesu et accipere Hebron. Interpretatur autem Hebron coniunctio uel coniugium; per quod potest fortasse illud ostendi, quod spelunca duplex comparata ab Abraham patriarcha in ea est, in qua coniugia patrum  et reliquie eorum iacent, id est, Abraham cum Sara, Isaac cum Rebecca, Iacob cum Lia. Meruit ergo Caleb patrum reliquias in hereditatem suscipere, sine dubio quia per sapientiam, que in eo erat, que uigebat et sub Moyse et sub Iesu, intellexerat coniunctionis ipsius rationem, et perspexerat quid esset cause quod cum Abraham sola Sara iaceret, ibi neque Agar, neque Cethura ei meruisset adiungi; uel quid esset cause, quod cum Iacob sola Lia iacere uideretur, et neque Rachel que amplius fuerat dilecta neque aliqua ex concubinis in sepulcro ei fuerat copulata. Ipsam ergo in memoriis patrum hereditatem capit prudens et sapiens Caleb; ipsi iehsu Enachitarum gentium metropolim tribuit Hebron, et efficitur ei sors usque in hodiernum  diem.

»Et iudices singuli suo nomine, quorum non est corruptum cor. Qui non auersi sunt a Domino, ut sit memoria illorum ut benedictionem, et ossa eorum pullulent de loco suo. Et nomen ipsorum permanet in eternum. Permanente ad filios eorum sanctorum uirorum gloria.« Post Iesum Naue quoque iudices prefuerunt populo Dei, qui eos regebant et contra hostes defendebant, ita et post Saluatoris nostri passionem, resurrectionem et ascensionem ad celos Apostoli, et apostolici uiri rectores exstiterunt Ecclesie Dei, qui eam sacris monitis erudiebant, et bonis meritis simul et sanctis orationibus contra spiritales nequitias, et contra uniuersos hostes muniebant; apteque dicitur quod eorum cor  non sit corruptum, neque auersi essent a Domino, quia in recta fide et uera religione perseuerauerunt usque ad finem uite, ut memoria illorum perpetua benedictione firmaretur, et robur bonorum operum eterna mercede donaretur. Ita ut memoria eorum nominis ad posteros suos cum gloria transferretur; sapientiam enim eorum narrabunt omnes populi, et laudem eorum pronuntiat omnis Ecclesia sanctorum.



CAPUT XII De Samuele.

»Dilectus a Domino Samuel propheta Domini, renouauit imperium, et unxit principes in gente sua. In lege Domini iudicauit congregationem, et uidit Dominum Iacob, et in fide sua probatus est  propheta. Et cognitus est in uerbis suis fidelis, quia uidit Dominum lucis; et inuocauit Deum potentem, et in oppugnando hostes circumstantes undique in oblatione uiri inuiolati. Et intonuit de celo Dominus, et in sonitu magno auditam fecit uocem suam, et contriuit principes Tyriorum, et omnes duces Philisthiim; et ante tempus finis uite sue et seculi testimonium prebuit in conspectu Domini, et Christi; pecunias et usque ad calceamenta ab omni carne non accepit, et non accusauit illum homo. Et post hoc dormiuit et notum fecit regi, et ostendit illi finem uite sue, et exaltauit uocem eius de terra in prophetia delere impietatem gentis.« Plana est historia, que narrat  de Samuele, cui Dominus in infantia sua cum dormiret in templo apparuit, et de futuris instruxit, quod renouauerit imperium, cum regem super Isrel ipse unxerit . Primum uidelicet Saul, et deinde Dauid pugnans contra hostes populi Dei obtulit holocaustum Domino: unde factum est, ut cum ipse offerret holocaustum, Philisthei inirent bellum contra Isrel. »Intonuit autem Dominus fragore magno in die illa super Philisthiim, et exterruit eos, et cesi sunt a filiis Isrel; iste quippe per omnia fidelis inuentus, et ab omni auaritia alienus, dormiuit in pace, et post mortem suam apparens Saul, casum illi futurum predixit.« Mystice autem sanctorum prophetarum locutio uerax per omnia et fidelis esse inuenitur, que regnum Christi futurum  predixit, et oleo Spiritus sancti illum ungendum precinuit; ipsa etiam post completionem ueteris Testamenti et finem legis prisce, quam significat mors prophete; lex enim et prophete usque ad Ioannem , et, finis legis est Christus . Nunc temporibus gratie manifeste prenuntiat in lectione sua malis rectoribus penam futuram, et mortem succedere perpetuam.



CAPUT XIII. De Nathan.

 »Post hoc surrexit Nathan propheta in diebus Dauid, et quasi adeps separatus est a carne.« Iste Nathan in Dauid regis temporibus in gente Iudea dono prophetie insignis claruit, qui ipsum Dauid ob preuaricationem, quia preuaricatus  est in adulterio Bethsabee, et in nece Urie uiri eius corripuit . Hic etiam illi, quod non edificaturus esset templum Domino predixit, idem quoque Salomonem filium Dauid simul cum Sadoch sacerdote sacra unctione in principem consecrauit . Quod autem dicit eum separatum esse a carne quasi adipem salutarem, ostendit eum gratia Spiritus sancti repletum a carnalium et peccatorum hominum consortio, in moribus et uita sequestratum esse et alienum.



CAPUT XIu. De Dauid.

»Sic Dauid a filiis Isrel cum leonibus lusit quasi cum agnis ouium, et in ursis similiter fecit, sicut  cum agnis ouium. In iuuentute sua nunquid non occidit gigantem, et abstulit opprobrium de gente? In tollendo manum, in saxo funde deiecit exsultationem Golie. Nam inuocauit Dominum omnipotentem, et dedit in dextera eius tollere hominem fortem in bello, et exaltare cornu gentis sue. Sic in decem millibus glorificauit illum, et laudauit illum in benedictionibus Domini, in offerendo illi coronam glorie; contriuit inimicos undique, et exstirpauit Philisthiim contrarios usque in hodiernum diem; contriuit cornu ipsorum usque in eternum. In omni opere dedit confessionem Sancto, et Excelso in uerbo glorie. De omni corde suo laudauit Dominum, et dilexit Deum qui fecit illum, et dedit illi contra inimicos potentiam. Et  stare fecit cantores contra altare, et in sono eorum dulces fecit psalmos. Et dedit in celebrationibus decus, et ornauit tempora usque ad consum mationem uite, ut laudarent nomen sanctum Domini, et amplificarent mane Domini sanctitatem. Christus purgauit peccata ipsius. Exaltauit in eternum cornu ipsius, et dedit illi testamentum regum et sedem glorie in Isrel.« Scriptor istius libri ex latere tangit historiam Dauid, commemorans actus eius. De quo et liber Regum et Paralipomenon plenissime narrant; quod autem ipse Dauid rex nostrum regem Christum manu fortem et desiderabilem mystice significet, pene omnibus qui Scripturas sacras legunt notum est, qui leonem diabolum, et ursum Antichristum contriuit, gigantemque superbissimum,  hoc est, Satanan in funda ac lapide strauit, quia spiritali sensu Scripturarum, per scientiam legis Dei potentiam hostis antiqui in cultoribus idolorum, et assertoribus peruersorum dogmatum uicit atque deiecit; sicque populum Dei a timore hostium, malignorum uidelicet spirituum liberauit; cui uictori ab hostium cede redeunti mulieres, hoc est, anime fidelium triumphi laudem decantant, et decem millium uictorem predicant, quia ille omnes hostes tam spiritales quam etiam corporales perfecie superauit atque prostrauit. Isti ergo numeri per denarios perfecti sunt, et perfectam Christi ubique uictoriam demonstrant. Denique Dauid noster oleo letitie pre participibus suis in regem unctus, uniuersos hostes Ecclesie contriuit atque exstirpauit:  in se nimirum, iuxta typum quem Dauid historicus preferebat, ecclesiasticum ministerium in domo Dei, quod est sancta Ecclesia ordinat, et officia singulorum suo arbitrio ad laudandum Deum disponit atque dispensat. Ut in omni loco dominationis eius creatura celestis atque terrestris benedicat Dominum in omni tempore eiusque laudem semper in ore decantet. Apte autem dicitur quod Christus purgaret peccata Dauid, et exaltaret in eternum cornu ipsius, quia iuxta Petri sententiam, »non est aliud nomen super terram datum hominibus, in quo oporteat saluari .« In hoc ergo nomine penitentia predicatur, et remissio peccatorum in omnes gentes; ipsum autem propter obedientiam crucis Deus Pater »exaltauit, et dedit illi  nomen quod est super omne nomen, ut in nomine Iesu omne genu flectatur celestium, terrestrium, et infernorum, et omnis lingua confiteatur, quia Dominus iehsu Christus in gloria est Dei Patris .«



CAPUT Xu. De Salomone.

»Post ipsum surrexit filius sensatus, et propter illum deiecit omnem potentiam inimicorum. Salomon imperauit in diebus pacis, cui subiecit Dominus omnes hostes, ut condere domum in no mine suo, et pararet sanctitatem in sempiternum, quemadmodum eruditus est in iuuentute sua. Et impletus est quasi flamen sapientia et terram retexit  anima sua. Et replesti in comparationibus enigmata, ad insulas longe diuulgatum est nomen tuum. Et dilectus es in pace tua, in cantilenis et prouerbiis, et comparationibus et interpretationibus mirate sunt terre. Et in nomine Domini Dei, cui est cognomen Deus Isrel, collegisti quasi aurichalcum aurum, et ut plumbum complesti argentum, et reclinasti femora tua mulieribus. Potestatem habuisti in tuo corpore, et dedisti maculam in gloria tua, et profanasti semen tuum inducere iracundiam ad liberos tuos, et in ceteris stultitiam tuam, ut faceres imperium bipartitum, et ex Ephraim imperare imperium durum. Deus autem non derelinquet misericordiam suam, et non corrumpet neque delebit opera sua, quia non  perdet a stirpe nepotes electi sui, et semen eius qui diligit Dominum non corrumpet. Dedit autem reliquum Iacob et Dauid de ipsa stirpe.« Sane non ignota est historia que narrat de Salomone filio Dauid, quomodo ei Deus, per uisionem apparens, concessit ut peteret ab eo quod uellet; qui cum cor docibile sibi dari postulasset, ut discernere posset inter bonum et malum, ac iusto iudicio populum Dei iudicare , placuit sermo coram Domino, et dedit illi cor sapiens et intelligens, in tantum ut nullus ante se ei similis fuerit, nec postea surrecturus sit. Insuper quoque dedit illi diuitias et gloriam, ut nemo fuerit similis ei in regibus cunctis retro diebus, deditque illi pacem undique ab hostibus suis. Unde diuulgatum est nomen eius ad insulas  longe, et dilectus est in pace sua, quia edificauit templum Domino mirifico opere, et cantores constituit, cantilenasque disposuit, ita ut prouerbia sapienter ederet, et comparationes et interpretationes conderet. De quo Scriptura ita narrat: »Locutus est quoque Salomon tria millia parabolas, et fuerunt carmina eius quinque millia, et disputauit super lignis a Cedro, qui est in Libano, usque ad hysopum qui egreditur de pariete; et disseruit de iumentis, et uolucribus, et reptilibus, et piscibus; et ueniebant de cunctis populis ad audiendam sapientiam Salomonis, et ab uniuersis regibus terre qui audiebant sapientiam eius .« Sed quia postea cum iam senex esset, deprauatum est per mulieres cor eius, ut sequeretur  deos alienos, nec erat cor eius perfectum cum Domino Deo suo, sicut fuerat cor Dauid patris eius. Iratus Dominus disrumpens scidit regnum illius, et filiis suis tulit potestatem, ut non dominarentur super totum Isrel, sed tantum super duas tribus, hoc est, Iuda et Beniamin. Mystice idem Salomon, qui interpretatur pacificus, in nomine et in pluribus operibus suis significat regem nostrum pacificum, de quo Propheta ait: »Orietur in diebus eius iustitia et abundantia pacis, donec extollatur luna .« De quo alius propheta dicit: »Multiplicabitur eius imperium, et pacis non erit finis super solium Dauid et super regnum eius, ut confirmet illud in iudicio et iustitia amodo et usque in sempiternum  .« Hic templum Deo edificauit, hoc est Ecclesiam catholicam, que de uiuis lapidibus constructa est, ubi laus eius et gloria, nunc et semper, et in eterna permanet secula. Cui Deus diuitias omnium gentium dedit, quia illi potestatem celi terreque contulit et magnificauit illum super omnes reges terre diuitiis et sapientia, et uniuersa terra desiderabat uidere uultum Salomonis, ut audiret sapientiam eius, quam dederat Deus in corde eius; et singuli deferebant ei munera, uasa argentea et aurea, uestes et arma bellica, quoniam super celsitudinem sanctorum, qui uere reges dicuntur, exaltatur, et nullus ei cequari potest, quoniam »quis in nubibus equabitur Domino, aut quis similis erit Deo inter filios Dei?« »Deus qui glorificatur in  consilio sanctorum, magnus et metuendus super omnes qui in circuitu eius sunt .« Et item: »Magnus Dominus noster, et magna uirtus eius, et sapientie eius non est numerus.« Unde et Ioannes dicit: »Et uidimus gloriam eius, gloriam quasi unigeniti a Patre, plenum gratia et ueritate .« Et uniuersa terra desiderat uidere uultum regis nostri, quia uniuersa Ecclesia sanctorum hoc solummodo appetit, ut ad conspectum glorie eius perueniat. Cui per Prophetam dicitur: »Tibi dixit cor meum, quesiui uultum tuum, uultum tuum, Domine, requiram .« Et alibi: »Sicut ceruus, inquit, desiderat ad fontes aquarum, ita desiderat anima mea ad te, Deus .« Et singuli deferunt ei munera, dum unusquisque  secundum id quod uires sibi suppetunt, in uerbo seu factis obsequium studet prestare Deo. Iam porro de ceteris operibus Salomonis quid dicam? quem uehementer arguit sancta Scriptura atque condemnat, nichilque de penitentia eius uel in eum indulgentia Dei omnino commemorat; apparet enim in persona Salomonis mira excellentia, et mira submersio. Quod igitur in illo diuersis temporibus exstitit, prius bonum, et posterius malum, hoc in Ecclesia in isto adhuc seculo simul uno tempore ostenditur. Nam per bona illius, bonos Ecclesie, per mala autem illius, malos Ecclesie significari puto, tanquam in unitate unius aree: sicut in illo uno homine bonos in granis, malos in paleis, aut in unitate unius segetis, bonos in tritico, malos in  zizaniis expressos esse sentimus.



CAPUT XuI. De Roboam et Hieroboam.

»Finem habuit Salomon cum patribus suis, et reliquit post se de semine suo genti stultitiam. Et imminutum a prudentia Roboam, qui auertit gentem consilio suo.« Huius loci sensum edisserit historia Regum, que narrat quod Roboam filius Salomonis relicto utili seniorum consilio, consilium iniit cum pueris ceuis suis, et per durum responsum quo respondit populo, dicens: »Pater meus posuit super uos iugum graue; ego autem addam super iugum uestrum. Pater meus cecidit uos flagellis, ego autem cedam uos scorpionibus: irritatus  populus reliquit domum Dauid, et elegit Ieroboam filium Nabath .« Omnis uidelicet Isrel exceptis duabus tribubus, hoc est, Iuda et Beniamin, decem autem tribus fuerunt sub Ieroboam. De quo subiungitur:

»Et Ieroboam filium Nabath qui fecit peccare Isrel, et dedit Ephraim uiam peccandi. Et plurima redundauerunt peccata ipsorum, ualde enim auerterunt illos de terra sua, et quesiuit omnes nequitias usque dum perueniret ad illos defensio. Et ab omnibus peccatis liberauit eos.« Et Ieroboam, inquit, filium Nabath, subauditur, reliquit post se, qui peccare fecit Isrel in idolorum cultura, quia reueritus quod populus Dei, si ascenderet in Hierusalem offerre sacrificia in domo Domini, reuerteretur  ad domum Dauid, excogitato consilio, fecit duos uitulos aureos, et dixit eis: »Nolite ultra ascendere Hierusalem. Ecce dii tui, Isrel, qui te eduxerunt de terra Aegypti, posuitque unum in Bethel, et alterum in Dan; et factum est uerbum hoc in peccatum; ibat enim populus ad adorandum uitulum usque in Dan, et fecit fana in excelsis, et sacerdotes de extremis populi, qui non erant de filiis Leui. Constituitque diem solemnem in mense octauo, quintadecima die mensis, in similitudinem solemnitatis que celebratur in Iuda, et erexit altare similiter in Bethel, ut immolaret uitulis quos fabricatus erat. Constituitque in Bethel sacerdotes excelsorum que fecerat, et ascendit super altare quod exstruxerat in Bethel quintadecima die mensis octaui, quem  finxerat de corde suo, et fecit solemnitatem filiis Isrel.« Huius ergo scelus inuentionis tam diu perseuerauit in populo decem tribuum, quousque Dominus in eos transmisit uindictam, et asportari fecit in Assyrios. Quod autem dicit, »usque dum perueniret ad illos defensio, et ab omnibus peccatis liberauit eos,« hoc non aliam reor significare defensionem et liberationem, quam Saluatoris nostri aduentum, qui ad se fideliter conuersos et baptismate suo ablutos ab omnibus peccatis liberat, et ab hostibus uniuersis defendit. Unde scriptum est: »Quotquot autem receperunt eum, dedit eis potestatem filios Dei fieri, qui non ex sanguinibus, neque ex uoluntate carnis, neque ex uoluntate uiri, sed ex Deo nati sunt .« Denique Roboam  filius Salomonis, qui, utili seniorum consilio relicto, adolescentium consilium secutus est, licet de domo Dauid fuerit, tamen in uia eius non gradiebatur. Fecit enim Iuda, Scriptura teste, in illius diebus malum coram Domino, et irritauerunt eum super omnibus que fecerant patres eorum in peccatis que peccauerant. Aedificauerunt autem et ipsi sibi aras, et statuas, et lucos super omnem collem excelsum, et subter omnem arborem frondosam; sed et effeminati fuerunt in terra, feceruntque omnes abominationes gentium, quas attriuit Dominus ante faciem filiorum Isrel. Significat ergo malos rectores in Ecclesia, qui terrenis cupiditatibus dediti, negligunt curam habere subditorum, et delectantes in  multitudine sibi obsequentium, nec tamen condignam habent sollicitudinem sibi commissorum. Interpretatur autem Roboam latitudo populi; et bene latitudo populi nominari possunt, qui latam et spatiosam uiam gradientes, per quam multi uadunt ad mortem, angustam uiam, que paucorum est, et ad eternam uitam ducit, ingredi detrectant; relictoque sanctorum patrum consilio, quorum dicta et exempla ad celsitudinem tendunt perfectionis, eligunt iuuenum obtemperare preceptis, hoc est, eorum qui iuuenilibus desideriis mancipati, laudibus iniquis et adulationibus eos grauant, et fit in eis quod per prophetam dicitur: »Qualis populus, talis est et sacerdos .« Omnes enim a minimo usque ad maximum auaritie student, et ceci cecis ducatum prebentes in foueam perditionis pariter  cadunt: quibus comminatur sapientia Dei, dicens: »ue tibi terra, cuius rex est puer, et cuius principes mane comedunt :« et e contrario de sanctorum populo et rege eorum Christo laudando subsequitur, dicens: »Beata terra cuius est rex nobilis, et cuius principes uescuntur in tempore suo: quia omnia quecunque fecerit prosperabuntur .« Ieroboam uero qui decem tribus a domo Dauid et a templo Dei separans ad idololatriam perduxit, significat hereticos, qui dissensionem amant, et unitatem fidei catholice heresibus scindunt, ac si cultui malignorum spirituum sibi obsequentes tradunt. Interpretatur autem Ieroboam diiudicans populum. Nam et heretici diiudicare populum uidentur,  cum erroris sui sequacem faciunt: cui rei bene conueniunt uerba prophete Achaie Salonitis, qui missus est ad Ieroboam ita dicens: »Tolle tibi decem scissuras; hec enim dicit Dominus Deus Isrel: Ecce ego scindam regnum Salomonis, et dabo tibi decem tribus. Porro una tribus remanebit ei propter seruum meum Dauid et Hierusalem ciuitatem, quam elegi ex omnibus tribubus Isrel . Decem enim scissuras Ieroboam accepit, cum legis precepta uiolando corrupit; et una tribus cum sobole Dauid remansit, dum sors sanctorum iuxta apostolicam doctrinam in regula fidei catholice permansit, quia unus est Dominus, una fides, unum et baptisma .«



CAPUT XuII.  De Elia.

 »Et surrexit Elias propheta quasi ignis, et uerbum ipsius quasi fax ardebat. Qui induxit in illos famem, et irritantes illum inuidia tabefacti sunt. Non poterant enim sustinere precepta Dei. uerbo Domini exaltauit celum, et deiecit de celo ignem ter.« Sic amplificatus est Elias in mirabilibus suis. Et quis potest similiter gloriari tibi? Qui sustulisti mortuum ab inferis, de sorte mortis in uerbo Domini Dei. Qui deiecisti reges ad perniciem, et confregisti facile potentiam ipsorum, et gloriosos de lecto suo. Qui audis in Sina iudicium, et in Horeb iudicia defensionis. »Qui ungis reges ad penitentiam, et prophetas facis  successores post te. Qui receptus es in turbine ignis, in curru equorum igneorum. Qui scriptus es in iudiciis temporum lenire iracundiam Domini; conciliare cor patris ad filium, et restituere tribus Iacob. Beati sunt qui te uiderunt, et in amicitia tua decorati sunt; nam nos uita uiuimus tantum, post mertem autem non erit tale nomen nostrum.« Narrat historia Regum de Elie prophete gestis mirabilibus, qualiter duos quinquagenarios ab Ochozia rege ad se missos, misso igne de celo conflagrare fecerit, et qualiter ipsi regi in lecto egrotanti denuntiauerit, quod e lecto suo sanus non descenderet, sed morte moreretur; eo quod consuluerit Beelzebub deum Accoron de salute sua, et non Dominum Deum Isrel. Narrat etiam qualiter clauserit celum  annis tribus et mensibus sex, ut non plueret super terram, et quomodo sacerdotes Baal iusserit occidere, qualiterque Achab impiissimo regi interitum suum predixerit, qui in monte Choreb cum Deo locutus est et uisiones uidit. Hic duos reges in ultionem prauorum unxit, Hazel quoque super Syriam et Iehu filium. Nam si super Isrel, nec non et Eliseum filium Saphath ordinauit post se prophetam Domino. Post hec autem curru igneo receptus est in celum uenturus ante diem iudicii in terram iuxta Malachie prophetiam, ut conuertat corda patrum ad filios, et corda filiorum ad patres eorum, ne forte ueniat Dominus et percutiat terram anathemate. Mystice autem Elias in eo quod apud Sarepthanam uiduam tempore siccitatis alebatur, significat  mundo, qui in maligno positus est, arido et sterili permanente, in Ecclesia catholica pie receptos et tractatos fideles ipsam benignissimam matrem pascere dono scientie et sapientie. In cuius nunc uasis oleum gratie, et benedictionis farina redundat, in omnibus fere gentibus fame manente, quarum esuriem in uerbo Dei et fidei Trinitatis inediam congrue prefigurauit illa quondam triennio fames; in hoc autem quod suscitauit filium matrisfamilie, expandens se tribus uicibus super puerum, typum gerit Saluatoris, qui per fidem sancte Trinitatis succurrit mundo, et suscitauit illum a peccati morte, et eripuit de future perditionis damno. Nam quod mittit rex impius duos quinquagenarios cum subditis sibi militibus, ut exhibeant Eliam, qui diuino igne  consumpti sunt, tertius autem missus saluatur, hoc mysterium habet: quinquagenarius namque numerus confessio penitentie est, quo declaratur remissio peccatorum. Iudei ergo nolentes Christum Deum esse perfectum, nec principem penitentie, dicunt ad eum: »Quinquaginta annos nondum habes, et Abraham nosti? in futuro diuini ignis incendio exstinguuntur. Tertius autem quinquagenarius, quia conuersus ad fidem Trinitatis penitentie sacramenta cognouit, indulgentiam meruit. Quod autem iussu Dei reges unxit et prophetam Eliseum in ultionem inimicorum dicente ad eum ipso Domino: »Et erit quicunque fugerit gladium Hazel, occidet eum Iehu; et quicunque fugerit gladium Iehu, interficiet eum  Eliseus,« et reliqua , hoc non ita accipiendum est, quod propheta Dei Eliseus homicida futurus sit et tyrannus, sed magis spiritaliter intelligendum, quia iustitia diuina que singulis reddit secundum opera sua, punit peccatum hominum aliquando manifesta ultione, aliquando occulto iudicio uindicat per reges et duces; uindicat per prophetas et sacerdotes, cum alios nocentes facit plecti mucrone, alios transuerberat gladio lingue. Unde Dauid et Salomon et ceteri reges penam a reis exigebant, cum eos trucidare iubebant. Et item alibi scriptum est de superborum et inobedientium pena: »Dolaui eos, inquit, in prophetis, occidi eos in uerbis oris mei . Subleuatus namque Elias, ascensionem Dominicam significat: ille enim mortem  distulit, non euasit; Redemptor autem noster, quia non distulit, superauit, eamque resurgendo consumpsit, et resurrectionis sue gloriam ascendendo declarauit. Notandum quoque est, quod Elias in curru legitur ascendisse, ut uidelicet aperte monstraretur, quia homo purus adiutorio egebat alieno; per angelos quippe illa facta et ostensa sunt adiumenta, quia nec ad celum quidem ereum per se ascendere poterat, quem nature sue informitas grauabat. Redempor autem noster non curru, non ab angelis subleuatus legitur, quia is qui fecerat omnia, nimirum super omnia sua uirtute ferebatur: illuc enim reuertebatur, ubi erat; et inde redibat, ubi remanebat: quia cum per humanitatem ascenderet in celum, per diuinitatem et terram pariter continebat  et celum. Sicut autem Ioseph a fratribus uenditus uenditionem Redemptoris nostri figurauit, sic Enoch translatus atque ad celum ereum Elias subleuatus, ascensionem Dominicam designauerunt. Ascensionis sue Dominus prenuntios et testes habuit, unum ante legem, alium sub lege, ut quandoque ueniret ipse, qui ueraciter celos penetrare potuisset, unde et ipse ordo in eorum quoque utraque subleuatione per quedam incrementa distinguitur. Nam Enoch translatus, Elias uero ad celum subuectus esse memoratur, ut ueniret postmodum qui, nec translatus nec subuectus, celum ethereum sua uirtute penetraret; qui nobis in se credentibus carnis quoque munditiam largiretur, et sub eo per incrementa temporum uirtus castitatis excresceret.  In ipsa quoque eorum translatione, qui ascensionem Dominicam ut uidelicet famuli designauerunt, et in ipso se, qui ad celum ascendit, Dominus ostendit. Nam Enoch quidem uxorem et filios habuit, Elias uero neque uxorem neque filios legitur habuisse. Pensate ergo quomodo per incrementa creuerit munditia castitatis, quod et per translatos famulos, et per ascendentis Domini personam patenter ostenditur. Translatus namque est Enoch, per coitum genitus et per coitum generans; raptus est Elias, per coitum genitus, sed non etiam per coitum generans; assumptus est uero Dominus, neque per coitum generans, neque per coitum generatus.



CAPUT XuIII. De Eliseo.

»Elias quidem in turbine tectus est, et in Eliseo completus est spiritus eius; et in diebus suis non pertimuit principem, et potentia nemo uicit illum; nec superauit illum uerbum aliquod, et mortuum prophetauit corpus eius. In uita sua fecit monstra, et in morte mirabilia operatus est. In omnibus istis non penituit populus, et non recesserunt a peccatis suis, usque dum eiecti sunt de terra sua, et dispersi sunt in omnem terram; et relicta est gens perpauca, et princeps in domo Dauid. Quidam ipsorum fecerunt quod placeret Deo, alii autem multa commiserunt peccata.« Cum autem Elias Dei uoluntate de terra ad celum subleuandus esset,  Eliseus discipulus eius rogauit eum, ut duplex spiritus eius fieret in eo, quod etiam Deo donante promeruit. Unde in potentia et uirtute hostibus insuperabilis fuit, qui in uita sua et in morte monstra signorum et mirabilia opera fecit. Quod autem dicit mortuum corpus eius prophetasse, ostendit quod mysticum opus fuit resuscitatio cadaueris, quod proiectum fuit in sepulcro Elisei, ut Regum historia narrat; sed populus Isrel tali uirtute signorum non fuit commotus ad penitentiam, nec recesserunt a peccatis suis, usque dum eiecti sunt de terra sua, et deducti in captiuitatem . Quod autem dicit, »Relicta est gens perpauca, et princeps in domo Dauid; quidam ipsorum fecerunt quod placeret Deo, alii autem multa commiserunt peccata,«  ostendit quod stirps domus Dauid et tribus Iuda atque Beniamin non penitus abiecerunt culturam Dei et templum eius, sicut fecerunt decem tribus, qui fuerunt in Samaria, sed alii eorum fuerunt idololatre, ut Ioram, Achaz et Manasses, Ioachim et Sedechias; alii autem adheserunt Deo suo, sicut fecit Iosaphat, Ezechias et Iosias. Similiter autem et horum subditi diuerse sentiebant; alii autem eorum recta incedebant uia, alii autem errore claudicabant. Unde factum est nouissime, ut multis iam a ueritate deuiantibus, ultio captiuitatis immitteretur, ut qui simulacra coluerunt in terra sua, ipsi etiam idola colerent in terra aliena. Queritur autem quomodo Eliseus, cum suus magister Elias locum postulandi ei offerret, duplicem spiritum Elie postulauerit, cum Dominus dicat in  Euangelio, »Non est discipulus super magistrum :« perfectus autem omnis erit, si sit sicut magister eius; cuius petitionis mysterium si consideretur, non importuna, sed necessaria postulatio decernitur. Dixit ergo Elias ad Eliseum: »Postula quod uis ut faciam tibi, antequam tollar a te. Dixitque Eliseus: Obsecro ut fiat spiritus tuus duplex in me. Qui respondit: Rem difficilem postulasti: Attamen si uideris me quando tollar a te, erit quod petisti; si autem non uideris, non erit .« Quem enim hoc loco significat Elias, nisi caput nostrum, Dominum scilicet Redemptorem; et quem Eliseus, nisi corpus eius quod est Ecclesia? Dat locum postulandi Elias noster, cum in Euangelio dicit:  »Petite et dabitur uobis .« Et item: »Petite, inquit, et accipietis, ut gaudium uestrum sit plenum .« Hac ergo fiducia accepta a Domino postulat Eliseus, hoc est, populus Christianus ut fiat spiritus Christi duplex in eis, hoc est, duplex gratia Spiritus sancti, in remissionem utique peccatorum, et collatione uirtutum. Redemptor igitur noster, qui non habuit peccatum neque peccatum fecit, nec dolus inuentus est in ore eius, remissione peccatorum non eguit, qui peccatum nullum habuit, opera autem uirtutum in Spiritu sancto fecit, sicut ipse in Euangelio dicit Iudeis: »Si ego in digito Dei eiicio demonia, profecto peruenit in uos regnum Dei .« Inseparabilia sunt igitur opera sancte Trinitatis, id est, Patris et Filii  et Spiritus sancti, ueritate attestante, que ait: »Quia que Pater facit, hec eadem et Filius similiter facit .« Et Apostolus: »Hec, inquit, omnia operatur unus atque idem Spiritus, diuidens singulis prout uult .« Bene quidem postulat Ecclesia, ut spiritum duplicem accipiat Christi, quia et remissione peccatorum indiget, qua non eguit Christus, et munere uirtutum, quas ex plenitudine sua per Spiritum sanctum tribuit Christus, qui ascendens in altum »captiuam duxit captiuitatem, dedit dona hominibus ,« illis uidelicet hominibus, qui spem suam firmiter in illum ponunt. Hinc est quod Elias dicit ad Eliseum: »Si uideris me quando tollar a te, erit quod petisti: si autem non uideris, non erit ;« quia nisi quis  recte fidei oculos in illum ponat, et credat fideliter passionem, resurrectionem, et ascensionem eius ad Patrem, petitionis sue fructum non capiet. »Mortuus est ergo Eliseus, et sepelierunt eum; latrunculi quoque de Moab uenerunt in terram ipso anno: quidam autem sepelientes hominem uidentes latrunculos, proiecerunt cadauer in sepulcro Elisei, quod ambulauit, et tetigit ossa Elisei, et reuixit homo, et stetit super pedes suos .« Quid significat hec resuscitatio cadaueris mortui per contactum ossium Elisei, nisi uitam fidelium, que in morte Christi ueraciter constat. Quicunque ergo firma fide tangit mortem Christi, et spem suam ueraciter in ipso collocat, sine dubio particeps erit resurrectionis eius. Dicit enim ipsa ueritas: »Ego  sum resurrectio et uita: qui credit in me, non morietur in eternum .« Et alibi: »Sicut Moyses, inquit, exaltauit serpentem in deserto, ita exaltari oportet Filium hominis, ut omnis qui credit in ipsum, non pereat, sed habeat uitam eternam .«



CAPUT XIX. De Ezechia.

»Ezechias muniuit ciuitatem suam, et induxit in medium ipsius aquam, et fodit ferro rupem, et edificauit ad aquam puteum. In diebus ipsius ascendit Sennacherib, et misit Rabsacen et sustulit manum suam contra illos, et extulit manum suam in Sion: et superbus factus est potentia sua.  Tunc mota sunt corda et manus ipsorum, et doluerunt quasi parturientes mulieres et inuocauerunt Dominum misericordem. Et expandentes manus extulerunt in celum, et sanctus Dominus Deus audiuit cito uocem ipsorum, non est commemoratus peccatorum illorum, neque dedit illos inimicis suis, sed purgauit illos in manu Isaie sancti prophete. Deiecit castra Assyriorum et contriuit illos angelus Domini.« Historia Ezechie in libris Regum et Paralipomenon pleniter expressa est, ubi narratur quod edificauerit agens industrie omnem murum, qui fuerat dissipatus, et exstruxerit turres desuper, et forinsecus alterum murum, instauraueritque Mello in ciuitate Dauid et fecerit uniuersi generis armaturam et clypeos, constitueritque principes  bellatorum. Ubi etiam non silentio preteritur, quod induxerit aquam in ciuitatem, obduraueritque fontes et riuum qui fluebat in medio terre, hoc est, quod hic dicitur: »Fodit ferro rupem, et edificauit ad aquas puteum:« mystice autem urbem sanctam, de qua scriptum est: »Urbs fortitudinis nostre Saluator, que in monte sita latere non potest «. De quo et in alio loco scriptum est: »Fluminis impetus letificat ciuitatem Dei .« Et rursum: »Gloriosa dicta sunt de te, ciuitas Dei .« Ille condit et munit. De quo loquitur Pater, »Iste edificauit ciuitatem meam,« et ipse omnem murum sane fidei ac uere religionis, qui fuerat malitia paganorum siue hereticorum in aliquibus dissipatus, restaurat et exstruit turres uirtutum,  ponit et forinsecus alterum murum, hoc est antemurale, quod in edificatione castrorum solent luriculas appellare, cum bonorum operum tenere docet efficaciam; non enim sufficit murum habere fidei, nisi ipsa fides bonis operibus confirmetur. Hic murus et hoc antemurale de uiuis lapidibus exstruitur, qui iuxta Prophetam uoluuntur super terram. Idem rex fecit uniuersi generis armaturam et clypeos, cum sanctarum Scripturarum diuersa condit testimonia, et doctrinam euangelicam ad munimentum Ecclesie sue componit, ordinatque doctores qui principes spiritalium bellatorum sint, et uniuersam militiam recte ac rationabiliter agant, castraque Ecclesie contra hostes uniuersos opportune defendant. Quod Ezechias infestantibus bello Assyriis  terram Iudeorum et contra Hierusalem pugnantibus iussit fontes obturare ac riuum qui fluebat in medio terre, ne uenientes reges Assyriorum inuenirent aquarum abundantiam, significat quod contra paganos atque hereticos repugnantes ac blasphemantes diligentia atque cautela adhibenda est, et diuinorum sacramentorum coram eis sunt uelanda mysteria. Nec impudenter uerbum Dei blasphemis ingerendum, qui nesciunt doctrinam sanctam piis moribus honorare, sed magis student ore uenenato lacerare. Quod autem dicitur Sennacherib rex Assyriorum misisse manum ualidam ad Hierusalem per Rapsacen blasphemum, ut euerteret eam, oranteque Ezechia atque Isaia cum cetero populo, Dominus liberauerit  et ciuitatem simul plebem exstinctis hostibus suis, ostendunt uerba Dierum, ubi ita legitur. »Orauerunt igitur Ezechias rex et Isaias filius Amos prophetes aduersum hanc blasphemiam, ac uociferati sunt usque in celum. Et misit Dominus angelum, qui percussit omnem uirum robustum et bellatorem et principem exercitus regis Assyriorum, reuersusque est cum ignominia in terram suam .« Egressus est autem »angelus Domini, et percussit in castris Assyriorum centum et octoginta quinque millia,« et surrexerunt mane, et ecce omnia cadauera mortuorum, et egressus est, et abiit: »et reuersus est Sennacherib rex Assyriorum, et habitauit in Niniue.« Et factum est »cum adoraret in templo Nesroch deum suum, Adramelech et Sarasar filii eius  percusserunt eum gladio, fugeruntque in terram Ararath: et regnauit Asaraddon filius eius pro eo.« Centum octoginta quinque millia fortissimorum uirorum ab uno angelo una nocte ceduntur, et absque uulneribus occisorum mors seua discurrit, excludens corporibus animas Domini uoluntate, solusque rex eo tempore idcirco reseruatus est, ut sciret potentiam Dei, et blasphemantia ora comprimeret, fieretque testis illius maiestatis quam paulo ante contempserat. Sic Pharao quoque in decem Aegypti seruatur plagis, ut nouissimus pereat, quod et iste passurus est. Cum enim reuersus esset in Niniuem urbem primam regni sui, et adoraret in templo Nesroch deum suum quasi uictoriam de hostibus reportaret, et delubrum idoli sui triumphans et gratulabundus  incederet, contemptor ueri Dei, in fano falsi numinis trucidatur; nec angeli perit gladio, quod erat commune cum pluribus, sed parricidio filiorum.



CAPUT XX. De Isaia propheta.

»Nam fecit Ezechias quod placuit Deo, et fortiter iuit in uia patris sui Dauid, quam mandauit illi Isaias propheta magnus et fidelis in conspectu Dei. In diebus eius retro rediit sol, et addidit regi uitam. Spiritu magno uidit ultima, et consolatus est lugentes in Sion usque in sempiternum et ostendit futura et abscondita antequam uenirent.« Qualiter autem Ezechias per bona opera placuerit Deo, et quomodo per Isaiam prophetam ab egritudine sua sanatus sit, illoque petente signum, solis cursus pro  hoc mutatus sit, ita ut decem lineis retro rediret, libri Regum et Paralipomenon, nec non et Isaie uolumen satis declarant. Hic ergo Isaias spiritu prophetico futura et abscondita mysteria de aduentu Christi, et de redemptione generis humani, de Ecclesie quoque statu, et de iudicio Dei futuro copiosissime in libro suo disseruit. De quo aliquid hic exempli gratia ponere superfluum est, cum pene totus liber, quantum ad spiritalem sensum pertinet, in his uersetur.



CAPUT XXI. De Iosia

 »Memoria Iosie in compositionem odoris facti opus pigmentarii. In omni ore quasi  mel indulcabitur memoria, et ut musica in conuiuio uini. Ipse est directus diuinitus in penitentia gentis, et tulit ab hominibus impietates. Et gubernauit ad Dominum cor ipsius, et in diebus peccatorum corroborauit pietatem.« Bene comparat memoriam Iosie regis odori operis pigmentarii, et mellis dulcedini, et organo musice, quia fama uirtutis eius, et suauitas modestie, et studium quod habebat in restaurando cultum Dei, omnem odorem pigmentorum, et dulcedinem mellis, nec non et cantilenam musice artis superat; qui bene cum Dauid dicere poterat: »Quam dulcia faucibus meis eloquia tua, Domine, super mel et fauum ori meo. Ideo dilexi mandata tua, super aurum et topazion. Propterea ad omnia mandata tua dirigebar, omnem uiam  iniquam odio habui .« De quo Scriptura narrat, quod cum adhuc esset puer, ceperit querere Dominum patris sui Dauid, et mundauerit Iudam et Hierusalem ab excelsis, et lucis, simulacrisque, et sculptilibus, destruxeritque aras et simulacra, lucos et sculptilia succiderit. Ossaque sacerdotum combusserit in altaribus idolorum, mundaueritque Iudam et Hierusalem; sed et in urbibus Manasse et Ephraim et Simeon usque Nephtalim cuncta subuerterit. Secundum allegoriam autem Iosias iste typum tenet Domini Saluatoris, qui salus et fortitudo Domini merito dicitur, quia ipse est de quo Scriptura dicit: »Dominus fortis, Dominus potens in prelio .« Et alibi: »Ipse enim saluum faciet populum suum a peccatis eorum .« Ipse quidem zelo dei mundat terram Iuda et Hierusalem ab omnibus immunditiis et abominationibus, qui per Prophetam dixit: »Zelus domus tue comedit me .« De quo et Ioannes dicit: »Cuius uentilabrum in manu sua, et purgabit aream suam .« De quo et Malachias dicit: »Ecce uenit, dicit Dominus exercituum; quis poterit cogitare diem aduentus eius, et quis stabit ad uidendum eum? ipse enim quasi ignis conflans, et quasi herba fullonum; et sedebit conflans et emundans argentum, et purgabit filios Leui, et conflabit eos quasi aurum, et quasi argentum; et erunt Domino offerentes sacrificia in iustitia, et placebit Deo sacrificium Iuda et Ierusalem sicut dies seculi, et sicut anni antiqui. Et accedam ad uos in iudicio, et  ero testis uelox maleficis, et adulteris et periuris; et qui calumniantur mercedem mercenarii, et humiliant uiduas et pupillos, et opprimunt peregrinum, nec timuerunt me, dicit Dominus exercituum .« Quod autem in laudibus Iosie adhuc subditur:

»Preter Dauid, et Ezechiam, et Iosiam, omnes peccatum commiserunt; nam reliquerunt legem Altissimi reges Iuda.« Insinuat hos tres reges maxime Deo placuisse ob deuotionem cordis et cultum pietatis quem habuerunt in obsequio Dei. Quilibet in aliquo crimine capti sint et reprehensibiles inuenti, tamen per condignam penitentiam deleuerunt quod inique gesserunt, unde et perfectam indulgentiam meruerunt. Fuerunt etiam et alii reges in Iuda, quorum  pietatis opera commemorantur, sed non ita perfecta sicut horum trium. Maxima autem pars regum Iuda, sicut et reges Isrel, declinauerat ad opera impietatis et scelera peccatorum. Unde et meritam uindictam perceperunt, sicut consequenter ostenditur.



CAPUT XXII. De Ieremia.

»Reges Iude defecerunt, et contempserunt timorem Dei. Dederunt enim regnum suum aliis, et gloriam suam aliene genti. Incenderunt electam sanctitatis ciuitatem, et desertas fecerunt uias ipsius in manu Ieremie, nam male tractauerunt illum qui a uentre matris consecratus est propheta, euertere et eruere, et perdere, et iterum edificare et renouare.«  Quid est quod dicit, in manu Ieremie gentes incendere ciuitatem electam sanctitatis, et desertas facere uias illius, nisi quod in scriptis Ieremie et sermonibus eius, patefacta est uastatio futura Hierusalem et filiarum eius? Fuit enim idem propheta, sicut ipse testatur, temporibus Iosie, Ioachim, Iechonie, et Sedechie regum Iuda: semper populum a peccatis compescens, et ad conuersionem atque bona opera prouocans; sed ipsi male tractauerunt illum, cui a uentre matris consecratus est propheta, euertere et eruere et perdere, et iterum edificare et renouare . Ita enim in eodem propheta scriptum est, dicente ad eum Domino: »Ecce ego constitui te hodie super gentes et super regna, et euellas, et destruas, et disperdas, et dissipes, et edifices, et plantes  .« Considerandum quod quatuor tristibus duo leta succedant. Neque poterant edificari bona, nisi destructa essent mala, nec plantari optima, nisi eradicarentur pessima. »Omnis enim plantatio quam non plantauit celestis Pater, eradicabitur .« Et edificatio que super petram non habet fundamentum, sed in arena exstructa est, sermone Dei suffoditur atque destruitur; illam autem quam consumet iehsu spiritu oris sui, et destruet aduentu presentie sue, »omnem scilicet sacrilegam peruersamque doctrinam disperdet in perpetuum .« Porro ea que eleuantur contra scientiam Dei, et in sua confidunt sapientia, que apud Deum stultitia est, dissipabit atque deponet, ut edificentur pro his humilia, et in locum superiorum que  destructa sunt, et euulsa, exstruantur atque plantentur, que ecclesiastice conueniunt ueritati, et impleatur illud quod dicit Apostolus: »Dei edificatio, Dei agricultura estis .« Multi hunc locum super persona Christi intelligunt. Ieremias enim interpretatur excelsus Domini, qui destruxit regna diaboli, que sibi in excelso montis ostenderat. Aduersarias perdidit potestates, delens chirographum errorum in cruce. De quibus et in psalmo post historie ueritatem loquitur: »Quare fremuerunt gentes, et populi meditati sunt inania? Astiterunt reges terre, et principes conuenerunt in unum .« Pro his euulsis, destructis, perditis et in inferiora detractis, edificatur atque plantatur Ecclesia Dei.



CAPUT XXIII. De Ezechiele.

»Ezechiel qui uidit conspectum glorie, quam ostendit illi in curru cherubim. Nam commemoratus est inimicorum in imbre, et bene facere illis qui ostenderunt rectas uias.« Ezechiel ergo propheta in prima uisione qua uiderat quatuor animalia quatuor specierum, et quatuor rotas iuxta ea, uidit gloriam Domini per similitudinem quasi aspectum hominis sedentis super thronum; et in alia uisione uidit gloriam Domini super cherubim, et sonitus alarum cherubim audiebatur usque ad atrium exterius, quasi uox Dei omnipotentis loquentis. Quod autem dicit eum commemoratum esse inimicorum  in imbre, et benefacere illis qui ostenderunt rectas uias, significat quod ipse predicauerit super peccatores uenturam esse pluuiam uindicte, et uiam mandatorum Dei gradientibus promiserit consolationem misericordie. De hac uia Psalmista Dominum deprecatur, dicens: »Legem mihi constitue, Domine, in uia tua, et dirige me in semita recta propter inimicos meos .« Mystice autem Ezechiel, qui roboratus a Deo interpretatur, et in Babylone conuersans plebi peccatrici predixit captiuitatem uenturam, et conuersis atque penitentibus promisit peccatorum ueniam, significat Dominum Saluatorem, qui est uirtus et sapientia Dei, et brachium Domini a propheta cognominatur, nos in captiuitatem istius seculi positos uisitasse. Ubi et peccatoribus penas  predixit futuras, et penitentibus remedia promisit eterna.



CAPUT XXIu. De duodecim prophetis

»Et duodecim prophetarum ossa pullulant de loco suo. Nam corroborauerunt Iacob, et redemerunt se in fide uirtutis.« Duodecim prophetas illos, ni fallor, nuncupat, quos nos minores dicimus, quorum libelli simul exstant conscripti, quorum etiam primus in catalogo est Osee, ultimus uero Malachias; quem Esdram scribam, legisque doctorem Hebrei esse autumant. Horum ergo ossa de loco suo pullulant, quia dignam memoriam bonorum exemplorum posteris suis reliquerant, qui corroborauerunt Iacob  predicationibus suis, et redemerunt se in fide uirtutis, quando annuntiantes populo uerbum Dei se immunes fecerunt a crimine noxie taciturnitatis; iuxta illam sententiam Domini qua ad Ezechielem prophetam ait: »Fili hominis, speculatorem dedi te domui Isrel. Audiens ergo ex ore meo sermonem, annuntiabis eis ex me. Si me dicente ad impium: Impie, morte morieris: non fueris locutus ut se custodiat impius a uia sua, ipse impius in iniquitate sua morietur, sanguinem autem eius de manu tua requiram. Si autem annuntiante te ad impium ut a uiis suis conuertatur, non fuerit conuersus a uia sua, ipse in iniquitate sua morietur; porro tu animam tuam liberasti .«



CAPUT XXu. De Zorobabel et Iesu filio Iosedech.

»Quomodo amplificemus Zorobabel? nam et ipse quasi signum in dextera manu Isrel; et Iesum filium Iosedech? qui in diebus suis edificauerunt domum et exaltauerunt templum sanctum Domino, paratum in gloriam sempiternam.« Zorobabel iste dux fuit populi Isrel, qui cum Iesu pontifice filio Iosedech, et ceteris Isrelitis rediens de Babylone restaurauit templum Domini in Ierusalem, sicut presens locus manifestat; quomodo autem ipse signum sit in manu dextra Isrel, Aggeus propheta in fine libri sui demonstrat, dicens: »In die illa, dicit Dominus exercituum: Assumam te, Zorobabel fili Salathiel, serue meus, dicit Dominus exercituum, et ponam  te quasi signaculum, quia te elegi, dicit Dominus exercituum .« Denique iubetur propheta ad solum Zorobabel loqui, quoniam in typo Christi propter assumptionem corporis ex semine Dauid, eum precessisse demonstrauimus. Huic ergo dicuntur que in fine uentura sunt, quod transeat figura huius mundi, et fiat celum nouum et terra noua, et commoueat Dominus celum et terram, et destruat omnem principatum, et potestatem, et uirtutem, et dissipet sedes regum, post destructionem enim soliorum et fortitudinis regnantium, et quadrigarum, et equorum, et equitum. »In die illa, dicit Dominus exercituum: Assumam te, Zorobabel filium Salathiel seruum meum.« Seruus autem dicitur propter corpus humanum, quia tunc et ipse  filius subiicietur ei, qui sibi subiecit omnia, et in subiectis omnibus uidebitur et ipse subiectus; sed cum hoc fuerit impletum, ponet eum Deus quasi signaculum in manu sua. Hunc enim signat Deus Pater, et hic est imago Dei inuisibilis, et forma et substantia eius, ut quicunque crediderit in Deum, hoc quasi annulo consignetur. Quod autem Zorobabel et iehsu edificauerunt domum destructam, et exaltauerunt templum sanctum Domino, significat quod per gratiam Domini nostri Iesu Christi, qui rex et sacerdos noster est, post captiuitatem resolutam demoniace dominationis, illi qui resipiscunt a diaboli laqueis, quibus capti tenebantur ad ipsius uoluntatem, et non solum fidei sinceritatem atque  integritatem boni operis perdiderunt, uerum etiam per acerbitatem scelerum gentilibus ac publicanis assimilati fuerant, iuxta illud Dominicum: »Si autem Ecclesiam non audierit, sit tibi sicut ethnicus et publicanus .« Post septuaginta annos, hoc est post septemplicem gratiam Spiritus sancti per custodiam Decalogi, qui eos uisitauit atque consolatus est liberantur, ac domum Dei et ciuitatem sanctam reedificant, quia nonnunquam hi qui per sua peccata a communione ac societate sancte Ecclesie separati infidelium societati ac numero copulabantur, rursum per donum sancti Spiritus studiose actum bone operationis exercent, ac per hoc, consortium fidelium, domus uidelicet et ciuitatis Domini, de qua fuerant eiecti, recipiunt, et bene  dicitur, quod templum hoc sanctum paratum sit Domino in gloriam sempiternam, quia non templum materiale quod Salomon edificauit, sed quod Christus de uiuis lapidibus construxit, in gloriam sempiternam manebit.



CAPUT XXuI. De Nehemia.

»Et Nehemias in memoria multi temporis, qui erexit nobis muros euersos, et stare fecit portas et seras, qui erexit domos nostras.« Porro Nehemias qui interpretatur Latine consolator Dominus, consolatus a Domino, qui renouauit muros Ierusalem, ab hostium insultatione liberatum in diuina legis obseruantia sublimauit, profecto constat quia et uocabulo, et opere, et persona sua non inconuenienter  mediatorem Dei et hominum hominem Iesum Christum designet, qui se ad consolationem pauperum spiritu missum insinuat, cum ascensurus in celum discipulis ait: »Ego rogabo Patrem, et alium Paracletum, hoc est, consolatorem, dabit uobis,« a quo edificandam ciuitatem Dei, sanctam uidelicet Ecclesiam simul et consolandos esse merentes ostendit Psalmista cum dicebat: »Aedificans Ierusalem Dominus, et dispersiones Isrel congregans, qui sanat contritos corde, etc. .« Congruit figura Nehemie et sanctis predicatoribus, quorum ministerio superna nobis consolatio prestatur, dum propter lapsum peccati spem uenie ac propitiationis diuine penitentibus pollicentes, quasi diruta ab hostibus Ierosolymorum menia murosque  restaurant; quibus bene conueniunt uerba Nehemie dicentis: »Et ueni Ierusalem, et mansi ibi tribus diebus, et surrexi nocte ego et uiri pauci mecum, et non indicaui cuiquam quid dedisset Deus in corde meo, ut facerem Ierusalem; et iumentum non erat mecum, nisi animal cui sedebam. Et egressus sum per portam uallis nocte,« etc., usque dum ait: »et considerabam murum, et reuersus ueni ad portam uallis, et redii .« Diuersa urbis destructa loca lustrando peruagatur, et singula hec quomodo debeant reparari sollicita mente scrutatur. Sic et Doctorum est spiritalium sepius noctu surgere, ac solerti indagine statum sancte Ecclesie quiescentibus ceteris inspicere, ut uigilanter inquirant qualiter ea que uitiorum bellis in illa sordidata siue deiecta  sunt, castigando emendent et erigant. Murus autem Ierusalem dissipatus iacet, et conuersatio fidelium terrenis atque infimis sordet affectibus. Porte sunt igni consumpte, cum iam quoque qui et aliis docendo introitum uite pandere debuerant, relicto ueritatis magisterio communi cum ceteris ignauia torpent, ac temporalibus curis inseruiunt. Et dixit eis: »uos nostis afflictionem in qua sumus, quia Ierusalem deserta est, et porte eius consumpte sunt igni. uenite et edificetur murus Ierusalem, etc.« usque dum ait, »et confortate sunt manus eorum in bono .« Plana sunt hec et spiritali sensui nimis accommoda, quia doctores sancti, imo omnes qui zelo Dei feruent, in afflictione sunt maxima,  quandiu Ierusalem, hoc est uisionem pacis, quam nobis Dominus reliquit et commodauit, per bella dissensionum cernunt esse desertam; et portas uirtutum, quas iuxta Isaiam laudatio occupare debuerat, preualentibus inferorum portis deiectas atque opprobrio habitas contuentur. Unde satagunt ut collectis in unam industriam uerbi ministris, citius ea que destructa esse uidebantur, fidei ac bone actionis edificia resurgant.



CAPUT XXuII. Recapitulatio de Enoch.

»Nemo natus est in terra talis, qualis Enoch: nam et ipse receptus est a terra.« Quid est quod de Enoch supra disserebat, et nunc de eodem iterum recapitulat, nisi quod translatione sua typum preferebat  ascensionis Domini nostri Iesu Christi ad celos, qui in nouissima etate seculi incarnatus est, cui omnes patriarche et prophete testimonium prebuerunt? De ipso enim recte dicitur, quod nemo natus est in terra talis, qualis Enoch, hoc est, dedicatio, qui dedicauit Ecclesiam suam, et consecrauit sanguine sancto suo. Hic sine peccato uenit in mundum, et cum gloria receptus est in celum. De quo et Psalmista ait: »Speciosus forma pre filiis hominum ;« et iterum: »Ascendens in altum, captiuam duxit captiuitatem, dedit dona hominibus .«



CAPUT XXuIII. De Ioseph.

»Et Ioseph natus est homo, princeps fratrum,  firmamentum gentis, rector fratrum, stabilimentum populi. Et ossa ipsius uisitata sunt et post mortem prophetauerunt.« Ioseph itaque, qui nomine et gestu typum preferebat Domini saluatoris, apte dicitur princeps et rector esse fratrum, et firmamentum gentis, atque stabilimentum populi. Interpretatur enim Ioseph auctus, et Dominus noster merito dicitur auctus, quia gratia Dei plenissimus, cui »Pater non ad mensuram dedit Spiritum, sed omnia que habet Pater, eius sunt, et in quo plenitudo diuinitatis habitat corporaliter. De cuius et nos plenitudine omnes accepimus gratiam pro gratia. In quo etiam omnes thesauri sapientie et scientie sunt absconditi.« Hic princeps et rector est fratrum, illorum uidelicet fratrum, de quibus ipse ait: Ite, nuntiate fratribus  meis :« et Propheta, »Nuntiabo, inquit, nomen tuum fratribus meis, in medio Ecclesie laudabo te .« Idem firmamentum est gentis Iudee, et stabilimentum populi Christiani, quia ipse »missus est lumen ad reuelationem gentium et gloriam plebis sue Isrel .« Quod autem dicit ossa Ioseph uisitata esse, et post mortem prophetasse; historialiter hoc commemorat, quod ipse Ioseph ante mortem suam prenuntiauerit fratribus suis liberationem de Aegypto, cum consolaretur eos, atque dixisset: »Deus uisitabit uos: asportate uobiscum ossa mea de loco isto ;« quod factum est, ut liber Exodi meminit, cum egrediebantur filii Isrel de Aegypto; et postquam uenerunt in  terram repromissionis, sepelierunt eum in Sichem, in ciuitate patris sui: que et nunc Neapolis uocatur, urbs Samaritanorum . Spiritaliter autem hoc quod Ioseph, sicut pater eius Iacob, terram repromissionis tota mente desiderabat, incolatumque Aegypti detestatur, nos instruit, ut quandiu sumus in hoc mundo, semper desideremus ingredi terram uiuentium, ibique requiescere optemus, quod tunc digne fit, si numerum annorum etatis ipsius moribus imitemur. Centum ergo et decem uite sue annis expletis mortuus est; et nos studeamus, quo per decalogi obseruantiam ad eternam beatitudinem, quam centenarius numerus designat, perueniamus.



CAPUT XXIX.  De Seth et Sem.

»Seth et Sem apud homines gloriam adepti sunt, et super omnem animam in origine Adam.« Ordine prepostero prius prophetas posuit, et postea patriarchas antiquissimos. Sed hic usus frequentissimus est Scripture sacre, ut loca et tempora in narratione sua commutet. Seth ergo filius Adam et Sem primogenitus Ne apud homines gloriam adepti sunt, quia tam fide, quam etiam bonis moribus illius eui hominibus prelati sunt, quando plurimi idololatrie deseruiebant, et Deum penituit hominem se fecisse in terra. Sed si hic sensus tibi displicuerit, transfer te ad allegoriam, et intellige in istis duobus hominibus hunc prefiguratum, qui Deus et homo est, quem Deus Pater suscitauit a mortuis, et constituit ad dexteram suam  in celestibus supra omnem principatum, et potestatem, et uirtutem, et dominationem, et omne nomen, quod nominatur, non solum in hoc seculo, sed etiam in futuro, et omnia subiecit sub pedibus eius.



CAPUT XXX. De Simone filio Onie sacerdotis, quod constans fuerit in timore Dei, et templum Domini mirifice adornauerit.

 »Simon Onie filius, sacerdos magnus, qui in uita sua suffulsit domum, et in diebus suis corroborauit templum. Templi etiam altitudo ab ipso fundata est, duplex edificatio, et excelsi parietes templi.« Post priores patres scriptor historie ad sui temporis peruenit homines. Nam Simon iste filius fuit Onie, qui de Simone cognomento Iusto  propter sollicitam in Deum religionem et in ciues suos pronam clementiam natus erat. Is autem Onias, ut Iosephus refert, paruulus mente et pecuniis auarus existens, Ptolemeo regi tributa non reddens, ad iram eum impulit. uerum Iosephus uir inter suos nobilis, legatus a Iudeis ad Ptolemeum missus, cum familiaritatem regis ob plurima in eum meruisset obsequia, dux Iudee et regionum finitimarum constituitur. Mortuo autem predicto Onia, principatum sacerdotii Simoni filio dereliquit: quo etiam mortuo filius eius Onias in honore successit, ad quem rex Lacedemoniorum Darius legationem direxit et epistolas. Fuit autem hic Simon pontifex Iudeorum tempore, quo Ptolemeus Euergetes in Aegypto,  apud Syriam uero et Asiam Seleucus, et apud Macedones Antigonus. Patet profecto in hoc quod huius Simonis modestiam et studium liquido iste iehsu expressit, quod uno eodemque tempore in gente Iudea ambo fuere; nam si eius uitam et mores ignoraret, nequaquam tam pleniter de eo narraret. Nos autem quod huius uiri actus alibi minime legimus, ignote rei explanationem facere nequimus. Iuxta mysticum uero sensum huius Simonis actus laudabiles et strenuum ministerium ad sanctorum doctorum ordinem et officium transferre ualemus, quibus apte Simonis nomen conuenit, qui predicationis uerbo humanum genus ad penitentiam peccatorum prouocant, et mandatis Dei obedire mandant. Interpretatur autem Simon pone merorem, uel audi  tristitiam. uerum iste Simon spiritalis tempore presentis uite sermone doctrine suffulcit domum Ecclesie, et corroborat templum de uiuis lapidibus constructum; templi etiam altitudo ab ipso fundata est. Duplex edificatio, excelsi parietes templi. Unde per Paulum dicitur: »Dei enim sumus adiutores, Dei agricultura estis, Dei edificatio estis. Secundum gratiam, que data est mihi, ut sapiens architectus fundamentum posui: alius autem superedificat; unusquisque autem uideat quomodo superedificet .« Fundamentum autem huius edificii quale sit memoratus apostolus subiungendo manifestat: »Fundamentum enim aliud nemo potest ponere, preter id quod positum est, quod est Christus iehsu.« Doctores ergo sancti templi altitudinem fundant,  quando Christi incarnationem, passionem et resurrectionem in fide credentium collocant, ut totius edificii summa, hoc est boni operis forma, inde consurgat. Unde fit quod duplex edificatio excelsos parietes templi faciat, quando uerbo et exemplo de Iudeis et gentibus plurimos ad arcem uirtutum docendo et exhortando erigunt; parietes enim domus Dei in expositione catholicorum Patrum duos populos intellectos esse reperimus, et merito, quia inde consurgens structura crescit in templum sanctum in Domino.

»In diebus ipsius remanauerunt putei aquarum, et quasi mare adimpleti sunt supra modum.« Puteum aquarum non alium melius accipere possumus, quam profunditatem scientie sanctarum Scripturarum,  que in diuinis libris quasi conclusa figuris latebat, sed sanctorum predicatorum ore ad plurimorum satietatem quasi mare redundabat; quod enim prius quasi obscurum latebat in profundo mysterii adapertum prolatum est per laborem predicatoris orthodoxi.

»Qui curauit gentem suam, et liberauit illam a pernicie.« Euangelii scilicet uerbo, et baptismatis sacramento, liberauit auditores suos a peccatis et dominatione Satane.

»Qui preualuit amplificare ciuitatem,« quando per gratiam Christi predicatorum labor proficiebat ad plurimorum salutem. Ciuitas enim Dei sancta est Ecclesia. De qua in psalmo scriptum est: »Gloriosa dicta  sunt de te, ciuitas Dei .« Hanc ergo amplificat sanctorum predicatorum ordo, quando eam per uerbum predicationis et sacramentum baptismatis auget in credentium numero. De quorum conuersione etiam ipse glorificabitur in premii perceptione. Unde subiungitur:

»Qui adeptus est gloriam in conuersatione gentis et ingressu domus et atrii amplificatus est quasi stella matutina in medio nebule. Et quasi luna plena in diebus suis lucet, et quasi sol refulgens, sic ille effulsit in templo Dei.« Ingressu ergo domus et atrii excellentissimus ordo sanctorum predicatorum amplificatus est, quia tam in illis, qui rudes adhuc sunt in fide, quod atrium figurat, quam etiam imperfectis domum Dei incessu bonorum operum  ingredientibus magistrorum excrescit meritum, redundans illis ad celeste premium. Quod autem eos comparat stelle matutine et luci lune, atque fulgori solis, distantiam eruditionis et meritorum in ipsis doctoribus significat. In quibus inuicem differunt habentes gratias diuersas, quia, ut Paulus ait: »unicuique datur manifestatio Spiritus ad utilitatem: alii quidem per Spiritum datur sermo sapientie, alii autem sermo scientie secundum eumdem Spiritum, alteri fides in eodem Spiritu, alii gratia sanitatum in uno Spiritu, alii operatio uirtutum, alii prophetia, alii discretio Spirituum, alii genera linguarum, alii interpretatio sermonum. Hec autem omnia operatur unus atque idem Spiritus, diuidens singulis prout uult .« Hinc et alibi ait:  »Alia claritas est solis, alia claritas lune, alia claritas stellarum. Stella enim ab stella differt in claritate. Omnes quidem lucent, sed secundum donum sibi datum a Deo .«

»Et quasi arcus refulgens inter nebulas glorie.« Per arcum scientia sanctarum Scripturarum insinuatur, per quam spicula diuinorum testimoniorum in corda audientium iaculantur, et bene arcum dicit refulgere inter nebulas glorie; quia in obscuritate allegorie relucet splendor diuine sapientie.

»Et quasi flos rosarum in diebus ueris, et quasi lilia que sunt in transitu aque.« Quid per flores rosarum in diebus ueris, nisi martyrum sanguis in uirore nascentis Ecclesie exprimitur, quia tunc maxime predicatores sancti trucidati sunt pro dogmate  euangelice fidei; et quid per lilia, nisi castorum et uirginum ordo, qui in transitu labentis seculi semetipsos castrauerunt propter amorem Dei?

»Quasi thus redolens in diebus estatis, et quasi ignis effulgens, et thus ardens in igne.« In thure ergo pura oratio exprimitur, que redolet in diebus estatis, quia eius odor spargitur in claritate fidei, et ardet in igne amoris. Licet enim thuris odor per se bene oleat, sed appositus igni, fortius redolet, sic et oratio pura, licet per se Deo sit grata, tamen si adhibito igne passionum in dilectione perseuerauerit, coram oculis Dei magis gratus redolebit.

»Et quasi uas auri solidum ornatum omni lapide pretioso.« In auro splendor sapientie, in lapidibus  quoque pretiosis uirtutum decor exprimitur. Cum ergo uirtutes sacre fulgori sapientie intermiscentur, uas anime hec habens pretiosissimum esse demonstratur.

»Quasi oliua pullulans, et cypressus in altitudinem se extollens.« In oliua lux fidei et affectus misericordie, in cypresso uero altitudo perfectionis, et odor suauissimus bone uoluntatis, quam habent sancti, bene intelligi potest. Sed si quis oliue et cypressi significantiam plenius nosse uoluerit, in prioribus inuenire potest.

»In accipiendo stolam glorie, et uestiri eum consummatione uirtutis. In ascensu altaris sancti gloriam dedit sanctitatis amictum. In accipiendo autem  partes de manu sacerdotum.« In accipiendo ergo stolam glorie, et uestiendo se consummatione uirtutum, sacer ordo predicatorum iudicium dignitatis sue cum ornatu recte fidei et uestitu bone operationis manifeste demonstrat. Sic enim in sacerdotali habitu Moyses ephod, id est superhumerale, primum fieri mandat, quia in sacerdote Christi bene est, ut bona operatio primum clarescat, et sic ad docendum alios procedat. Primum eius debent opera cognosci, ut dum hoc quod foris omnibus patet, irreprehensibile paruerit, conuenienter ex tempore et integritas cordis eius, et fidei sinceritas seruetur. Nam de ipso principe pastorum ita scriptum est: »Cepit iehsu facere et docere .« Unde »qui fecerit mandata Dei et docuerit, magnus uocabitur  in regno celorum. Qui autem soluerit unum de mandatis Dei minimis, et docuerit sic homines, minimus uocabitur in regno celorum .« In ascensu quippe altaris sanctitatis amictum dabit, qui sacerdotii sui iura rite custodit, ut recte subditos doceat et pro illis quotidie ad Deum preces fundat; partes autem accipit de manu sacerdotum, qui bone operationis administris suis expostulat actum, qui tam sibi quam etiam illis utilis fiat; hoc etiam tunc digne fit, si ipse doctor primum coram discipulis suis bone operationis exhibet usum, quatenus illi habeant unde sumant uirtutis exemplum. Unde subiungitur:

»Et ipse stans iuxta aram, circa illum corona fratrum, et quasi plantatio cedri in monte Libano,  sic circa illum steterunt quasi rami palme, et omnes filii Aaron in gloria sua: oblatio autem Domini in manibus ipsorum, coram omni synagoga Isrel.« Bonum est ergo, ut qui primus est in ordine, precipuus fiat in bona operatione et eruditione doctrine. Deinde fratres eius illum circumstent, hoc est imitentur; fratres enim hic possumus intelligere presbyteros, diacones et ceteros minoris ordinis uiros, qui boni pastoris pium sequantur exemplum, et coram omni synagoga Isrel, hoc est, credentium multitudine digne sui ordinis agant officium, ut inde omnes prouocentur ad laudandum omnipotentem Deum. Ita enim ipsa ueritas in Euangelio precepit, dicens; »Sic luceat lux uestra coram hominibus,  ut uideant opera uestra bona, et glorificent Patrem uestrum qui in celis est .«

»Et consummatione fungens in ara, amplificare oblationem excelsi regis. Porrexit manum suam in libatione, et libauit de sanguine uue. Effudit in fundamento altaris odorem diuinum excelso principi.« Consummata oblatio fungitur excelso regi, quando corpus Christi in sacro altari offertur Deo omnium dominatori, ubi et libatio fit sanguine uue, quando sanguis Redemptoris exhibetur in calice: quod fundendum est in fundamentum altaris, hoc est totum agendum in commemorationem nostri Redemptoris; ipse est enim fundamentum quod portat totum Ecclesie edificium. Cuius oblationis odor suauissimus est excelso principi, quia bene placet ac  gratissima est Deo Patri omnipotenti.

»Tunc exclamauerunt filii Aaron, et in tubis ductilibus sonuerunt, et auditam fecerunt magnam uocem in memoriam coram Domino.« Filii quippe Aaron sacerdotes sunt Christi, et ministri altaris diuini; hi uocem exaltant in tubis ductilibus, hoc est, predicationem exhibent doctrine per passionem consummate in memoriam coram Domino. Ductiles autem apte dicuntur, quia fideles diuersis passionibus tunsi Domino largiente proficiunt, et tanto plus crescunt, quanto amplius diri mallei fuerint iteratione percussi; malleus enim est diabolus, de quo propheta dicit: »Contritus est malleus uniuerse terre .«

»Tunc omnis populus simul properauerunt, et  ceciderunt in faciem super terram adorare Dominum Deum suum, et dare preces Deo omnipotenti excelso, et amplificauerunt psallentes in uocibus suis.« Cum ergo digne officium ecclesiasticum per ministros altaris Christi in memoriam Domini agitur, tunc etiam uniuersa plebs credentium ad laudandum et adorandum Dominum prouocatur, prosternit se in faciem, hoc est, cordis sui ante Deum exhibet humilitatem; dat preces et psallit in uoce iubilationis, quia quidquid in timore et amore Dei agit, totum coram Deo oratio est et odor suauitatis.

»Et in magna domo factus est sonus suauitatis plenus. Et rogauit populus Dominum excelsum in prece, usque dum perfectus est honor Domini, et  munus suum perfecerunt.« Magna itaque domus est Ecclesia catholica, in qua maiores et minores sonum suauem reddunt: quia quidquid in unitate recte fidei Deo offertur, rite et secundum rationem prebetur; quidquid autem extra Ecclesiam agitur, totum ad impietatem deputatur. Magnus ergo in Ecclesia fit sonitus, quando orantibus sacerdotibus et benedicentibus, respondet omnis populus Amen: qui sonus tam ad clamorem uocis, quam ad deuotionem pertinet cordis, quia homo uidet in facie, Deus autem intuetur cor. Rogat ergo populus Dominum excelsum in prece usque dum perficitur honor Domini, quia omnis Ecclesia fidelium hoc ambit, inde satagit ut perseueret in prece et laudibus Dei usque ad  consummationem mundi, quando corpus Christi incorruptione honorabitur, et coniungentur membra capiti suo.

»Tunc descendens extulit manus suas in omnem congregationem filiorum Isrel, dare gloriam Deo in labiis suis, et in nomine ipsius gloriari. Et iterauit orationem suam, uolens ostendere uirtutem Dei. Et plus orauit Dominum omnium, qui magna fecit in omni terra, qui auxit dies nostros a uentre matris nostre, et fecit nobiscum secundum suam misericordiam, det nobis iucunditatem cordis, et fieri pacem in diebus nostris in Isrel per dies sempiternos; credere Isrel nobiscum esse misericordiam Dei ut liberet nos in diebus suis.« Tunc enim cetus sanctorum doctorum exsultans extollit  manus suas in omnem congregationem filiorum Isrel, quando gratias Deo agit pro perfectione laboris sui et salute uniuersi populi; tunc laudes multiplicat, tunc orationem iterat, quia nunquam a laudibus Dei cessat, uolens ostendere uirtutem Dei, hoc est, enarrare et predicare misericordiam eius qui dat nobis iucunditatem cordis et pacem in temporibus eternis, quatenus omnes Isrelite, hoc est, ueri cultores Dei et amatores regis eterni, agnoscentes predicent potentiam et bonitatem Dei in liberatione populi sui.

»Duas gentes odit anima mea: tertia autem non est gens, quam oderim; qui sedent in monte Seir, et Philisthiim, et stultus populus qui habitat in Sichimis.« Duas gentes dicit se odisse: quarum una  est gens Iudaica sub legis littera constituta, que etiam et Seir nomine denotata est, quod interpretatur hispidus uel pilosus. Seir enim idem fuit qui et Esau, quod interpretatur rubeus, maior filius Isaac et Rebecce; minor autem uocabatur Iacob. Sed cur ille totus rubeus et hispidus, nisi quia populus prior prophetarum et Christi fuit cruore pollutus, ac peccati et nequitie squalore exstitit circumdatus? Cuius ideo minor calcaneum tenuit, quia mystice maiorem populum minor superaturus erat. Hec est enim generatio praua et peruersa atque adultera, iuxta ueridicam uocem Euangelii, que »occidit prophetas, et lapidauit eos qui ad se missi sunt. Nouissime autem in ipsum heredem non pertimescebat manus impias iniicere et trucidare Filium Dei .« Hanc ergo gentem ideo detestatur sapientia, quia sedulo perseuerat in cordis duritia et sensus stultitia. Hec autem dicitur sedere in monte, non in celsitudine utique uirtutum, sed in tumore superbie, quia semper Deo dura ceruice et incircumciso corde rebellabat. Altera gens est Philisthiim, que interpretatur ruina duplex, significans gentem nationum, que et in idololatria scelestaque conuersatione simul polluta fuit, et ideo odibilis, quia longe a ueritatis uia errando recessit. Tertia autem est hereticorum synagoga, cuius stultus populus habitat in Sichimis, hoc est, in humeris siue laboribus, cum quotidie peruersa scribendo atque praua docendo, stulte laborem suum consumit. Quod autem dicit hanc non  esse gentem, ostendit quia non ex una generatione, uel simplici errore ipsi heretici prodeunt, sed ex diuersis locis orti plurimi sunt erroribus obnoxii, et tamen inter se inuicem contrarii: aliter enim Ariani docent, atque aliter Sabelliani; aliter Nouatiani, atque aliter Donatiste; similiter et ceteri falsis dogmatibus ab inuicem discordant dissimilesque sunt sermone, sed pares errore.

»Doctrinam sapientie et discipline scripsit in codice isto iehsu filius Sirach Hierosolymita, qui renouauit sapientiam de corde suo. Beatus qui in istis uersatur bonis; qui ponit illa in corde suo, sapiens erit semper. Si enim hec fecerit, ad omnia ualebit, quia lux Dei uestigium eius est.« Auctor libri narrat de labore suo, et de utilitate ipsius  operis, ostendens quantum gratie illi conferat, qui in eo meditari et operari non detrectat. Quod autem temporibus Ptolemei Euergetis in Aegyptum ueniens, presentem librum idem iehsu interpretando ediderit, prologus ipsius libri testis est, qui sub hoc sermone, cuius in presenti capitulo mentio habita est, narrat illum hunc perfecisse hominem ad utilitatem duntaxat eorum, qui eum intente legunt, et factis monita illius fideliter obsequuntur. Unde dicit, »Beatus qui in istis uersatur bonis,« hoc est, diuina precepta meditando, et operibus illa implendo: Si enim, inquit, hec fecerit, ad omnia bona et utilia ualebit, quia lux Dei, hoc est, sapientia diuina eius uestigium est, et ductrix in uia ueritatis; per quam ad quietem regni celestis, si in eius calle perfecte  gradiendo permanserit, peruenire ualebit. Post hec sequitur oratio eiusdem Iesu, quam melius generaliter ad totam Ecclesiam transferimus, quam specialiter ad cuiuslibet uiri personam; quia cum multe describuntur in ea species tribulationum, et diuersa solatia iuuaminum, melius ad totum corpus referuntur quam ad quamdam partem corporis. Orat enim Ecclesia Dominum suum regem Christum, et gratias illi refert de beneficiis sibi copiosissime ab eo collatis, hoc modo incipiens.



CAPUT XXXI. Confessio et oratio, uel canticum eiusdem filii Sirach.

 »Confitebor tibi, Domine rex, et collaudabo te Deum saluatorem meum. Confitebor nomini tuo,  quoniam adiutor et protector factus es mihi, et liberasti corpus meum a perditione, a laqueo lingue inique, et a labiis operantium mendacium.« Dominus enim et rex, Deus et Saluator Ecclesie est iehsu Christus, qui et caput et sponsus eius est. Unde Apostolus monendo mulieres uiris suis subditas esse, ad Ephesios scripsit, dicens: »Mulieres uiris suis subiecte sint, sicut Domino: quoniam uir caput est mulieris, sicut et Christus caput est Ecclesie. Ipse Saluator est corporis .« Et item, »uiri, inquit, diligite uxores uestras sicut et Christus dilexit Ecclesiam, et seipsum tradidit pro ea, ut illam sanctificaret mundans lauacro aque in uerbo, ut exhiberet ipse sibi gloriosam Ecclesiam  non habentem maculam aut rugam, aut aliquid huiusmodi, sed ut sit sancta et immaculata .« Hic ergo adiutor et protector factus est sponse sue, cum tradidit semetipsum pro illa, ut liberaret eam a perditione in quam per preuaricationem primi hominis lapsa est, et a laqueo lingue inique, a blasphemia nimirum idololatrie, ne immolaret, neque seruiret creature potius quam creatori, et a labiis operantium mendacium, hoc est, doctrinis falsis philosophorum atque hereticorum.

»Et in conspectu astantium factus es mihi adiutor. Et liberasti me secundum multitudinem misericordie nominis tui a rugientibus preparatis ad escam.« Hoc testimonio exprimit persecutores Ecclesie, qui propter odium nominis Christi persequuntur  fideles, et tradunt eos suppliciis diuersis morti afficiendos, quatenus eos auertant a confessione catholice fidei, et a cultura ueri et unius Dei, quod bene comparat seuis bestiis, que rugitu forti et feroci hiatu escam appetunt; sed de his Dominus electos suos liberat, cum animas eorum a persecutionum estibus illesos seruat, propter quarum euersionem seui persecutores corpora maxime laniant. Unde sequitur:

»De manibus querentium animam meam, et de portis tribulationum que circumdederunt me.« Portas ergo tribulationum, quas melius sentire possumus, quam ora principum et tyrannorum? Unde mine prodeunt et fraudulente suasiones, indictionesque suppliciorum, ut siue per ficta blandimenta, seu  per atrocia tormenta, seruos Dei fidem Christi abnegare faciant: sed »immittit angelum Dominus in circuitu timentium eum, et eripiet eos.«

»A pressura flamme que circumdedit me, et in medio ignis non sum estuatus.« Hoc plerumque historialiter in passionibus martyrum contigisse legimus. Ut sicut tres pueri in camino ignis ab ardore flamme illesi seruati sunt, ita et isti ab incendio ignis incontaminati seruarentur; sed quia hoc omnibus martyribus Dei non est concessum, cum plurimi eorum in igne corporaliter concremati essent, uerumtamen anime eorum libere ad celi secreta petierant, melius hic igne et flamma ualidum persecutionis estum intelligimus, qui licet sanctos Dei temporaliter affligere posset, usque ad anime tamen  internecionem pertingere non potuit. Ideo subiungitur:

»De altitudine uentris inferi, et a lingua coinquinata, et a uerbo mendacii, a rege iniquo, et a lingua iniusta.« Subauditur liberauit me; non enim preualebat uis nefanda inimicorum usque ad interitum peruenire animarum , nec lingua coinquinata blasphemiis, nec uerba mendacia a rege iniquo et lingua iniusta prolata potuerunt aliquo modo uiolare sanctorum precordia; sed licet corpora penis uariis afficerent, et morti temporali addicerent: anime tamen in confessione nominis Christi usque ad finem uite perstiterunt. Unde et felicius post mortem in eterna uita  cum sanctis angelis Dei sine fine gaudebunt. De quo et subditur:

»Laudabit usque ad mortem anima mea Dominum, et uita mea appropinquans erat in inferno deorsum.« uitam suam in inferno appropinquare dicit, quia carnis uita quotidie deficiendo ad mortem appropinquat. Infernus enim hic pro morte positus est, quia mors carnis preuaricationis prime est uindicta, sicut infernus peccatricium animarum perpetua pena; sed mortem carnis nemo euadit. Quis est enim homo qui uiuit et non uidebit mortem? Unde alibi scriptum est: »Nemo est ergo qui semper uiuat, et huius rei habeat fiduciam .« Inferni uero cruciatum sancti homines per gratiam Christi euadere possunt, quia de carnis uinculo absoluti  ad celeste gaudium mox migrabunt.

»Circumdederunt me undique, et non erat qui adiuuaret. Respiciens eram ad adiutorium hominum, et non erat. Memoratus sum misericordie tue, Domine, et cooperationis tue que a seculo est: quoniam eruis sustinentes te, Domine, et liberas eos de manibus gentium.« uidens Ecclesia membra sua undique ab hostibus circumdari, et humanum solatium defieri, inde querit adiutorium, unde nouit omnium bonorum uenire profectum. Non ergo suis meritis nec humanis actibus, sed misericordie Dei tribuit, quod se ab inimicis ereptam et liberatam esse agnoscit; et non solum liberatam, imo et iam honore uirtutum sublimatam, atque miraculorum fulgore glorificatam. Unde dicit:

 »Exaltasti super terram habitationem meam, et pro morte defluente deprecatus sum.« uidet enim se doctrina fidei et uirtutum signis in mundo clarescere, sed non contenta hoc solo est munere, ita ut nolit amplius aliquid querere; quin potius certat angustias presentis uite precibus honestis superare, et ita ad quietem superne patrie feliciter peruenire.

»Inuocaui Dominum Patrem Domini mei, ut non derelinquat me in die tribulationis mee, et in tempore superborum sine adiutorio. Laudabo nomen tuum assidue, et collaudabo illud in confessione.« Dies enim tribulationis et tempus superborum, presens est uita, ubi boni tribulantur, et impii in superbiam extolluntur. Orat enim sponsa  Christi ut Deus omnipotens Pater Domini sui Iesu Christi se non derelinquat in tempore necessitatis sue, quando superbia inimicorum eam affligere desiderat cruciatu tormentorum, promittitque se nomen eius assidue laudaturam, et collaudare illud in confessione, hoc est in confessione nominis eius usque in finem uite perseuerare; et quasi iam secura sit de impetrato auxilio, sequitur dicens:

»Exaudita est oratio mea; liberasti enim me de perditione, et eripuisti me de tempore iniquo; propterea confitebor, et laudem dicam tibi, et benedicam nomen Domini.« Huic simile est illud quod in sexto psalmo Propheta, cum deprecatus est Dominum ne se in ira argueret, neque in furore  corriperet, turbatum se esse asserens pre ira et inueterasse inter omnes inimicos suos; protinus quasi iam de euasione sua ab inimicis securus exclamat, dicens: »Discedite a me, omnes qui operamini iniquitatem, quoniam exaudiuit Dominus uocem fletus mei, exaudiuit Dominus deprecationem meam, Dominus orationem meam assumpsit .« Sed et hic Ecclesia exauditam orationem suam protestans, ereptam se ab inimicis asserit, et ab iniquitate presentis uite liberatam, ubi magis confusio preualet qua modo spondet se ereptori suo laudem et confessionem perpetuo decantaturam.

»Cum adhuc iunior sum, priusquam oberrarem quesiui sapientiam palam in oratione mea. Ante  tempus postulabam pro illa, et usque in nouissimis inquiram illam.« Post orationem quam ex persona Ecclesie protulit conditor huius operis refert quo modo ab infantia sua quesiuerit sapientiam, et Dominum pro ea petiuerit. Quod autem dicit priusquam iunior esset etate, quesisse illam, ante tempus postulare pro illa, demonstrat se ante errorem pueritie atque adolescentie, et ante tempus iuuenilis etatis illam desiderasse, et a Domino sibi dari instanter postulasse quam usque ad nouissimum promittit se inquisiturum. In multo enim periculo exstat adolescentia, et iuuenilis etas, quia exterioris hominis actus in ea etate maxime preualent: sicut Salomon in Prouerbiis ait: »uiam iuuenis in adolescentia sua se penitus ignorasse ;« et Propheta Dominum deprecatur, ne delicta iuuentutis et ignorantie sue meminerit .« Hinc etiam Philosophi Y litteram humane uite conformantes, sinistram tramitem pueritie et adolescentie, dextram uero apicem fortiori etati adscribunt, quando iam intellectus ualidior reprobat stultitiam sensus prioris. Nam hanc litteram Pythagoras ad exemplum uite humane primus ita instituit, uti uirgula subtilior, que in imo est, incertum statum prime etatis significaret, que adhuc nec uitiis, nec uirtutibus dedita est; biuium autem quod superest ab adolescentia incipit, cuius dextra pars ardua est, sed ad beatam uitam tendens, sinistra facilior, sed ad labem interitumque deducens. De qua sic Persius ait:

 Et tibi cui Samios deduxit littera ramos,
Surgentem dextro monstrauit limite callem.

»Et defloruit tanquam precox uua: letatum est cor meum in ea. Ambulauit pes meus iter rectum: a iuuentute mea inuestigabam eam.« Bene quoque decorem sapientie assimilat precoque uue, ut ostendat iucunditatem apud eum maxime ualere, qui iam ad eam capiendam promptam impendit uoluntatem. Precoque ergo uue inde sunt uocate, quod cito maturescant, et ante omnes sole coquantur: has Greci lagos dicunt, quod current ad maturitatem uelociter, ut lepus; unde ipse dicit: »Qui mane uigilauerint ad me, inuenient me;« et quis melius eam inuenire poterit, quam is qui iter rectum  mandatorum Dei custodit? De quo scriptum est: »Concupiscis sapientiam, serua mandata, et Deus seruabit illam tibi .«

»Inclinaui modice aurem meam et excepi illam, multam inueni in meipso sapientiam, et multum profeci in ea.« Ad perfectionem enim sapientie peruenire non est humani studii, sed muneris diuini. Unde modicum sibi uidetur laborare pro adeptu magne intelligentie, quam Deo donante precepit. Hoc tamen sciendum quod multa distantia est inter studiose querentem et desidiose negligentem. Omnis enim qui petit accipit, et qui querit inuenit, et pulsanti aperietur. Qui autem desidiose agit, lucrum quod adipisci per solertiam potuit, per negligentiam perdit.

 »Danti mihi sapientiam dabo gloriam.« Recte ergo dat gloriam datori omnium bonorum pro dono sapientie sibi concesso, quia tanti muneris possidere largitatem agnoscit non sue solertie, sed diuine gratie. Sed quomodo iustum est ut post perceptum donum intelligentie homo semetipsum exerceat in bona operatione, iste amator diuine sapientie suum exemplum consequenter profert in medium, ut auditor intentus suum imitetur studium.

»Consiliatus sum enim ut facerem illam. Zelatus sum bonum, et non confundar; colluctata est anima mea in illa, et in faciendo eam confirmatus sum.« Attende quod primum dicit se inisse consilium ut faceret illam, deinde boni zelo exardescere, postea animam suam in illa colluctare, et in  faciendo eam se confirmatum esse, et intelligere quod primum est ineundum consilium ut secernatur bonum a malo. Deinde uoluntatem ad hoc uertendam ut id quod bonum est ametur. Postremo studium boni operis adhibendum, et ita ut non paruo tempore sed continuo ac feliciter in eodem conatu permaneat. Sic enim confirmatus ad fructum perueniet sapientie. Unde in Prouerbiis ipsa Sapientia ait: »Meum est consilium, et equitas, mea est prudentia, mea est fortitudo. In uiis iustitie ambulo, in medio semitarum iudicii, ut ditem diligentes me, thesauros eorum repleam .«

»Manus meas extendi in altum, et in sapientia eius luxit anima mea, et ignorantias meas illuminauit. Animam meam direxi ad illam, et in agnitione  inueni eam. Possedi cum ipsa cor ab initio: propter hoc non derelinquar.« Manus extendit in altum, qui precibus piis supernum querit auxilium, in sapientia illius eluxit anima, qui ad illam meditandam beneuola dirigit precordia. Unde in agnitione ipsius inueniet eam, hoc est enim sapientiam inuenire illuminata mente pleniter eam accipere; et quoniam hoc non aliis conceditur donum, nisi illis qui in eius perceptione preparant cor mundum, ideo dicit: »Possedi cum ipsis cor ab initio.« Ac si diceret, »Dilexi eam puro corde ab initio, propterea non derelinquar:« impossibile est enim ut exsecutor uere sapientie derelinquatur ab ea, cum ipsa dicat: »Ego diligentes me diligam, et qui mane uigilauerint  ad me, inuenient me .« Et alibi: »Qui operantur in me, non peccabunt, qui elucidant me, uitam eternam habebunt .«

»uenter meus conturbatus est querendo illam: propterea possidebo bonam possessionem.« Quod dicit uentrem suum conturbatum inquirendo illam, uel hoc insinuat quod in eius meditatione anxium habuerit animum, quia omnis disciplina in presenti amara est; uel hoc intimat quod per eius notitiam ad peccatorum suorum compunctus sit penitentiam. Unde scriptum est: »Qui addit scientiam addit dolorem:« hinc et Ioannes in Apocalypsi narrat, quod angelus daret sibi librum, et diceret ei: »Accipe librum, et deuora illum: et faciet amaricare uentrem tuum, sed in ore tuo erit dulce tanquam mel. Et accepi  libellum de manu angeli, et deuoraui illum: et erat in ore meo tanquam mel dulce. Et cum deuorassem eum, amaricatus est uenter meus .« Sed possidet in hoc bonam possessionem, quando per huiuscemodi conuersionem ad eternam perueniet requiem. »Qui enim conuersus ingemuerit, saluus erit ;« et, »Beati qui lugent nunc, quoniam ipsi consolabuntur .«

»Dedit enim mihi Dominus linguam mercedem meam, et in ipsa laudabo eum.« Bona merces est lingua erudita et boni loquax: quam qui dono Dei habet, Deum recte laudare, et proximum suum rite ualet instruere. Unde per Isaiam dicitur:« Dominus dedit mihi linguam eruditam, ut sciam sustentare eum qui lapsus est uerbo.«

 »Appropinquate ad me, indocti, et congregate uos in domum discipline. Et quid adhuc retardatis, et quid dicitis in his? anime uestre sitiunt uehementer.« Hortatur uir sapiens paterno affectu indoctos atque indisciplinatos homines, ut sine retardatione atque contradictione properent et congregent se in domum discipline, que est Ecclesia, ubi prudentia uera discitur, et morum honestas assidue habetur; nec non et eos arguit et reprehendit, quod dum sitim uerbi Dei patiantur, refrigerium doctrine spiritalis nolint recipere, et quid sibi faciendum sit protinus subiungendo manifestat.

»Aperui os meum, et locutus sum: Comparate uobis sine argento sapientiam, et collum uestrum subiicite iugo eius, et suscipiat anima uestra disciplinam.  In proximo est enim inuenire eam.« Mercimonium optimum est, ubi deuotio hoc promereri ualet, quod pecuniarum grandis impensa impetrare non potest; qui ergo intente discit, et disciplinabiliter uiuit, donum celestis sapientie ueraciter obtinebit. Huic sententie simile est illud Isaie, quo dicit: »Omnes sitientes uenite ad aquas: et qui non habetis argentum, properate, emite, et comedite. uenite, emite absque argento et absque ulla commutatione uinum et lac. Quare appenditis argentum non in panibus, et laborem uestrum non in saturitate? Audite audientes me, et comedite bonum, et delectabitur in crassitudine anima uestra .« Spreto igitur illo argento et pecuniis, quibus aquas  Domini emere non possumus, pergamus ad eum qui tenens calicem sacramenti discipulis loquebatur: »Accipite et bibite, hic est sanguis meus qui pro uobis effundetur in remissionem peccatorum .« Quod uinum miscuit, et sapientia in cratere suo omnes stultos seculi, mundique sapientiam non habentes prouocans ad bibendum, et non solum uinum emamus, sed et lac: quod significat innocentiam paruulorum. De quo lacte dicebat et Paulus: »Lac uobis potum dedi, non solidum cibum .« Et Petrus: »Quasi modo nati paruuli rationabile lac desiderate .« Unde et Moyses, uinum et lac in Christi intelligens passionem mystico sermone testatur: »gratiosi oculi eius a uino, et candidi dentes eius a lacte .« Ergo non iuxta  abundantiam ipsam et delicatos cibos, et crassitudinem corporis, auesque phasides, et crassas turtures, mulsum merum, uxorum pulchritudinem, examina liberorum. Dominus anime pollicetur, sed illas delicias ad quos nos mystice prouocat, dicens: »Delectare siue deliciis fruere in Domino, et dabit tibi petitiones cordis tui .« Et alibi: Credo uidere bona Domini in terra uiuentium .« Et in alio psalmo: »Benedic, anima mea, Domino, et omnia interiora mea nomini sancto eius .« Qui implet in bonis desiderium tuum. Denique infert: »Audite me, et uiuet anima uestra.« Omnium bonorum promissio uita est sempiterna.

»uidete oculis uestris, quoniam modicum laboraui,  et inueni mihi multam requiem. Assumite disciplinam in multo numero argenti, et copiosum aurum possidete in ea.« Bonum studium quod mediocriter impensum eternum promerebitur premium.  Pretiosior est ergo disciplina ecclesiastica multo numero argenti et copiosa possessione auri, quia hec eternas preparat delicias, ista autem paruo, et in breui penitus deficiunt tempore: mundus enim transit et concupiscentia eius. Qui autem facit uoluntatem Dei manet in eternum.

»Letetur anima uestra in misericordia eius, et non confundemini in laude ipsius.« Pulchre hortatur animam letari in misericordia Dei, quia magna alacritas est cordis, dum recordatur misericordiam superni iudicis, »Beneplacitum est enim Domino super timentes eum, et in eos qui sperant in misericordia eius .« »Et non confundemini, inquit, in laude ipsius.« Non confundetur quisquam in laude Domini, sed ille qui ingratus  dono, Deo negligit referre gratias ipsi. Dicit enim Psalmista: »Uniuersi qui te exspectant, Domine, non confundentur .« Confundentur iniqui facientes uana. Quali autem clausula artifex iste in fine opus suum concludat, audiamus. »Operamini opus uestrum ante tempus, et dabit uobis mercedem uestram in tempore suo.« Huic sententie canon totius diuine legis concordat, et hoc resonat, hoc docet hocque hortatur, ut dum tempus habemus, semper bono operi insistamus, quatenus in tempore opportuno, iustissimo iudice retribuente, eternam mercedem pro hoc accipiamus. Taliter Ecclesiastes librum suum concludit, dicens: »Finem loquendi, omnes pariter audiamus. Deum time, et omnia mandata eius obserua: hoc est  enim omnis homo, et cuncta que fiunt, adducet Deus in iudicium pro omni abscondito, siue bonum siue malum sit .«







BEATI RABANI MAURI FULDENSIS ABBATIS ET MOGUNTINI ARCHIEPISCOPI COMMENTARIA IN LIBROS MACHABAEORUM.



PROLOGUS. AD LUDOuICUM REGEM FRANCIAE.


 Domino excellentissimo, et in cultu Christiane religionis strenuissimo, LUDOuICO regi, RABANUS, uilissimus seruorum Dei, in Domino dominorum perpetuam optat salutem

Cum sim promptus animo ad parendum atque seruiendum uestre uoluntati, quotidie cogito quid honorificentie uestre gratum exhibeam, ut mei memoria sedulo apud uos maneat, et deuotio mentis mee erga obsequium uestrum appareat: unde  grandis questionis mihi angustia in animo uersatur, cogitanti quid potissimum reuerentie uestre offeram, quando alii iuxta id quod sibi condecet, et opulentia rerum uires illis ministrat, multiplicia munera uobis deferunt. Ego autem ita per me hoc non efficere posse sentio, sed tamen uacuus a munere penitus non ero, quia iuxta paupertatem uirium mearum et ingenui tenuitatem ea que in meditatione sanctarum Scripturarum elaboraui, offerre decerno.  Que licet non sint condigna prudentie uestre, tamen credo non sunt ubique spernenda. Preterito siquidem anno transmisi uobis tractatum in Danielem prophetam, quem non solum ex dictis maiorum, quin et ex nostre paruitatis sensu feceram. Nunc uero quia tempus est illud quo Romana Ecclesia constituit libros Machabeorum legi in Ecclesia, eorumdem librorum expositionem, quam ante annos aliquot, rogantibus amicis, sensu historico simul et allegorico dictaueram, Excellentie uestre defero; ut si aliquando sensum mysticum meis uos dignoscere delectet, habeatis in promptu quo illum explicitum inuenire ualeatis: non dico ualde diserte et oratione rhetorica, sed lucido sermone et catholica fide. uos quoque si quid in predicto  opere reperiatis uobis gratum et rite prolatum, eius gratie hoc deputetis a quo est omne bonum; si quid autem minus recte uel inconuenienter positum uobis ibidem uideatur, imperitie mee magis deputetis quam malitie, qui quandiu in hoc corpusculo uixero, in Christi seruitio, prout possibilitas fuerit, laborare contendo. Ipsius enim est misericordie, ut qui mihi in animo hoc dedit, nunc ipsum me bono opere faciat consummari, de quo Propheta ait: Prope est Dominus omnibus inuocantibus se in ueritate, et non derelinquit omnes qui sperant in se. Diuinitas Domini nostri Iesu Christi diu uos hic incolumes et legis Dei ueritatem amantes ad multorum salutem custodiat, et post huius uite cursum ad ueram et eternam beatitudinem peruenire concedat.



PROLOGUS ALTER.


 Reuerendissimo, et omni caritatis officio dignissimo, GEROLDO, sacri palatii archidiacono, RABANUS, uilis seruorum Dei seruus, in Christo, salutem.

Memini me in palatio uangionum ciuitatis constitutum tecum habere sermonem de eminentia sanctarum Scripturarum, et de difficultate diuinarum historiarum, in quibus non solum per aliquanta loca propter uarietatem rerum et situm prouinciarum obscurus est sensus, quin et per tropos figurarum occultus est intellectus; et quia eodem tempore commentarios in libros Regum nuper a nobis editos uenerabili abbati, Hilduino tradideram, tu quidem paruitatem meam exhortatus es quatenus in libros atque Machabeorum commentarios iuxta uestigia maiorum pari studio conderem. Feci  quantum potui, et prioris libri expositionem, Ludouico regi editam, dedi; sequentis uero tue sanctitati tradendum reseruaui, ut petitio tua non esset uana, neque haberes me suggillandum quod tibi roganti nollem conferre quod aliis gratis contulerim. Proinde quia iam confectum opus habes, utere eo sicut decet seruum Christi cum communione multorum; et quod  solus impetraueras, ad plurimorum utilitatem peruenire facias. De cetero quoque uolo sanctitatem tuam scire quod ipsum opus ideo partim de diuina historia, partim de Iosephi Iudeorum historici traditione, partim uero de aliarum gentium historicis contexui, ut quia non tantum gentis Iudee ac principum eius, sed et aliarum gentium similiter in ipso libro mentio fit, ex multorum librorum collatione ueritas sacre historie pateat, et sensus narrationis eius lectori lucidior fiat. Tu uero, si quid in memorato opere tibi gratum atque utile inueneris, largitor omnium bonorum mihi gratias referat; si quid autem reprehensibile in eo esse prospexeris, nostre infirmitati et imperitie deputes et apud clementem iudicem ueniam impetrari nobis per sacras orationes  festines, sicque optimo largitori dignum honorem et fragili opifici opportunum conferes solatium. Fraternitatem tuam diuina maiestas prosperis successibus pollentem et eterne beatitudinis gaudia promerentem omni tempore nostri memorem conseruare dignetur.



IN LIBRUM PRIMUM.



CAPUT PRIMUM. De Alexandro filio Philippi, de Antiocho radice peccati,  de ciuitate Ierosolyma exusta; multi ex Isrel consenserunt edicto regis sacrificando idolis: lex exusta est, multi ex Isrel trucidantur.

Et factum est, postquam Alexander Philippi Macedo, qui primus regnauit in Grecia, egressus de terra Cethim, percussit Darium regem Persarum, constituit prelia multa. Initium libri Machabeorum simile est principio libri Ezechielis prophete, ubi scriptum est: Et factum est in trigesimo anno, in quarto mense, etc. Unde primum nobis questio oritur cur is qui adhuc nichil dixerat, ita exorsus est, diens:  Et factum est postquam percussit Alexander, etc. Et namque sermo coniunctionis est, et scimus quod  non coniungitur sermo subsequens nisi sermoni precedenti; qui ergo nichil dixerat, cur dicit: Et factum est, cum non sit sermo cui hoc quod incipit subiungatur? Qua in re intuendum est quia sicut nos corporalia, sic prophete et scriptores diuinorum librorum sensu spiritualia aspiciunt, eisque et illa sunt presentia que nostre ignorantie absentia uidentur; unde fit ut in mente prophetarum ita coniuncta sint exterioribus interiora, quatenus simul utraque uideant, simulque in eis fiat et intus uerbum quod audiunt, et foris quod dicunt. Patet igitur causa  cur qui nichil dixerat inchoauit dicens: Et factum est; deinde subiungit: Postquam percussit Alexander Philippi Macedo, qui primus regnauit in Grecia, egressus de terra Cethim, Darium Persarum regem et Medorum. Itaque Alexandrum, Philippi et Olympiadis filium, Darium regem Persarum atque Medorum occidisse omnibus manifestum est. Quod et Daniel in uisione sua, qua hircum caprarum arietem uentilantem cornibus contriuisse describit, euidenter expressit. Sed queritur quomodo dicatur Alexander primus regnasse in Grecia, cum multi ibidem in diuersis locis ante regnasse reperiantur; multo enim ante Argiuis, Atheniensibus, Lacedemoniis, Corinthiis et Lydis reges prefuerunt. Nec uero in Macedonia primus rex Alexander esse inuenitur, sed uicesimus  quartus: primus rex enim Macedonum Caraunus erat, eo tempore quo Hebreorum Iuda Azarias, qui et Ozias, rex fuit , et Hebreorum Isrel rex Ieroboam . Latinorum quoque Procas Syluius, et Lacedemoniorum Calcamenes, Corinthiorumque Alexander, et Atheniensium Thespites; sed ideo primus regnasse dicitur in Grecia Alexander, quia ceteris regibus antea in singulis partibus regnantibus, primus ipse et solus in tota Grecia regnauit. Nam subuersis Thebis, in Persas arma corripiens apud Gangem fluuium inito certamine Darii duces superauit, et ad extremum ipsum percussit arietem, et duo eius cornua confregit, Medos ac Persas, misitque eum sub pedibus suis et utrinque cornu suo subiugauit imperio. Quod autem  dicitur egressus de Cethim, de ipsa Grecia significat. Sethim enim fuit de posteris Ne, hoc est, filius Iauan, filii Iaphet, filii Ne, et Sitammam [Ms., Cithiman] insulam habuit, que nunc dicitur Cyprus, ut Iosephus testis est, et ab ea omnes insule et maritima loca Cethim Hebraice nominantur. Legamus uarronis de Antiquitatibus libros et Sisinnii Capitonis et Grecum Flegonta ceterosque eruditissimos uiros, et uidebimus omnes pene insulas et totius orbis littora et terras mari uicinas a Grecis accolis occupatas, qui ab Amano [Ms., Damano] et Tauro montibus omnia maritima loca usque ad Oceanum possedere Britannicum.

Constituit, inquit, prelia multa, et omnium obtinuit munitiones, et interfecit reges terre, et accepit spolia  multitudinis gentium, et siluit terra in conspectu eius. Ergo Alexander Magnus, sicut tradunt historici, post Darii mortem Hyrcaniam Macidosque [Ms., Hyrcanos ac Gyrodomanos] subegit; post hec Parthorum pugnam aggressus est, quos diu renitentes deleuit propemodum antequam uicit. Inde Thraces [Drangas] Euergetes, Parymas, Parxammenos, Hydaspios ceterosque populos qui in Caucasi radice morabantur subegit, urbe ibi Alexandria super amnem Tanaim constituta. Sed humani sanguinis inexsaturabilis, siue hostium, siue etiam sociorum, recentem tamen semper sitiebat cruorem. Itaque pertinaci impetu in bella procurrens Cherasinos et Dracas [Ms., Choroasinos et Aciatos] indomitam  gentem, in deditionem accepit; Callisthenem philosophum, sibique apud Aristotelem condiscipulum, cum plurimis aliis principibus, quod eum, deposito salutandi more, ut dominum non adoraret, occidit. Post hec Indiam petit, ut Oceano ultimoque Oriente finiret imperium, Nisam urbem adiit, Dedalos montes, regnaque Cleophidis [Ms., Deophylis] regine expugnauit; que cum se dedisset, concubitu regio regnum redemit. Peragrata perdomitaque Alexander India, cum ad saxum mire asperitatis et altitudinis, in quod multi populi confugerant, peruenisset, cognouit Herculem ab impugnatione [expugnatione] eiusdem saxi terremotu prohibitum. Aemulatione permotus, ut Herculis acta superaret, cum summo labore ac periculo saxo potitus, omnes loci eius  gentes in deditionem accepit. Cum Poro, fortissimo Indorum rege, cruentissimum bellum gessit. Postea, cum Orientales populos singularum prouinciarum non sine cruenta uictoria cepisset, conscensis nauibus, cum Oceani littora peragraret, ad urbem quamdam cui Ambiger [Ambira] rex preerat, peruenit. Sed in expugnatione ciuitatis magnam partem exercitus sagittis hostium, ueneno illitis, amisit; ac post herba que per somnum [somnium] sibi ostensa est, in potum sauciis data, cum reliquis subueniretur, urbem expugnauit et cepit. Postquam circum actam [Post quasi circumacta meta] ad Oceanum et Indum flumen ingressus, Babyloniam celeriter rediit, ubi eum cum exterritarum totius orbis prouinciarum legati exspectarent, hoc est Carthaginensium et totius  Africe ciuitatum, sed et Hispanorum, Gallorum, Sicilie Sardinieque, plurime preterea partes Italie. Tantus timor in summo Oriente constituti ducis populos ultimi Occidentis inuaserat, ut inde peregrinam cerneres toto mundo legationem, quo uix crederes peruenisse rumorem; unde bene scriptum est: Et siluit terra in conspectu eius, quia nullus ei rebellare audebat.

Et congregauit uirtutem et exercitum fortem nimis. Deuictis ubique gentibus undique thesauros et opes earum Alexander abstulit, unde eo mortuo satellites atque milites eius propter opum magnitudinem quas congregatas habebat, ac ob potentiam regni, ab inuicem dissentiebant, sicut Pompeius Trogus eiusque abbreuiator Iustinus in libris Historiarum suarum ostendunt,  scribentes quod, defuncto Alexandro, in thesauris eius quinquaginta millia talenta auri reperta sunt, et in annuo uectigalis tributo tricena millia. Denique Alexander, inter pericula preliorum Dei nutu seruatus, ad extremum cum in Babylone urbe moraretur, per insidias Medorum interfectus est, et maxime factione Antipatris ducis eius, qui per Cassandrum filium suum eum ueneno exstinxit, sicut predictus Pompeius Trogus narrat, dicens quod cum Babylonem reuertenti [reuersus] multis diebus otio datis, intermissum olim conuiuium solerter [solemniter] Alexander institueret, totusque in letitiam effusus cum diei noctem peruigilem iunxisset, recedentem iam a conuiuio medicus Thessalus, instaurata  comessatione, et ipsum ac sodales eius inuitauit, ubi accepto poculo media potione repente uelut telo confixus ingemuit, elatusque a conuiuio semianimis ita cruciatus est, ut ferrum in remedia posceret, tactumque hominum uelut uulnera indolesceret. Reuera autem insidie fuerunt: nam memoratus Antipater, cum carissimos amicos suos interfectos uideret ab Alexandro, seque magnis rebus in Grecia gestis non tam gratum apud regem quam inuidiosum esse, a matre quoque eius Olympiade uariis se criminationibus uexatum, ad occupandum regem Cassandrum filium dato ueneno subornat, qui cum fratribus Philippo et Iolla ministrare regi solebat. Cuius ueneni tanta uis fuit, ut non ere, non ferro, non tegla [testa] contineretur, nec aliter ferri nisi in ungula  equi potuerit, premonito filio ne alicui quam Thessalo et fratribus crederet. Hac igitur causa apud Thessalum paratum repetitumque conuiuium est; Philippus et Iollas, pregustare ac temperare potum regis soliti, in aqua frigida uenenum habuerunt, qua pregustata eam potioni supermiserunt. Quarta die Alexander indubitatam mortem sentiens, agnoscere se fatum domus maiorum suorum ait: nam plerosque Aeacidarum intra tricesimum annum defunctos. Tumultuantes deinde milites et insidiis perire regem suspicantes ipse sedauit, eosque omnes, cum prolatus in editissimum locum urbis esset, ad conspectum suum admisit, osculandamque dexteram suam flentibus porrexit. Cumque lacrymarentur omnes, ipse non sine lacrymis tantum, uerum sine  ullo tristioris mentis argumento fuit, ut quosdam impatientius dolentes consolatus sit, quibus mandata ad parentes eorum dedit, adeo sicut in hoste, ita et in morte inuictus ei animus fuit. Cum deficere eum amici uiderent, querunt quem imperii faciant heredem; respondit, Dignissimum. Tanta illi magnitudo animi fuit, ut cum Herculem filium, cum fratrem Arideum, cum Roxanem uxorem pregnantem relinqueret, oblitus necessitudinum, dignissimum nuncuparit heredem: prorsus quasi nefas esset uiro forti alium quam uirum fortem succedere, aut tanti regni opes aliis quam probatis relinqui. Hac uoce ueluti bellicum inter amicos tonuisset [cecinisset], aut malum discordie misisset, ita omnes in emulationem consurgunt et ambitionem uulgi tacito sermone  et fauorem militum querunt. Sexta die preclusa uoce exemptum digito annulum Perdicce tradidit, que res gliscentem amicorum dissensionem sedauit. Nam etsi non uoce nuncupatus est heres, iudicio tamen electus esse uidebatur. Decessit Alexander mense uno, annos tres et triginta natus. Hec autem quia in historia Machabeorum regni Alexandri mentio facta est, ideo ex libris gentilium interposui, ut lector agnosceret non frustra uirtutem Alexandri enarrari, sed magnanimitate atque actione ipsum esse principium [precipuum]. Quod autem dicitur Alexander diuisisse regnum suum, cum adhuc uiueret, pueris suis, qui secum erant in iuuentute nutriti, non tam ipse hoc diuisit, quam illis diuidendum reliquit.  Igitur Alexander per duodecim annos trementem sub se orbem oppressit. Principes uero eius quatuordecim annis dominati sunt, et uelut opimam predam a magno leone prostratam auidi discerpsere catuli; seque ipsos inuicem in rixam incitatos prede emulatione fregerunt. Itaque Ptolomeo prima Aegyptus et Africe Arabieque pars sorte prouenit. Confinem huic et prouinciam Syriam Laomedon Mityleneus, Ciliciam Philotas cum filio et Illyrios accipiunt [Ciliciam Philotas, Philo Illyrios accipiunt]. Medie maiori Acropatus, minori Alceta frater Perdicce [minori socer Perdicce] preponitur. Susiana gens Sino, Phrygia maior Antigono Philippi filio assignatur; Lyciam et Pamphyliam Nearchus, Cariam Cassander, Lydiam Menander sortiuntur. Leonantius minorem  Phrygiam accepit. Thracia et regiones Pontici maris Lysimacho, Cappadocia cum Paphlagonia Eumeni datur; summa castrorum Seleuco Antiochi filio cessit; stipatoribus regis satellitibusque Cassander filius Antipatri preficitur. In Bactriana ulteriore et Indie regionibus prefecti priores, qui sub Alexandro esse ceperunt, permanserunt. Seres, inter duos amnes Hydasphem et Indum constitutos Taxilles habuit. In colonias in Indiis conditas Phyton Agenoris filius mittitur. Parapamenos fines Caucasi montis Apiarches accepit. Aracussi Gedrosique Fibnuti [Sibyrtio] decernuntur. Dranceos et Raneos Stantano, Bactrianos Auriota [Amyntas] sortitur, Sechodianos etc. [Sogdianos Scytheus,] Nicanor Parthos, Philippus Hyrcanos, Fratafernes Armenios, Neoptolemus  Persas, Pencestes Babylonios, Arthous Pelasgos, Archesilaus Mesopotamiam aggressi [adepti] sunt. Sed tamen inter cetera hec regna quatuor tantum eminebant, hoc est Aegypti, quod tenebat Ptolomeus Lagi filius; Macedonum, quod Philippus, qui et Arideus, frater Alexandri, possedit; Syrie et Babylonis, quod Seleuchus Nicanor sibi uindicauit; Asie, quod tenuit Antigonus, sicut in uisione Danielis premonstratum est, quod fracto uno cornu maiore in capite hirci illius insignis, orta sunt pro eo quatuor cornua minora pro eo immota. Unde sequitur:

Et obtinuerunt pueri regnum unusquisque in loco suo. Decedente igitur Alexandro Magno totum corpus regni Macedonum, quod ipse non sine grandi labore coadunauerat, pueri eius per tyrannidem diripuerunt  et multis atque grauibus preliis dilaniauerunt, sicut in historiis gentium copiosissime scriptum inuenitur. Sed ex iis plurimis omissis scriptor presentis historie ad Antiochum Epiphanem peruenit, qui plurima in Iudeos commisit mala, et locum sanctum polluit ac legem profanauit; de quo sequitur: Primus itaque post Alexandrum Magnum regnauit Syrie Seleucus, cognomento Nicanor, annis triginta duobus; secundus, Antiochus, qui uocabatur Sother, annis decem et nouem; tertius, Antiochus, qui uocabatur Theos, regnauit annis quindecim; Quartus, Seleucus, qui cognominatus est Gallerius [Gallinicus] filius Antiochi, annis uiginti; quintus. Seleucus Ceraunus, filius Seleuci Gallerii [Gallinici],  annis tribus; sextus, Antiochus Magnus, quem Scriptura hic Antiochi illustris dicit esse patrem, qui frater erat Seleuci Cerauni et filius Seleuci Gallinici, regnauit annis triginta sex; septimus, Seleucus, qui et Philopator cognominatus est, annis duodecim; post quem Antiochus Epiphanes, qui et preclarus siue nobilis dicitur, frater Seleuci Philopatoris et filius Antiochi Magni, annis undecim, de quo modo Scriptura narrat, quod ex eis exierat radix peccatrix Antiochus illustris, filius Antiochi regis, qui fuerat Rome obses. Qui merito radix peccatrix dicitur, cum stirps inutilis ad peccata procliuis et ad impietatem erat promptissimus, sub quo legis Dei persecutio et Machabeorum bella narrantur. Colligitur enim omne tempus regni Grecorum a primo  anno Seleuci Nicanoris usque ad initium regni Antiochi Epiphanis anni centum triginta septem.

In diebus illis exierunt ex Isrel filii iniqui, et suaserunt multis, dicentes: Eamus et disponamus testamentum cum gentibus. Greca ac Romana narrat historia quod Antiochus Epiphanes contra Ptolomeum Philopatrem [Philometorem] Cleopatre sororis sue filium, cuius ipse auunculus erat, dolos construxerit, et eum regno Aegypti priuarit; et cum post mortem Cleopatre Alanicus eunuchus, nutritius Philometoris, et Leneus Aegyptum regerent et peterent Syriam, quam Antiochus fraude occupauerat, ortum est inter auunculum et puerum Ptolomeum prelium. Cumque inter Pelusium et montem Cassium  commisissent, uicti sunt duces Ptolomei: porro Antiochus, parcens puero et amicitias simulans, ascendit Memphis, et ibi ex more Aegypti regnum accipiens puerique rebus prouidere se dicens cum modico populo totam Aegyptum subiugauit, et abundantes atque uberrimas ingressus est ciuitates, fecitque quod non fecerunt patres eius et patres patrum illius, sicut in Daniele de eo scriptum est. Nullus enim in regno Syrie ita uastauit Aegyptum, et omnes diuitias eorum dissipauit, et tam callidus fuit, ut prudentes cogitationes eorum qui duces pueri erant sua fraude subuerteret.

Et conuertit Antiochus postquam percussit Aegyptum in centesimo et quadragesimo tertio anno, et ascendit Hierosolymam in multitudine graui. Consequenter  ergo de eodem rege in predictis historiis narratur quod postquam reuersus est expulsus ab Aegyptiis, uenisse eum in Iudeam, hoc est aduersus testamentum sanctum, et spoliasse templum et aurum tulisse quamplurimum, positoque in arce presidio Macedonum, reuersum in terram suam et post biennium rursum contra Ptolomeum exercitum congregasse ad austrum. Cumque duo fratres Ptolomei, Cleopatre filii, quorum auunculus erat Antiochus, obsiderentur Alexandrie, legatos uenisse Romanos, quorum unus Marcus Publius Letias, cum eum stantem inuenisset in littore, et sanatusconsultum dedisset quo iubebatur ab amicis populi Romani recedere et suo imperio contentus esse, et ille  responsum ad amicorum concilium detulisset, orbem dicitur fecisse Marcus in arenis baculo quem tenebat manu, et circumscripsisse regem atque dixisse: Senatus et populus Romanus precipiunt ut in isto loco respondeas quid consilii geras. Quibus dictis ille perterritus, ait: Si hoc placet senatui et populo Romano, recedendum est hinc; atque ita statim mouit exercitum. Iis consentanea Iosephus conscripsit, quod reuersus propter Romanorum timorem ab Aegypto rex Antiochus Hierosolymam duxerit exercitum; quo perueniens anno centesimo quadragesimo tertio post regnum primi Seleuci, centesima quinquagesima tertia olympiade, die uicesimo et quarto mensis Casleu, quem Macedones Apelleon nominant, ceperit eam sine resistentia cuiuspiam, aperientibus  ei portas iis qui uoluntati eius consentiebant, ingressusque ciuitatem Hierosolymorum multos interemit sibi contraria sapientes, nec non et eos qui portam aperientes ciuitatem Dei tradiderunt, propter templi diuitias interfecerit, multasque auferens ab eo pecunias ad Antiochiam reuersus sit. Postquam autem spoliauit templum, ita ut uasa Dei et lucernas aureas asportaret, et aram auream, et mensam, et sacrarium, neque de uelis abstinuerit, que ex bysso et cocco erant, et exhauriens aurum et thesauros, nichil penitus derelinquens ad maximum Iudeos luctum propter hec usque perduxerit. Namque et quotidianas immolationes quas Deo secundum leges offerebant celebrare prohibuit; deperdens autem totam ciuitatem, quosdam interfecit, alios captiuos  cum filiis et uxoribus deduxit, ita ut numerus multitudinis captiuorum usque ad decem millia existere uideretur.

Mystice autem Antiochus hic, qui intrauit in terram sanctam cum superbia, et deuastauit templum, et locum sanctum polluit superstitione gentili, typum tenet Antichristi, qui contra Ecclesiam Christi bellum crudeliter gerit, et animas credentium, que uere templum Dei sunt, errore suo polluere contendit; de quo in Danielis prophetia  sub figura istius Antiochi ita scriptum est: Cor eius aduersus testamentum sanctum, et faciet, et reuertetur in terram suam. Statuto tempore reuertetur, et ueniet ad austrum, et indignabitur contra testamentum sanctuarii, et faciet, reuerteturque, et cogitabit aduersus eos  qui dereliquerunt testamentum sanctuarii. Et brachia ex eo stabunt, et polluent sanctuarium fortitudinis, et auferent iuge sacrificium, et dabunt abominationem in desolationem. Et impii in testamentum simulabunt fraudulenter, populus autem sciens Deum suum, obtinebit et faciet, etc. Nulli dubium est quin hec que sub Antiocho Epiphane in imagine precesserunt, hoc est ut rex sceleratissimus persecutus sit populum Dei, seuitiam prefiguret Antichristi, qui Christianum populum persequetur, qui indignabitur contra testamentum Dei, et cogitabit aduersus illos quos uult Dei legem relinquere, polluetque sanctuarium Dei, homines uidelicet ad imaginem Dei creatos diuersis uitiis corrumpendo; auferet iuge sacrificium  quando hostiam laudis Christo Dei Filio offerre in Ecclesia prohibebit; abominationem desolationis in loco sancto statuet, quando diuinum cultum a Christianis sibi extorquebit exhiberi, ita ut in templo Dei sedens, ostendat se tanquam ipse sit Deus, unde multi nostrorum putant ob seuitie et turpitudinis magnitudinem Domitianum siue Neronem Antichristum fore: sed licet ipsi Antichristi fuerint, duantum ad eius corpus pertinet, et membra ipsius sunt, tamen ipse omnium in quorum caput iuxta finem mundi uenturus est, quando, iuxta ueritatis sententiam, erit tribulatio talis, qualis non fuit ab initio mundi usque modo, nec fiet postea . uerum, iuxta Ioannis uocem, Antichristi iam multi sunt , per que membra sua idem malignus  hostis iam mysterium operatur iniquitatis, per hereticos uidelicet, schismaticos atque paganos, et seducit multos, tunc etiam, si fieri potest, ipse scandalizat electos, quia soluetur Satanas de carcere suo, et totum furorem suum, quantum permittitur, in Christicolas perfundet [effundet]. Tollit ergo Antiochus de Hierusalem altare aureum, quando eos qui perfectiores esse uidebantur, et pro populi statu non mediocriter Dominum exorare, suasu maligno euellit de Ecclesia. Tollit et candelabrum luminis et uniuersa uasa eius, quando eos qui predicationis officio fungebantur, et ueluti luminaria per diuersas species dogmatum in populo Dei lucere debuerunt, siue per metum, siue per cupiditatem terrenam de ordine suo precipitauit. Tollit ergo mensam propositionis  ac uasa eius quando Scripturas sacras cum iniqua interpretatione confundere per hereticos satagit, et eos qui in meditatione legis Dei, uelut uasa mense Dei ac panes propositionis commanere uidebantur, astutia nequitie sue corrumpere atque in errorem seducere contendit.

uelum quoque et coronas, et ornamentum aureum quod in facie templi erat, idem antiquus hostis tollit, et comminuit omnia, quando litteram legis Dei, in qua sapientia diuina ac mysteria celestia latent, et ubi corona perpetue mercedis et bene laborantibus, et precepta Dei seruantibus, in regno celesti ac claritate perpetua percipienda promittitur, contritis sententiis ac sensu deprauato in alienum intellectum conuertit, animas sibi obedientes hoc  modo decipit. Nam aurum argentumque et thesauros occultos nichil aliud intelligo quam eloquii uenustatem ac sensuum puritatem cum thesauro uirtutum que occultis cordibus apud fideles collocantur; hec omnia diabolus de regno Christi auferre molitur, cum possessores eorum, his bonis spoliatos, in barathrum sue perditionis secum trahere conatur. Hinc quotidie planctus, gemitus in Ecclesia, nascitur, cum de casu proximorum per compassionem cetus fidelium non mediocriter contristatur. Unde sequitur: Et fecit cedem magnam hominum, et locutus est in superbia magna, et factus est planctus magnus in Isrel. Omnis dignitas, atque omnis etas, atque omnis sexus dolet tumultuante persecutore, quia  nulla persona immunis est a persecutione, gemitque quisque tam pro tranquillitatis detrimento quam etiam de fide cadentium damno, quia, sicut Paulus ait : Sollicita sunt in Christi corpore pro inuicem membra, et si patitur unum membrum, compatiuntur omnia membra; unde et idem Apostolus scribens contra eos qui uanam gloriam amabant, enumeratis laboribus suis quos ipse corporaliter sufferebat, subiunxit, dicens : Preter illa que intrinsecus [extrinsecus] sunt, instantia mea quotidiana, sollicitudo omnium Ecclesiarum. Quis infirmatur, et ego non infirmor? Quis scandalizatur, et ego non uror? Si gloriari oportet, que infirmitatis mee sunt gloriabor. Et alibi: Gaudete autem cum gaudentibus, cum flentibus flete,  idipsum inuicem sentientes; non alta sapientes, sed humilibus consentientes.

Et post duos annos dierum misit rex principem tributorum in ciuitates Iude. Diximus superius quod Antiochus teneret typum Antichristi; idem similiter persecutionis [perditionis] filius hoc in loco princeps tributorum accipi potest, quem princeps huius mundi et rector tenebrarum harum diabolus ad hoc incitat, ut in ciuitatibus Iude, hoc est in Ecclesiis Christi, tributum peccatorum sibi soluere exigat; tamen cum hoc non ubique uim agendo persecutionum expostulat, sed aliquando tormentis, aliquando blandimentis, aliquando minis et aperta seuitia, aliquando fraude et dolo. Unde scriptum est: Locutus est ad eos uerba pacifica in dolo. Sed qui crediderit,  sibimet persecutionem preparat; agit enim hoc idem hostis nefandissimus suasu maligno signis atque prodigiis mendacibus, ut eum homines deum esse credant, et diuinum cultum illi exhibeant. Qui ergo sibi credunt, hos in anima spiritualiter occidit; qui autem resistunt corporali cruciatu eos affligit. Unde euenit, quod cum magno dolore mentis legendum est, ut perdat populum multum ex Isrel, cum plurimos de Christiana religione in apostasiam conuertit: accipit spolia ciuitatis, cum ornamenta ecclesie tollit; succendit eam igne, cum persecutione deuastat; destruit domos eius et muros in circuitu, cum plebes credentium dissipat ac defensores eorum, hoc est doctores, enecat, captiuasque ducit mulieres, et natos, et pecora, quod illi qui mollitiem animi  habent, et pueri sunt sensibus ac carnalibus desideriis seruientes, more brutorum animalium uiuunt, captiuitati ac laqueo antiqui hostis maxime patent, deuastatis ecclesiis Christi, et dispersis propter persecutionem ministris ipsius, hostis malignus in loco eorum artem impietatis erigere, et blasphemos cultores substituere molitur, quatenus, si possibile sit, per prauos homines nomen Christianum, quod solum in orbe preualuit, funditus deleatur, et diaboli uoluntas in pollutione idolorum et multiplicitate peccatorum expleatur. Unde sequitur:

Et effuderunt sanguinem innocentem per circuitum sanctificationis, et contaminauerunt sanctificationem, etc. Habitatores Hierusalem fugiunt quando,  persecutione feruente, alii corporaliter fugiunt ut non scandalizentur; alii mente fugiunt, et graue scandalum in animabus suis patiuntur, alii in confessione Christi usque ad mortem perseuerant, et liberi a persecutorum manibus in celos effugiunt ut remunerentur; fitque terra sancta habitatio exterorum, quando membris Christi per martyrium coronandis, in toto mundo multiplicatur numerus persecutorum: dies festi eius conuertuntur in luctum, quando ritus celeberrimus religionis Christiane non permittitur habere sui fulgoris ornatum; et sabbata eius in opprobrium, et spes quam habent in futura animarum requie aboletur, uel ab hoste deluditur fidelium. Secundum gloriam eius multiplicata est ignominia eius. Fedatur enim gloria Ecclesie fidelium ignominia,  quando inimico dominante gloria celestium sacramentorum et honestas diuinorum officiorum impiis blasphemantibus maximum sustinet opprobrium.

Et scripsit rex Antiochus omni regno suo ut esset omnis populus unus, et relinqueret unusquisque legem suam. Scriptum et Epistola spiritualis Antiochi, philosophi sunt gentilium heretici atque schismatici Christianorum, qui ueritatem legis Christi atque statutum catholice fidei subuertere cupiunt, quibus dolor est cultus diuinus et religio Christiana: sed quo magis per errorem student sibi homines adunare, eo magis faciunt illos ab inuicem discordare, quia nec ipsi inter se inuicem concordant, sed uariis sectis dissentientes discrepant, et ideo minus se obsequentes et in unitate consociare preualent.  Inter superbos enim, Scriptura teste, semper iurgia sunt, et, iuxta ueritatis sententiam, Omne regnum in se ipsum diuisum desolabitur, et domus super domum cadet. Mandant libri et epistole Antiochi in Hierusalem et in ciuitatibus Iude ut sequerentur leges gentium, quare et definiant holocausta, et sacrificia et placationes facere in templo Dei: quia maxima cura maximumque studium est hereticis atque paganis ut in ecclesia Christi cultum diuinum seu confundant seu penitus exstinguant, ne sinceritas recte fidei, que per dilectionem operatur, in ara cordis credentis gratum holocaustum Deo offeratur, nec sacrificia mystica corporis et sanguinis Domini cum sacra fidelium oratione atque placatione bonorum actuum in uero templo Dei omnium creatori et  bonorum omnium largitori digne exhibeantur; prohibeantur celebrari sabbatum, quia negant in celesti regno sanctarum requiem futurum esse animarum. Iubent edificari aras, et templa, et idola, quia mentes fidelium malignorum spirituum cupiunt efficere uasa; immolari carnes suillas et pecora communia, hoc est immundam ducere uitam, et brutorum animalium more in luxuria atque concupiscentiis carnis conuersari; relinquere filios suos incircumcisos, hoc est nulla custodia, nulla continentia, nullaque discretione cogitationes, sermones atque opera temperare, ita ut obliuiscantur legem diuinam, et immutent iustificationes Dei in diuersorum scelerum facturam: et hec omnia non solum sermonum  suasu, sed etiam diuersarum penarum fieri cogunt tormento. Unde sequitur:

Et quicunque non fecissent secundum uerbum regis, morerentur, secundum omnia uerba hec. Incandescit crudelitas quando feruet impietas; seuit immanitas quando estuat cupiditas. Omni regno Antiochus per scripturas indicit tormenta, et mortem ingerere cultoribus terre Dei: sic et Antichristus per ministros suos scesletissimos uaria exquirit penarum genera, quatenus Christicolas a statu religionis sanctissime euellat, conterat atque disperdat.

Die quinta decima mensis Casleu, quinto et quadragesimo, et centesimo anno, edificauit rex Antiochus abominandum desolationis idolum. Mensis Casleu idem est apud Grecos qui apud Latinos dicitur  December. In huius mensis die decima, anno centesimo quadragesimo quinto regni Grecorum, quod a primo anno Seleuci computare incipiunt, Antiochus Epiphanes abominandum idolum desolationis in templo statuit Dei, hoc est simulacrum Iouis Olympii, principatus autem sui anno octauo, quo uidelicet anno in Samaria super uerticem montis Garizim Iouis Peregrini siue Hospitalis delubrum edificauit, ipsis Samaritanis, ut idem faceret per epistolam precantibus, sicut Iosephus testis est: sed legimus in Euangelio secundum Mattheum Saluatorem discipulis interrogantibus de signo aduentus sui, et consummatione seculi, inter alia respondisse: Cum ergo uideritis desolationis abominationem, que dicta est a Daniele propheta, stantem in loco sancto, qui  legit intelligat . Quando ad intelligentiam prouocamur, mysticum monstrat esse quod dictum est. Scriptum est autem in Daniele hoc modo: Et in medio hebdomadis auferetur sacrificium meum et libamina, et erit in templo desolationis abominatio et usque ad consummationem temporis et finem perseuerabit desolatio.

De hoc Apostolus loquitur , quod homo iniquitatis aduersarius eleuandus sit contra omne quod dicitur Deus et colitur, ita ut audeat stare in templo Dei, et ostendere quod ipse Dominus sit. Cuius aduentus secundum operationem Satane destruet eos, et ad solitudinem rediget qui eum susceperunt. Potest autem simpliciter aut de Antichristo accipi, aut de imagine Cesaris quam Pilatus posuit  in templo, aut de Adriani equestri statua, que in ipso Sancto sanctorum loco usque in presentem diem stetit. Abominatio quoque secundum ueritatem Scripturarum idolum nuncupatur, et idcirco additur desolatio, quod in desolato templo atque deserto idolum positum sit; statuto autem idolo zeli in templo Dei per uniuersas ciuitates, inde ministri regis nequissimi edificant aras in circuitu, et ante ianuas domorum et in plateis incendunt thura et sacrificant; quia regnante in domo immundo Antichristo astipulatores et fautores eius, et omnes iniqui, reiecto uero Dei unius cultu, et spreta Dei domo, que est sancta Ecclesia, confusa mente turbatoque ordine in diuersis locis uariorum errorum et multiplicium  scelerum demonibus funesta deferunt sacrificia. Et bene dicitur quod in circuitu edificauerunt aras, quia, simplicitate ueritatis relicta, erroneas impietatis sequuntur sectas. In circuitu enim, ut Psalmista testatur, omnes impii ambulant . Et ante ianuas ediculorum atque in plateis incendunt thura et sacrificant, qui introire ad altare Dei ibidemque quod incensum pure orationis Deo inferre non merentur, sed in lata ac spatiosa uia que ducit ad mortem , actus suos ac uerba secum hosti deferunt maligno.

Et libros, inquit, legis Dei combusserunt igni, scindentes eos. Libros Dei scindunt comburuntque igni, qui per cupiditatis ignem legis Dei sinceritatem heretica prauitate a rectitudinis sue statu discindere cupiunt,  sanctosque predicatores, quibus thesaurus testamentorum Dei commendatus est, malitie sue mucrone trucidare gestiunt.

Quid per uicenarium numerum et quintum nisi designantur qui, quinque sensibus corporis carnalibus desideriis implicati, legi Dei que in duobus Testamentis et in duobus preceptis, dilectione uidelicet Dei et proximi, constat, contraria faciunt ac sapiunt.

uiginti ergo et quinque quinario numero in semetipso multiplicato conficiuntur, meritoque hic numerus desertoribus legis comparatur, qui per unumquemque sensum corporis, hoc est per uisum, auditum, gustum, odoratum et tactum, preceptis diuinis, que in Pentateucho conscripta sunt, aduersantur.  Et ideo dicitur quod sacrificauerunt super aram que erat contra altare, quia in altare impietatis, quod superbia erexerat contra altare fidei catholice, omnes iniqui actuum ac uerborum suorum diabolo infausta immolant sacrificia.

Et mulieres que circumcidebant filios suos trucidabantur, secundum iussum regis Antiochi. Patet historie sensus, qui exponit tormenta que persecutores nefandi, et tunc in ueteri Testamento, et nunc similiter in Nouo cultoribus ingerunt. Nec facile est cuiquam enumerare omnia suppliciorum genera que tortores nequissimi martyribus Christi infligebant.

Sed iuxta allegoricum, quid per mulieres que circumcidebant filios suos, nisi honeste fidelium persone  monstrantur, qui actus suos et sermones atque cogitatus summa discretione circumspicientes, quidquid in eis superfluum reperiunt, gladio spiritus amputare festinant: hec spiritalis Antiochus trucidare desiderat, quia aut corporaliter eas per tormenta ferire, aut spiritaliter per abnegationem in anima necare decertat. Interpretatur Antiochus paupertatis silentium, et merito hoc nomine censetur, qui expers spiritalis scientie et inops sacrarum uirtutum, hoc quod ipse minime in se habet, per inuidentiam in aliis persequitur; unde bene sequitur.

Et suspendebant, inquit, pueros a ceruicibus per domos eorum. Quia illos, qui non sensu sed malitia sunt paruuli et humiles spiritu, propter confessionem  fidei interimere non tardant. Similiter et illos qui circumciderant eos trucidabant, quia predicatores sanctos, qui cultro pietatis ac uerbo euangelice doctrine subditos suos cercentes castigant, maxime persecutionum molestiis infestant.

Et multi de populo Isrel definierunt apud se, ut non munducarent immunda. Nulla persecutio nullaque tribulatio sanctos Dei qui predestinati sunt et uocitati secundum prescientiam Dei Patris, a fide Christi nunquam euellere potuit: sed in ueritate persistentes, nec idolothyta manducabant, nec immunditia peccatorum coinquinari consentiebant, nec etiam legem Dei sanctam heretica prauitate infringere atque corrumpere patiebantur, sed magis eligebant pro nomine Christi mori quam consentire  impietati. Unde quidam illorum hac confidentia fretus, ad discipulos scribens ita testatus est, dicens: Certus sum enim quia neque mors, neque uita, neque angelus, neque principatus, neque instantia, neque futura, neque uirtus, neque altitudo, neque profundum, neque creatura alia nos poterit separare a caritate Dei, que est in Christo Iesu Domino nostro . Sed que consolatio laborantibus seruis Dei missa sit, uideamus.



CAPUT II. Mathathias et quinque eius filii lamentantur populum, templum et desolationem legis. Cogitur Mathathias sacrificare idolis, sed noluit: occidit sacrificantem ministrum regis Antiochi. Fugientes in desertum occisi sunt in sabbato: constituit Mathathias uugnare in sabbato: ipsi et eius filii occidentes peccatores,  aras idolorum subuertunt. Mathathias moriturus admonet filios defendere Isrel, etc.

In diebus illis surrexit Mathathias filius Ioannis, filii Simeonis, sacerdos, etc. In libro Danielis, ubi huius loci mentio sub enigmate facta est, ita scriptum reperitur: Et impii in testamentum simulabunt fraudulenter; populus autem sciens Dominum suum, obtinebit et faciet. Et docti in populo docebunt plurimos, et ruent in gladio, et in flamma, et in captiuitate, et in rapina dierum. Cumque corruerint subleuabuntur auxilio paruulo, et applicabuntur eis plurimi fraudulenter. Et de eruditis ruent, ut conflentur, et eligantur, et dealbentur, usque ad tempus prefinitum, quis adhuc aliud tempus erit.

Quanta Iudei ab Antiocho passi sint, presens  historia Machabeorum refert, et triumphi eorum testimonio sunt, qui pro custodia legis Dei flammas et gladios, et seruitutem ac rapinas, et penas ultimas sustinuerunt, que futura sub Antichristo, nemo est qui dubitet, multis resistentibus potentie eius et in diuersa fugientibus. Que Hebrei in ultima euersione templi, que sub uespasiano et Tito accidit, interpretantur, fuisse de populo plurimos qui scirent Dominum suum et pro custodia legis interfecti sunt. Cumque corruerint, inquit, subleuabuntur auxilio, et applicabuntur eis plurimi fraudulenter. Et de eruditis ruent, ut conflentur, et eligantur, et dealbentur usque ad prefinitum tempus, quia adhuc aliud tempus erit. Paruum auxilium Mathathiam historialiter  significat de uico Modin, qui aduersum duces Antiochi rebellauit, et cultum ueri Dei seruare conatus est. Paruum autem auxilium inde uocat, quia non longo tempore post inchoatam defensionem uixit, sed uno euoluto anno defunctus est, et postea Iudas filius eius, qui uocabatur Machabeus, pugnans cecidit, et ceteri fratres eius aduersariorum fraude decepti sunt.

Mystice autem Mathathias Dominum saluatorem significat, qui princeps est populi Dei et defensor electorum suorum; cuius filii pugnant pro domo Isrel, defendunt sanctuarium Dei ac legem diuinam. Interpretatur autem Mathathias donum Dei, cuius nominis arcanum ipsius incarnationis nobis patefecit sacramentum. Unde et ipse ait in Euangelio:  Sic enim Deus dilexit mundum, ut Filium suum unigenitum daret, ut omnis qui credit in eum non pereat, sed habeat uitam eternam .

Qui enim datus a Deo est, perfectum Dei donum est. Sed hec de incarnatione ipsius tantum dicta sunt. Ceterum de diuinitate ipsius, qua equalis est Patri et Spiritui sancto, simul cum Patre et Spiritu sancto ipsam dispensationem facere credi oportet. Sicut et Spiritus sanctus donum Dei legitur, sed tamen cum Patre et Filio unus Deus creditur atque adoratur: unde in Euangelio et missus legitur, et sponte uenisse, ut est illud Dominicum: Rogabo Patrem, et alium Paracletum dabit uobis ; et item: Cum autem uenerit  Paracletus, quem ego mittam uobis a Patre, spiritum  ueritatis . Ad Nicodemum ait: Spiritus ubi uult spirat, et uocem eius audis, et nescis unde ueniat aut quo uadat .

Hic ergo Mathathias narratur filius esse Ioannis, filii Simeonis, sacerdos ex filiis Ioarib. Ioannes gratia Dei interpretatur, Simeon audiens, Ioarim Dominus exaltans. Recte ergo he interpretationes huic mysterio competunt, quia mediator Dei et hominum gratia Dei dici potest, ut est illud Apostoli: Gratia Dei pro hominibus gustauit mortem ; et audiens, quia ipse in Euangelio ait: Que audiui a Patre, hec loquor in mundo ; et Dominus exaltans, de quo Propheta ait: Exaltare, Domine, in uirtute tua . Ipse enim merito et sacerdos nominatur, de quo scriptum est: Iurauit  Dominus et non penitabit eum: tu es sacerdos in eternum secundum ordinem Melchisedech . Huius Mathathie filii sunt omnes sancti, qui corporis eius membra dicuntur; sed quomodo quinario numero designari possunt, non inconuenienter queritur. Tot enim leguntur filii Mathathie historice fuisse, hoc est, Ioannes qui cognominabatur Gaddis; et Simeon, qui cognominabatur Tharsi; et Iudas, qui cognominabatur Machabeus; et Eleazar, qui cognominabatur Abaron; et Ionathas, qui cognominabatur Alphus. uideamus ergo si alicubi iste numerus in Nouo Testamento eamdem rem exprimere inueniatur. Legimus quoque Paulum apostolum ad Ephesios de Christo ita dicentem: Qui  descendit ipse est et qui ascendit super omnes celos ut impleret omnia; et ipse dedit quosdam quidem apostolos, quosdam autem prophetas, alios uero euangelistas, alios autem pastores et doctores, ad consummationem sanctorum in opus ministerii ad edificationem corporis Christi .

Ecce hic quinque species denotantur in illis personis quas diuina uocatio ad magisterium ordinauit Ecclesie. Sed consideremus quomodo ipsi filii Mathathie cum interpretationibus nominum suorum his speciebus possint aptari.

Primus ergo filiorum illius nuncupatur Ioannes, qui cognominabatur Gaddis. Ioannes quoque dicitur gratia eius, Gaddis autem hedus, siue tentatio mea. Bene ergo hec nomina ordini apostolorum, nisi fallor,  conueniunt, qui per Domini gratiam culmen honoris huius electi sunt, sed tamen a peccatoribus et persecutoribus multas perpessi sunt tentationes atque iniurias; quod idem Saluator predicere eis uidetur cum in Euangelio ait: Ego uos elegi de mundo, ut eatis et fructum plurimum afferatis, et fructus uester maneat ; et item: Ecce ego mitto uos sicut oues in medio luporum. Estote ergo prudentes sicut serpentes, et simplices sicut columbe, etc.  Ecce qui gratia Domini sunt repleti, malorum omnium demonstrantur contumeliis non mediocriter afflicti.

Secundus autem filiorum Mathathie fuit Simeon, qui cognominabatur Tharsi, qui in sequentibus plerisque locis Simon nominatur. Simon ergo, siue Simeon,  interpretatur audiens, siue audiuit tristitiam; Tharsi, exploratio gaudii. Nec inconuenienter hec prophetarum ordini conueniunt, qui, Spiritus sancti gratia illuminati, et futuras penas malorum preuident, et uentura premia sanctorum consolatione interna gustando prenoscunt; aliisque futura mala precauere, et futura bona appetere persuadent.

Tertius in ordine filius Iudas Machabeus fuit. Iudas enim confitens uel glorificans interpretatur, et Machabeus bellator. Satisque bene hec denominatio conuenit euangelistis, qui Euangelium pacis et glorie Christi predicant toto orbe terrarum, expugnantque errores nefandos paganorum atque hereticorum.

Quartus autem filius, hic est Eleazar qui cognominabatur Abaron, et in priore nomine Dei adiutorium,  in sequenti uero generationem excelsam sonat; non immerito pastoribus per figuram iis similatur qui adiutorio Dei satis roborati, excelsique fide ac uirtutibus, prepositi in Ecclesia constituuntur, ut oues Dei sana fide bonisque exemplis ad uiriditatem celestis patrie rite pascendo perducant.

Nouissimus autem horum filiorum uocatus est Ionathas, cognomine Alphus, optime sanctis doctoribus iuxta interpretationem nominum suorum conueniens. Interpretatur enim Ionathas columbe donum, siue Domini spontaneus. Alphus autem fugitiuus siue millesimus. Et bene his nominibus doctores Christi exprimuntur, qui, sancti Spiritus gratia repleti, usque ad mortem spontaneam Domino se subiiciunt:  et eius uite legatione functa, legem Dei in mundo predicent, et homines terrena desideria fugere atque sempiterna gaudia querere doceant, quatenus ibi, iuxta millenarii numeri significantiam, Deo retribuente, et plenitudinem mercedis accipiant, et ueram beatitudinem cum Christo et angelis eius sine fine possideant. Quod autem hic sequitur:

Hi uiderunt mala que fiebant in populo Iuda et Hierusalem, etc. Quia isti utique scandala diuersa que ab iniquis in Ecclesia Dei perpetuo [ingeruntur] condolendo agnoscunt, mucrone spirituali uindicare gestiunt, semetipsos hostiam ponere ac pro suorum salute morti tradere non metuunt. Unde sequitur:

Et scidit Mathathias uestimenta sua, et filii eius, etc. Quid est ergo uestimenta scindere, nisi corpora suppliciis  tradere. Et quid operiri cilicio, nisi iustos quasi peccatores, [a 1Kb] uel punire tormento. Cilicium quoque fit ex hedis asperum setigerumque tormentum. Nam hedi ad delicta iure referuntur, quoniam et in iudicio Domini in peccatorum partes sunt positi . Ergo Dominus quia carnem peccati assumpsit, cilicium se induisse commemorat: nam si historice accipimus, nusquam eum legimus usum fuisse cilicio. Ergo dum Iudei per contumelias et insidias essent molesti, ille diuinitatem suam carnis uelamine tenebrosis mentibus occultabat; quia non merebantur agnoscere quem tali impietate tractabant occidere. Propter enim peccata populorum, Redemptor humani generis carnem suam tradidit ad mortem, et condoluit nostre infirmitati: de quo ipse  Dominus per Isaiam ait: Propter scetus populi mei percussi eum , et: Iniquitates eorum ipse portabit. Ideo dispertiam ei plurimos, et fortium diuidet spolia, pro eo quod tradidit in morte animam suam, et cum sceleratis deputatus est, et ipse peccata multorum tulit, et pro transgressoribus rogauit . Similiter et filii eius, hoc est apostoli et martyres ipsius exemplo edocti, non dubitabant pro legitimis Dei et salute fratrum suorum temporaliter mori, quatenus regni celestis gaudia cum sanctis angelis per hoc possent mereri. Unde Ioannes apostolus ait: In hoc cognoscimus caritatem, quoniam ille pro nobis animam suam posuit, et nos debemus pro fratribus animam ponere .

Et uenerunt illic qui missi fuerunt, etc. Mittit namque  Antiochus spiritualis in ciuitatem Modin, que interpretatur iudicium: in Ecclesiam uidelicet sanctam, ubi iudicia Dei diligentissime custodiuntur; ut eos qui confugerant illuc remedium animarum suarum querentes, a lege discedere cogant, peccatorum uictimam et cultum impietatis diabolo exsoluant. Sed hoc quod subiungitur sine gemitu legere non possimus, quia multi de populo Isrel consentientes accesserunt ad eos, cum uidemus tormentis coactos a religione pietatis apostatare; alios cupiditate istius mundi illectos retrorsum relabi, alios hereticorum astutia seductos decipi, alios et luxuria atque libidine propria ad pristinas uitiorum sordes reuerti:  attamen illud ualde letificat quod sequitur, quia Mathathias et filii eius constanter steterunt; cum sine dubio illi in ueritate atque in iustitia persistunt, qui ueri Mathathie, hoc est Iesu Christi, filii esse meruerunt, eiusque fidem ac mandata seruantes, eterne uite premia constanti animo per eius gratiam adipisci compescunt [contendunt].

Et respondentes qui missi erant ab Antiocho, dixerunt Mathathie: Princeps, etc. Siue per dolum, siue per uim, semper machinatur antiquus hostis quomodo euertat cultum pietatis in Ecclesia Christi. Ipse enim qui ad tentandum Redemptorem nostrum in deserto accessit, dicens: Si Filius Dei es, dic ut lapides isti panes fiant ; et postquam eum super pinnaculum templi in sancta ciuitate constituit,  dixit: Si Filius Dei es, mitte te deorsum . Scriptum est enim: Quia angelis suis mandauit de te, et in manibus tollent te, ne forte offendas ad lapidem pedem tuum . Indeque eum transferens in montem excelsum, et ostendit ei omnia regna mundi et gloriam eorum, et dixit ei: Hec omnia tibi dabo si procidens adoraueris me . Eadem quotidie in membris suis per ministros suos dolose suggerit, quatenus pro ambitione seculari deserant uiam iustitie, et faciant iussum regis nequissimi qui regnat in uniuersos filios superbie , etc.

Et respondit Mathathias et dixit magna uoce, etc. Constantia Mathathie confortabat animos filiorum suorum; sic et patientia et longanimitas Domini nostri Iesu Christi omnium credentium corroborat  fidem. Unde discipulis suis ait: Nolite mirari si odit uos mundus, scitote quia me priorem uobis odio habuerit : neque timeatis eos qui occidunt corpus, animam autem occidere non possunt; sed potius eum qui potest et animam et corpus perdere in gehennam . In patientia uestra possidebitis animas uestras, et erit merces uestra multa in celo . Qui autem perseuerauerit usque in finem, hic saluus erit 

Et ut cessauit loqui uerba hec, etc. Iudeus hic qui sacrificauit coram oculis omnium idolis, significat malos catholicos, qui prauis operibus et peccatorum nota scandalizant proximos suos. In eo enim idolis sacrificare probantur quod principalibus uitiis captiuati esse manifestantur.

 Unde auaritiam Paulus apostolus idolorum seruitutem appellat . Sed hos gladius Mathathie trucidat super aram, quia ultio equissimi iudicis iustam in talibus exercet uindictam. Nec non et uirum quem miserat Antiochus qui cogebat immolare, in ipso tempore occidit: quia in die extrema examinis, non solum peccatores homines, sed peccatorum instigatores, maligni uidelicet spiritus, eterne damnationis meritam recipient penam; simul et ara impietatis destruetur, quia post peractum iudicium ulterius peccandi facultas ulla non tribuetur iniquis. Quod autem sequitur: Zelatus est legem, sicut fecit Phinees Zamri filio Salomi , ostendit  quod fortia facta sanctorum patrum prefigurabant Redemptoris nostri in nouissimis temporibus nobilissimum actum.

Et exclamauit Mathathias uoce magna in ciuitate, dicens, etc. Hec uerba Mathathie prefigurabant Domini nostri Iesu Christi doctrinam, qui exhortatur nos quotidie relinquere uanitatem huius mundi, et querere celestia gaudia regni. Dicit enim ipse in Euangelio: Qui non renuntiauerit omnia [omnibus] que possidet, non potest meus esse discipulus. Qui amat patrem suum aut matrem suam plus quam me, non est me dignus; et qui non baiulat crucem suam quotidie et sequitur me, non est me dignus. Qui enim uoluerit animam suam saluam facere, perdet eam ; qui autem perdiderit animam suam propter me,  inueniet eam . Quid enim prodest homini si uniuersum mundum lucretur, anime uero sue detrimentum patiatur, aut quam commutationem dabit homo pro anima sua ? Filius enim hominis uenturus est in gloria Patris sui cum angelis suis, et reddet unicuique secundum opera sua .

Fugit enim Redemptor noster et filii eius innocentes, et relinquunt quecunque habent in ciuitate, quoniam per ducatum ipsius ueritatis altitudinem uirtutum ascendere cupimus, et ea que ad luxum seculi pertinent, quasi superflua spernentes, abiicimus. Inde est quod legitur in Euangelio  isdem Dominus duxisse discipulos suos in montem, et ibi sedisse, ibique docere eos; ibi orabat ibique pascebat turbas, ut semper ad ulteriora, ad altiora  et perfectiora suis exemplis nos prouocaret, etc.

Tunc descenderunt multi querentes iudicium et iustitiam in desertum, et sederunt ibi ipsi et filii eorum. Istos qui cum Mathathia et filiis eius non ascendebant in montes, sed descenderunt in desertum, ut ibi sedentes quererent iudicium et iustitiam, quos melius per allegoriam accipere possumus quam Iudeos qui, post acceptam gratiam baptismatis Christi, circumcisionem et legem ueterem obseruandam putabant. Et bene hi in desertum isse memorantur, qui, lucescente Euangelii ueritate, desertam legis umbram quasi sibi adhuc necessariam reputabant, sabbatum legale obseruari debere predicabant, cum omnia hec temporibus legis in signum precesserint, et spiritualiter in Nouo Testamento  obseruanda sint. Contra quos Apostolus in Epistolis suis copiosissime disputat, asserens finem legis esse Christum ad iustitiam omni credenti . Isti ergo spiritualium hostium gladio merito feriuntur, qui Christi gratiam sufficere sibi ad salutem non arbitrantur. Possunt quoque iuxta tropologiam in ipsis appetitoribus deserti desidiosi quique intelligi, qui, percepta gratia Christiane religionis, satis sibi fieri estimant quod perceperunt carismata diuina et mundationem baptismatis, nec uolunt post absolutionem sordium opera exercere uirtutum, neque recordantur illius euangelice parabole, qua Saluator in Euangelio de immundo spiritu narrando disserebat, ubi dicit immundum spiritum exisse de homine,  et ambulasse per loca inaquosa, querendo requiem et non inuenisse. Iterum cum septem spiritibus nequioribus se pristinam domum uacantem ac scopis mundatam, et ornatam, reperisse: tales quippe ab hostibus spiritalibus facile obruuntur, quia scuto fidei, galea salutis, lorica iustitie, et gladio spiritus , cum quibus inimicis resistere debuerant, armari non curabant Unde subiungitur quod Mathathias et amici eius luctum habuerunt super horum interitu, quia grandi dolore afficitur Ecclesia quando aliquos de numero suorum per insidias atque persecutionem malignorum hostium in peccatorum precipitium agnoscit corruisse.

Et dixit uir proximo suo: Si omnes fecerimus sicut fratres nostri fecerunt, etc. ualde igitur detestantur  boni otiositatem, que inimica est anime, et imo potius eligunt contra inimicos spiritales quotidie uir tutibus confligere, quam desidia mali otiose torpere, maxime cum spem uictorie, non a se, sed auxilium presumant habere diuinum, nec sibi securitatem in presenti, sed in futuro promittant, quando destructis cunctis aduersitatibus, nouissima ipsa destruetur mors , nec erit ultra luctus, neque clamor, neque dolor, quoniam prima abierunt , quando letificabuntur sancti in gaudio uultus Dei, et delectatione saluberrima fruentur in dextera eius usque in finem .

Tunc congregata est ad eos synagoga Iudeorum [Assideorum] fortis uiribus ex Isrel, etc. Narrante Scriptura manifestum est quod Saluatore et apostolis  eius predicante Euangelium, multi de Iudeorum populo ueniebant ad fidem credentes legi, et prophetis de aduentu Christi testantibus, necnon de proselytis atque de aduenis plurimi, relinquentes idola sua ac superstitionem gentilitatis, confluebant undique ad audiendum uerbum Dei, et additi sunt ad numerum credentium:

Et percusserunt peccatores in ira sua, et uiros iniquos in indignatione sua. Cum zelo fidei instigati, malignos spiritus et ab obsessis per errorem hominibus eiicientes expulerunt, et fraudis sue uenena ipsis patefecerunt. Iudei quoque compulsi fugerunt ad nationes, iuxta illud Euangelii quo sanatis hominibus demones permissi sunt a Saluatore ire in porcos , ut immundi possessores uasa immunditie  possiderent.

Et obtinuerunt legem de manibus regum. Obtinebant milites Christi legem de manibus regum quando in ueritate Euangelii persistentes, nulli cedebant errori, quin potius orantes predicatione sua subiiciebant ueritati. Inde factum est quod plurimi eorum qui, per fastum mundi elati, persecutores ante fuerant Christiane religionis, iidem, postmodum conuersi, essent assertores firmissimi ueritatis, et non dederunt cornu peccatori, quia non consentiebant iniquitati; iuxta illud Esther, que in oratione sua dixit: Ne tradas, Domine, sceptrum tuum his qui non sunt .

Et appropinquauerunt dies Mathathie moriendi, etc.  Exhortatio hec Mathathie, qui exhortabatur filios suos ut emulatores essent legis Dei et darent animas suas pro testamento patrum, bene conuenit euangelice doctrine, quia ipsa ueritas discipulos suos uerbis et exemplis instruebat quomodo resisterent uniuersis erroribus Iudeorum, paganorum atque hereticorum, et mundum predicationibus suis ad fidem conuerterent; ipsamque doctrinam suam a testimonio legis et prophetarum affirmabat, ostendens eumdem esse auctorem Noui qui et ueteris Testamenti.

uos ergo, filii, confortamini et uiriliter agite in lege. Legimus in Euangelio Ioannis quod Saluator ad passionem properans eadem nocte qua traditus est, post cenam mysticam et lauationem pedum  quam discipulis suis precinctus linteo exhibuit, plurima exhortationis sue prebuerit documenta, inter que et passionem que eis in mundo erat futura predixit, et gloriam futuri regni ac gaudium celestis patrie promisit . Sed quia mors Mathathie passionem prefigurat Redemptoris, quomodo Ecclesie magisterium ordinauerit per omne tempus presentis uite audiamus.

Et ecce Simeon frater uester, scio quod uir consilii est: ipsum audite semper, et ipse erit uobis pater. Supra diximus quod Simeon audiens interpretatur, et bene dixit Simeonem uirum esse consilii, quia qui, Spiritus sancti gratia docente, auditu instruuntur interno, utiles per omnia atque habiles sunt consilio. Unde Psalmista ait: Audiam quid loquatur Dominus in me,  quoniam loquetur pacem in plebem suam, etc. . Et in Apocalypsi: Qui audit, inquit, dicat, ueni . Hortatur nos magister celestis quatenus illos audiamus quos ipse interius docens, salubres nobis esse fecit magistros.

Et Iudas, inquit, Machabeus fortis uiribus sit uobis princeps militie, ipse aget bellum populi. Quid per Iudam Machabeum, nisi primi predicatores designantur Euangelii, qui, ab ipso Saluatore eruditi, idonei fuerunt ad agendum bellum Christiani populi? Sed quia Iudas confessio interpretatur, et plerisque in locis typum tenet ipsius Saluatoris, sciamus tunc ordinabiliter agi bellum nostrum, quando ipse dignatur dirigere et consilium et actum nostrum. Unde ipsa ueritas discipulis ait: Manete in me et ego in  uobis: sicut palmes non potest ferre a semetipso fructum, nisi manserit in uite, sic nec uos, nisi in me manseritis, quia sine me nichil potestis facere . Et, Ecce ego sum uobiscum omnibus diebus usque ad consummationem seculi .

Et benedixit eos, et appositus est ad patres suos, etc. Scriptum inuenitur in Euangelio quomodo Saluator, postquam finiuit cenam quam cum discipulis suis ante passionem suam habuit, ultimam predicationem qua instruebat ipsa nocte discipulos, ad extremum oratione ad Patrem directa, finierat, suosque discipulos ipsi seruandos commendauerat, dicens: Pater sancte, serua eos in nomine tuo quos dedisti mihi, ut sint unum sicut et nos . Et paulo post:  Sanctifica, inquit, nos in ueritate. Sermo tuus ueritas est; sicut me misisti in mundum, et ego misi eos in mundum, et pro eis sanctifico meipsum, ut sint et ipsi sanctificati in ueritate, etc. . Talibus enim locutionibus Mathathias noster suos alumnos instruxit ac benedixit. Sicque positus est ad patres suos, quia per omnia, sicut de eo scriptum erat, sanctorum patrum dicta, passione sua, ac resurrectione sua, atque ascensione, implendo confirmauit.

Et defunctus est centesimo et quadragesimo sexto anno, et sepultus est a filiis in sepulcris patrum suorum in Modin. Supra dictum est quod Mathathias in centesimo et quadragesimo sexto anno, gentibus templum Dei profanantibus, surrexerit, et filii eius, zelare legem Dei et uindicare sancta. Nunc quoque  Scriptura refert eumdem Mathathiam centesimo quadragesimo sexto anno defunctum esse. Inde apparet quod non amplius quam uno anno cum filiis suis post inceptam ultionem pariter uixerit, sicque defunctus est. Iste enim numerus annorum bene conuenit mysterio Dominice passionis, quia post plenitudinem temporis qua Deus Filium mittere decreuit, secundum attestationem legis et Euangelii, sexta etate seculi [Saluator] hominem, qui sexto die creatus est, sexta die passus, sanguinis sui pretio perfecte redemit ac reparauit. Quod autem sepultus dicitur a filiis suis in sepulcro patrum suorum in Modin, significat passionis sue memoriam quotidie a fidelibus in sancta Ecclesia, ubi iudicii et equitatis locus est, congrue uenerari, planctumque salubrem  ibidem celebrari, quia eterne uite desiderio sancti uiri accensi, in cordium suorum cubiculis student salutiferis hacrymis compungi.



CAPUT III. Surrexit Iudas Machabeus in defensionem Isrel; occidit Apollonium, auferens eius gladium. Occidit et Seron principem exercitus Syrie. Iussit Antiochus ut Lysias destrueret Isrel et penitus de terra deleret.

Et surrexit Iudas, qui uocabatur Machabeus, filius eius pro eo. Mathathia decedente, Iudas Machabeus, filius eius, successit in locum ipsius, quem adiuuabant omnes fratres eius, et uniuersi qui se iunxerant patri eius. Quid ergo hoc facto nobis innuitur, nisi Redemptor noster postquam passione ac resurrectione sua completa ascendit in celos, successores  sibi in euangelica predicatione, misso de celo Spiritu sancto, apostolos primum ordinauit, qui merito Iude nomine, hoc est confitentes, censentur, quia de ipsis Lucas in Euangelio ait: Erant semper in templo laudantes et benedicentes Dominum . Hunc ergo omnes fratres sui et uniuersi qui se coniunxerant patri eius adiuuabant: quia minoris ordinis uiri, et omnes credentes qui dogmate Christi ad fidem conuenerunt, in attestatione Euangelii pro uiribus choro apostolorum collaborabant.

Et preliabantur prelium Isrel cum letitia, et dilatauit gloriam populo suo. Quia ipse apostolicus cetus, Spiritus sancti gratia repletus, instantor ubique uerbum Dei predicabat, gaudentes in tribulationibus  et in pressuris, et in necessitatibus, augendo et multiplicando ubique numerum in Domino credentium.

Induit se loricam sicut gigas. Quia fortitudine fidei undique se muniebat.

Succinxit se arma bellica. Iuxta illud Pauli apostoli quo docuit, dicens: State ergo succincti lumbos uestros in ueritate, et induti loricam iustitie, et culceati pedes in preparatione Euangelii pacis, in omnibus sumentes scutum fidei, in quo possitis omnia tela nequissimi ignea exstinguere; et galeam salutis assumite, et gladium spiritus, quod est uerbum Dei . Sicque contra hostes pugnabat et protegebat castra Ecclesie. Et similis factus leoni in operibus suis, et sicut catulus leonis rugiens in uenatione. Illi uidelicet  leoni admodum similis de quo scriptum est: uicit leo de tribu Iuda, radix Dauid, ; et de quo Iacob patriarcha per figuram in benedictione mystica filiorum suorum inter cetera ait: Catulus leonis Iuda; ad predam, fili mi, ascendisti: requiescens accubuisti ut leo, et quasi leena: quis suscitabit eum?  uenatio atque illa spiritalis fuit, quando spiritales uenatores retibus Euangelii homines ad fidem rapiebant. Taliter ergo Iudas mystice persecutus est iniquos et qui conturbabant populum suum succendit flammis, quia siue persecutores homines siue et malignos spiritus tali studio talique actu persequendo, conturbationem modo minimam, flammis inuidie succensis, ingerebant.

Et repulsi sunt inimici pre timore eius. Et exacerbabat  reges multos. Illos uidelicet qui resistere Euangelio Christi moliebantur.

Et letificabat Iacob in operibus suis. Quando credentium populum confortauit uerbo et exemplis.

Et in seculum memoria eius in benedictione. Secundum illud sapientis: Sapientiam, inquit, sanctorum narrabunt omnes populi, et laudem eorum pronuntiabit omnis Ecclesia sanctorum .

Et perambulabat ciuitates Iuda, et perdidit impios ex eis. Quia explorando Ecclesiarum fidem, hereticos qui contraria recte fidei sapiebant, anathemate perculerat.

Et nominatus est usque ad nouissimum terre. Quia in omnem terram exiuit sonus eorum, et in fines orbis terre uerba eorum.

 Et congregauit Apollonius gentes. Quid per Apollonium nisi Iudeorum seuitia exprimitur, qui ex Samaria uirtutem multam contra Isrel congregauerant, quia per obseruantiam littere legalis fidem Christi, quasi contrariam preceptis Dei, debellare certabant.

Sed obuiam Apollonio Iudas exiit, percussitque et occidit eum. Quia Christus in apostolis suis Iudeorum errorem attestatione ipsius legis et prophetarum debellans, contriuit, ostendendo quod umbre legis et prophetarum prefigurabant ueritatem Euangelii.

Cecideruntque ex eis uulnerati multi. Quia per inuidiam sauciati multi ex Iudeis corruerunt. Reliqui uero fugerunt. Hoc est salutem sibi ab ecclesiastico  dogmate requisiuerunt. Quorum spolia accepit Iudas, cum omnes ceremonias legis, quas illi carnanter habuerant, discipuli Christi ad spiritualem usum conuertebant.

Et gladium Apollonii abstulit Iudas, et erat pugnans in eo omnibus diebus. Gladium Apollonii non alium intelligimus quam sermonem legis et prophetarum, quem sancti predicatores tollentes, omnibus diebus in eo pugnant, cum a carnali populo historiam diuine legis, spiritali sensu apostolica traditione interpretatam, auferentes, omnium gentium debellant errores, et omnibus diebus seculi huius gaudii uirtus sancte Ecclesie gloriosissimam parit uictoriam.

Et audiuit Seron, princeps exercitus Syrie, quod congregauit Iudas congregationem et ecclesiam fidelium  secum, et ait: Faciam mihi nomen, et glorificabor in regno, etc. Per Seron, principem exercitus Syrie, significatur potentatus istius mundi, qui bene Syrie nomine censetur: Syria enim interpretatur sublimis, siue humectans, quia mundus iste superbia excolitur, luxuriaque gloriatur. Disponit itaque Seron debellare Iudam et eos qui cum ipso sunt, cum fastus mundanus doctoribus sanctis et fidelium populo insidias molitur, castraque impiorum ad hoc congregat ut per plurimorum nocentium solatium opprimat innocentes, confidens magis in potentiam regni quam in uirtute Dei. Sed contra opinionem suam illi euenit, quia lapis abscisus de monte sine manibus  conteret statuam superbie, comminuet aurum et argentum, es et ferrum, dabitur regnum  populo sanctorum. uicit leo de tribu Iuda, radix Dauid , cui omnis potestas in celo data est et in terra .

Et appropinquauerunt usque Bethoron, et exiuit Iudas obuiam illis cum paucis. Bene dicitur quod exercitus Syrie appropinquaret, quia uniuersum suum actum profert cum tumultu. Bethoron autem interpretatur domus ire. Cui Iudas obuiauit cum paucis, quia chorus sanctorum non per iram, sed per patientiam atque humilitatem, respondet inimicis, cui preceptum est a Domino dicente: Esto consentiens aduersario tuo cito cum ieris in uia cum eo: Ego autem dico uobis non resistere malo; sed si quis te percusserit in dexteram maxillam, preue ei et alteram; et ei qui uult tecum contendere in iudicio et tunicam  tuam tollere, dimitte ei et pallium .

Ut uiderunt autem exercitum uenientem sibi obuiam. uerba timentium fragilitatem exprimunt quorumdam subditorum, qui, magis imbecillitatem suam considerantes, pertimescunt casum, quam per robur fidei fiduciam habent in Dominum; sed illam formidinem doctorum solertia piis exhortationibus compescens, de futuro Dei adiutorio certam illis tribuit spem, qui protector est omnium fideliter in se sperantium.

Et contritus est Seron, et exercitus eius in conspectu ipsius. Quia sepe patrum sanctorum [humilitas] furorem mitigat persequentium, et mansuetudo humilium prosternit audaciam superborum. Inde est quod  Paulus docet, dicens: Si esurierit inimicus tuus, ciba illum; si sitit, potum da illi; hoc enim faciens, carbones ignis congeres super caput eius. Noli uinci a malo, sed uince in bono malum .

Et ceciderunt ex eis octingenti uiri. Bene per octonarium numerum summa concluditur salubriter cadentium, quia illi qui uoluntarie cedunt ueritati, et circumcisione spiritali omnes a se abscidunt spiritaliter uoluptates, et octo beatitudinum student in se recolligere uirtutes.

Ceteri autem qui fugerunt uenerunt in terram Philisthiim. Quia quidam persecutorum, licet resistere nullo modo ueritati possint, tamen magis eligunt confugere ad latibula errorum suorum, quam cedere atque obedire utili consilio spiritualium magistrorum.  Et bene dictum est, fugisse eos in terram Philisthiim. Philisthiim enim interpretatur ruina duplex; duplicem habet ruinam is qui primum concidit peccato, et deinde, semetipsum desperans, perseuerat in malo.

Et cecidit timor Iude ac fratrum eius, et formido super omnes gentes in circuitu eorum, etc. Timor Iude et fratrum eius super omnes gentes cecidit, cum potentia Christi per uirtutes atque miracula in membris emicuit.

Et peruenit ad regem nomen eius. Quod potentatui huius mundi innotuerit predicatio euangelii eius; et de preliis Iude narrabant omnes gentes, cum uictoriam Redemptoris nostri de morte ac mortis auctore totius orbis predicant nationes.

 Ut audiuit autem Antiochus rex, etc. Antiochi huius historici affectus, quibus immediocriter estuabat, hoc est, ira, cupiditas et superbia, bene exprimunt Antiochi spiritalis mores, quibus totum ualidissime infestat mundum nunc per membra sua, sed in fine mundi per semetipsum; quando tribulatio talis erit qualis non antea nec post futura erit . Irascitur autem quando audit gloriam sanctorum et uirtutem atque constantiam eorum, congregatque exercitum, dans illi stipendia in annum, cum per presentis uite commoda et honores ambitiosos quosque incitat ad persecutionem fidelium: uite nequam, fastu mundano ac cupiditate optimates suos eligit, ut prouideant regni negotia, quando ministros suos atque sequaces ad hoc ordinat  ut presentium rerum illecebras suggerant, ac prouocando ad uoluptates terrenas consentientes sibi pertrahant. Filiorum nomine illi censentur qui imitatores sunt Christi. Hos enim per optimates suos nutrit, cum per scelestissimos quosque uariis uitiis corrumpendo pabulum ignis eterni efficit. Hoc precipue suis magistratibus precipit ut exstirpent uirtutes Isrel et reliquias Ierusalem, et constituant alienigenas pro eis, quia nulla inuentio, nullumque studium magis diaboli est, quam ut euertat Ecclesiam Christi, et robur fidei in electis mollificet, atque in loco uirtutum uitia subintroducat.

Et elegit Lysias Ptolomeum filium Dorimini, et Nicanorem et Gorgiam uiros potentes ex amicis regis.  Quid per Lysiam, nisi fastus mundanus designatur, qui per tres uiros, hoc est, tres ordines persecutorum, bellum Christi Ecclesie ingerit, hoc est per paganos, per hereticos et per falsos Christianos: quibus subrogantur quadraginta millia uirorum, et septem millia equitum, ut disperdant Iudam secundum uerbum regis. Quid per quadragenarium numerum nisi uniuersitas temporis designatur quod persecutionem in mundo tolerat Ecclesia. Quatuor enim principales partes sunt orbis, hoc est Oriens, Occasus, Septentrio et Meridies, in quibus dilatata consistat Ecclesia. Quam ut congregaret Filius Dei descendit in mundum; ubi ante passionem suam quadraginta diebus et quadraginta noctibus ieiunauit, ostendens tentationem nostram in carne sua, quam  de nostra mortalitate accipere dignatus est, participare uoluisse. Unde ab hora mortis eius usque ad diluculum resurrectionis constant hore quadraginta, si ipsa nona connumeretur. Post resurrectionem uoluitque non amplius quam dies quadraginta cum discipulis in hac terra esse: hinc eorum uite adhuc humana conuersatione commistus, et cum illis alimenta mortalium quamuis iam non moriturus, accipiens; ut per ipsos quadraginta dies significaret se occulta presentia quod permisit impleturum, quando ait: Ecce ego uobiscum sum omnibus diebus usque ad consummationem seculi . Per se ptenarium numerum uero, quo equitum millia describuntur, non aliud quam plenitudo persecutionum demonstratur; quia sicut per septenarium numerum  septiformis gratia sancti Spiritus ostenditur, sic et cum e contrario legitur in Euangelio quod spiritus nequam in homine secum introduxerit septem spiritus nequiores se , et alibi a muliere peccatrice legitur Dominus septem demonia eiecisse , omnes ergo persecutores recte diabolo instigante ad hoc coadunantur ut Ecclesia Christi destruatur, et confessores omnipotentis Dei blasphemare compellant; et hoc non segniter, sed tota uirtute perficiunt.

Et processerunt ut irent cum uniuersa uirtute sua, etc. Quid per Emmaum nisi amatores huius mundi exprimuntur, qui per cupiditatem seculi negligunt habere amicitiam Dei. Unde scriptum est: Qui uult esse amicus huius seculi, inimicus Dei constituitur  ; et Ioannes inquit: Qui diligit mundum, non est caritas Dei in eo . Et merito hoc nomine tales nuncupantur. Interpretatur enim Emmaus populus abiectus, abiectione quippe digni sunt qui amore presentis seculi preferunt dilectioni Dei. Unde ipsa ueritas in Euangelio ait: Qui amat patrem suum aut matrem suam plus quam me, non est me dignus . Nec incongrue Emmaus in terra campestri esse dicitur, quia lata et spatiosa est uia que ducit ad mortem, et multi intrant per eam .

Et audierunt mercatores regionum nomen eorum. Mercatores istos, qui ambiunt seruitium Hebreorum, non alios melius significare arbitror quam malignos  spiritus, qui desiderant interitum fidelium, et hoc gestiunt ut per cupiditatem terrenam celestem nobis auferant gloriam, et libertatem quam habemus in gratia Christi, in cultum ac seruitutem conuertant diaboli. Unde in Euangelio legitur quod ipse diabolus caput nostrum, mediatorem uidelicet Dei et hominum, ducens in montem excelsum, ostenderit ei omnia regna mundi ac gloriam eorum, atque tentando dixerit: Hec omnia tibi dabo si procidens adoraueris me . Et bene dicitur quod additi sunt ad eos exercitus Syrie et terre alienigenarum, quia luxuriosi quique et alieni uero Dei cultui iunguntur inimicis nostris, et moliendo interitum nostrum cooperatores sunt immundorum spirituum.

Et uidit Iude et fratres eius quia multiplicata sunt  mala, et exercitus applicabant ad fines eorum; et cognouerunt uerba regis, que mandauit populo facere in interitum et consummationem. Aestuantibus persecutoribus, et pugnam contra fideles disponentibus, ipsi magis, ad exemplum Iude ac fratrum eius incitantur ad augmentum fidei et profectum uirtutum, iuxta illud Psalmiste: Dum superbit impius, incenditur pauper . Talis ergo intentio debet esse seruorum Dei ut pugnent pro populo et sanctis suis, quia pro statu fidei Christiane religionis atque pro fraterna salute debent contra spiritales nequitias et contra prauos homines instanter dimicare, adiutoriumque assidua oratione implorare, quia ipse est de qua scriptum est: Adiutor in opportunitatibus, in tribulatione; tibi soli derelictus est pauper, et pupillo tu  eris adiutor , quia paterna pietate laborem et dolorem considerat suorum, conteret brachium peccatoris et maligni , iudicat pupillo et humili, ut non apponat ultra magnificare se homo super terram .

Et congregati sunt, et uenerunt in Maspha contra Ierusalem, quia locus orationis erat in Maspha, ante in Isrel, etc. Illi qui ad dimicandum contra hostes congregati fuerunt, uenerunt in Maspha contra Ierusalem. Et quid per Maspha, qui iudicium interpretatur, nisi uetus Testamentum significatur; locus orationis erat in Maspha, quod prospicit semper ad Nouum Testamentum, et Testamentum prebet Euangelio Christi. Illuc enim necesse est ut spiritales milites Dei cordis intentionem uertant, quatenus ex  lectione diuina instruantur qualiter contra hostes spiritales preliari debent. Locus enim orationis erat in Maspha. Non autem in Isrel; quia oracula diuina per libros legis et prophetarum primum nobis innotuerunt, deinde per Euangelium. Ieiunauerunt illa die. Quia continentie operam dabant. Induerunt se ciliciis et cinere in capite suo. Quia penitentiam pro peccatis suis, que per canis fragilitatem contraxerunt agere [agentes], Deo digne deseruiunt. Et sciderunt uestimenta sua. Cum corpus castigant, et carnalia in se desideria mortificant. Quod autem sequitur quia,

Expanderunt libros legis, de quibus scrutabantur gentes similitudinem simulacrorum suorum,, ostendit  quod memoriam diuinorum preceptorum bonis actibus demonstrant, qui digne militare probantur. Lex enim Domini irreprehensibilis, conuertens animas  electorum, reprobat malefacta perfidorum, et detestatur idolorum culturam, et omnem contradicit impietatis facturam. Attollunt sacerdotalia ornamenta, qui sacerdotii ecclesiastici digne faciunt officia; primitias et decimas donant, qui initium et perfectionem boni operis Deo deputant; suscitant Nazareos qui impleuerunt dies, qui per castitatis munditiam gratam uitam omni tempore Deo exhibere student; et clamauit uoce magna in celum, qui Diuinitatem piis precibus ac bonis actibus per [ad] misericordiam prouocant. Sicut enim clamor impiorum, quem blasphemia et prauis operibus  proferunt, Deum irritat; sic confessio et fides sanctorum, que per dilectionem operatur, maiestatem diuinam in omni tempore placat.

Et post hoc constituit Iudas duces populi, tribunos et centuriones. Tribunos appellat eos qui militibus mille preerant ; centuriones, qui centum; decuriones, qui decem. Ordinant enim predicatores sancti subiectos suos, quatenus nil in eis inordinatum reperiatur, sed militia Christi rationabiliter perfungantur. Unde Paulus auditoribus suis ait: Omnia uestra honeste et secundum ordinem fiant ; et iterum: Nemo, inquit, coronabitur, nisi qui legitime certauerit .

Et dixit his qui edificabant domos, et sponsabant uxores, et plantabant uineas, etc. Scriptum est ergo  in Deuteronomio : Homo formidolosus et corde pauido non egrediatur ad bellum, uadat et reuertatur ad domum suam, ne pauere faciat corda fratrum suorum sicut et ipse timore perterritus est. Quibus uerbis edocet non posse quemquam professionis et contemplationis, uel spiritalis militie arripere exercitum, qui adhuc nudari terrenis operibus pertimescit, ne rursus infirmitate mentis ad pristinas sordes reuertatur, suoque exemplo alios ab euangelica perfectione auocet, et fidelium uigorem infirmet: iubentur itaque tales ut, discedentes a pugna, reuertantur in domum suam, quia non possunt duplici corde bella Domini preliari. uir enim duplex animo inconstans est in omnibus uiis suis. Tales quippe oportet ut nec initium renouationis accipiant; quibus  melius est ut in actiua uita consistant quam tepide contemplationem exsequentes, maiori discrimine seipsos inuoluant; melius est non uouere quam uouere et non reddere. Similiter et ille a tali militia suspenditur qui uxorem duxerit, qui plantauerit uineam, etc. Non enim potest seruire diuine militie seruus uxoris, nec potest assequi studium contemplationis qui adhuc in delectatione configitur carnis. Nemo, inquit Apostolus, militans Deo, implicat se negotiis secularibus, ut ei placeat cui se probauit .

Et mouerunt castra, et collocauerunt ad austrum Emmaum. Recte exercitus Iude ad austrum Emmaum castra collocare dicuntur, quia milites Christi, cum  contra hostes suos preliari disponunt, calore fidei magis se animare quam frigore infidelitatis torpore eligunt.

Et ait Iudas: Accingimini et estote filii potentes, estote parati in mane, ut pugnetis aduersus nationes has que conuenerunt disperdere nos. Talis debet esse doctrina sanctorum predicatorum talisque exhortatio, ut incitent animos auditorum suorum, roborenturque corda eorum ad resistendum diabolo et exercitui eius, spem quoque uictorie soli Deo committunt.



CAPUT Iu. Debellatis Gorgia et Lysia Iudas purificauit templum; de dedicatione altaris et ornatu templi.

Et assumpsit Gorgias quinque millia uirorum et  equites electos. Gorgias quinque millia in exercitum suum assumpsit, cum diabolus carnales quinque sensibus corporis deditos illecebra uoluptatum sibi adunare contendit; mille equites secum tollit, cum omne bellum suum in superbia et contemptu mandatorum Dei agere disponit, quatenus contrite partis in hoc agmina superet, cum eos preuaricare precepta Dei suadet: Initium enim omnis peccati superbia est ; ubi auctor mortis sibi et sequentibus inuenit ruinam. Et bene dicitur quod nocte promouerit castra; quia totam nequitiam suam per cecitatem mentis in sibi subiectis exercere concupiscit, ut nullo modo preuideant qualis sibi ruina ex consensu peccati immineat.

Et filii eorum qui erant ex arce erant illi duces.  Arx hic non altitudinem uirtutum, sed excellentiam uane glorie significat: illi enim peccatoribus ducatum prebent qui in superbiam se erigere audent; possunt et maligni spiritus in his ducibus aduerti, qui ad eius partem pertinent qui dixit: In celum ascendam et ponam solium meum in aquilonem, et ero similis Altissimo . Isti enim duces iniquitatis in foueam et uoraginem scelerum consentientes sibi nunquam trahere desistunt.

Et audiuit Iudas, et surrexit ipse et potentes eius. Nota, lector, quod pars aduersa que iuncta fuit Gorgie, totam dispositionem sui belli in nocte facit; et Iudas atque sui sequaces in die: quia operatores scelerum et exsecutores errorum contaminantur semper, rectores tenebrarum lucem odiendo diuinorum preceptorum,  et obscuritatem diligendo secularium uoluptatum. Unde per Paulum dicitur: Qui dormiunt, nocte dormiunt; et qui ebrii sunt, nocte ebrii sunt: nos autem, qui diei sumus, non sumus noctis filii neque tenebrarum . uerum Iudas, hoc est confessor Dei, omnem apparatum belli in luce fidei atque meditatione legis Dei ordinat; unde cum tribus millibus uirorum tantum in campo apparet, cum illis uidelicet qui non in mundana potentia, sed in fide Patris, et Filii, et Spiritus sancti fiducialiter agentes, cum simplicitate mentis uitam honestam in hoc mundo ducere student.

Et leuauerunt alienigene oculos suos. uenientibus ex aduerso hostibus in prelium socii Iude tuba canunt,  et conteruntur gentes, quia per tube sonitum uox predicationis exprimitur; milites Iude tuba canunt, cum predicatores Christi Euangelium in toto mundo annuntiant. Unde conteruntur hostes, quia fidei Christi subiiciuntur gentes, nec non spiritales inimici uirtute conteruntur Christi, atque gladio Spiritus sancti trucidati merguntur in profundum abyssi.

Et persecuti sunt eos usque Gezeron, et usque in campos Idumee, et Azoti, et Iamnie. Nomina locorum usque que persecutus est Iudas hostes suos, demonstrant uirtutis sue efficaciam; Gezeron enim interpretatur iuxta lumen meum; Idumea, rufa siue terrena; Azotus, ignis patruelis; Iamnia, mare siue dextera eius. Et quid per Gezeron nisi lumen fidei,  et quid per Idumeam nisi gentilitas? Quid autem per ignom patruelem, nisi ardor caritatis; et quid per Iamniam, nisi profunditas scientie et effectus boni operis demonstratur? Tandiu ergo persequitur chorus sanctorum doctorum gentilem populum, donec illum ab errore gentilitatis ad lumen fidei perducat, et ignem caritatis in eo accendat, prouocet eum ad meditationem diuine legis atque studium boni operis. Hec enim persecutio salutifera est, et interfectio salubris. Unde subiungitur:

Et ceciderunt ex illis ad tria millia uirorum. Sicut enim tria millia fuerunt sociorum Iude qui persequebantur, sic et ceciderunt ex hostium parte tria millia; ceciderunt non ut funditus interirent, sed ut post casum erecti melius starent: quia imbuti  sancte Trinitatis fide, ad eorum societatem pertingere studebant quos se pio animo persecutos esse agnoscebant.

Et reuersus est Iudas et exercitus eius sequens eum, etc. Milites quoque Christi nequaquam imminente bello cito debent esse securi de uictoria, sed tandiu debent preliari, donec certi sint de concisione hostium spiritualium. Cum enim persequendo homines peccatores seu infideles, eos conuerterunt ad penitentiam peccatorum et ad fidem Christi, que per dilectionem operatur bona opera, tunc oportet ut eorum colligant spolia, hoc est, eorum utantur scientia ac pii laboris communicent industria. In auro enim possumus accipere scientiam, in argento eloquentiam, in hyacintho celestem conuersationem, in  purpura per martyrium sanguinis effusionem. Tunc enim fructuose colligimus has opes, in fide recta inuenimus eas esse acceptabiles, si tamen ad spiritales hostes hanc transferimus uictoriam. Tunc debemus esse securi, cum post finem presentis uite non est necesse hostium insidias timere. Tum enim salubriter colligimus spolia, cum laboris nostri a Christo condigna accipiemus premia. Unde bene dicitur Iudas socios suos exhortari ut non concupiscerent spolia cum [quandiu] inimicorum seua imminebant bella cum penitus inimici superati erant, tunc cum suis reuersus est ad spolia castrorum colligenda, quia necesse est ut predicator quisque admoneat auditores suos ut inimicorum precaueant iacula  quandiu tempus est belli. Cum autem peruenerit tempus pacis, ipsius uidelicet pacis quam Saluator discipulis suis promisit, dicens: Pacem meam do uobis , tunc prelati simul et subditi gaudium eternum habebunt de percepta remuneratione, quia nequaquam ultra pertimescent de sequenti laborum ac lacrymarum dolore, tunc quia [quando] Deo adiutori suo laudes canendi tempus est. Unde scriptum est:

Et conuersi hymnum canebant, et benedicebant Deum in celum, quoniam bonus est, quoniam in seculum misericordia eius. Salus magna est in Isrel quando numerus credentium multiplicatur in Domino populorum, qui Saluatorem agnoscunt fide, confitentur ore atque in una glorificant operatione. Siue aliter  tunc in Isrel salus erit magna, quando in Ecclesia Christi aduersitas erit nulla. Et signanter additum est, in illa die; in die utique resurrectionis, quoniam sponsa nobilissima in celesti regno superno iungetur sponso, quando omnes sancti in conspectu Dei non solum de animarum requie suarum, sed et de corporum gaudebunt immortalitate. Unde scriptum est:

Quicunque alienigenarum autem euaserunt, uenerunt et nuntiauerunt Lysie uniuersa que acciderant. Denique alienigene euadentes uictoriam Iude annuntiant Lysie, quia quidam, non [dum] sanctorum per doctorum ministeria Christi saluberrima capiuntur preda, preceptoribus suis a quibus nutriuntur ad mortem, licet inuiti, quia ueritate coacti, gloriam  annuntiant Christi. Lysias enim, qui interpretatur generans, significat mundi potentes, qui, licet sint generati, non tamen baptisma Christi meruerunt generari. Hi ergo milites, Christi audientes uictoriam, consternantur animo deficiuntque, quia non qualia uoluerunt, talia contigerunt in Isrel, et qualia mandauit rex. Eorum enim uoluntas talis erat ut non preualeret Euangelii per sanctos doctores predicatio, neque in Domino credentium augeretur multitudo: et talia etiam suis rectoribus, hoc est immundis spiritibus, placere sciebant; quia in profanis idolorum simulacris, diuino cultu ab hominibus ueneratis, hoc eis persuadebant ut fidem Christi non reciperent, sed non preualebant, quia Pater gloriam Filii sui in uniuersis nationibus longe lateque  manifestat.

Et sequenti anno congregauit electorum uirorum sexaginta millia. Et elegit Lysias sexaginta millia uirorum, et equitum quinque millia ad bellandum contra Isrel cum omni tempore istius mundi, quod sex etatibus distinguitur, per quinque sensus corporeos princeps huius seculi, incitantibus tenebrarum harum rectoribus, milites Christi diuersis uitiis laxando superare contendit, ac per malos homines bonorum meditatur necem. Sed occurrit illis Iudas cum decem millibus uiris: quia regis nostri exercitus in hoc est ualidior ceteris, quod per omnia studet diuinis obtemperare preceptis, assiduasque preces ad Dominum mittens eius confortatur manu, in  cuius maxime confidit potentatu; et tandiu insistit prelio, donec inimici sui atque aduersaria arma spiritalia ad perfectum iugulentur gladio. Unde in prece Iude subiungitur:

Deiice eos gladio diligentium te. Qumque sunt libri legis Dei, et quinque sunt sensus, ut prediximus, corpori. Qui enim secundum doctrinam legis restringit concupiscentiam carnis, auertendo oculos suos ne uideant uanitatem, obturando aures suas ne audiant linguam detrahentem , et obscena carmina aduersus mundanos, quibus frequenter auditis inquinatur interior homo; qui odoratum atque gustum suum continet ne illecebra utatur uoluptatum; qui cercet linguam suam a malo, et labia sua ne loquatur dolum, diuertit a malo et facit bonum, inquirit  pacem et persequitur eam , iste inimicos suos superans, uictoriam capiet saluberrimam, et triumpho gaudebit largissimo. Sed Lysias spiritalis, licet semel bis terque contritus fugam inierit, tamen non desistit accepta [a cepta] nequitia, sed rediuiua iterum resuscitat prelia. Unde scriptum est:

uidens autem Lysias suorum fugam, etc. Dixit autem Iudas, etc. Bene dicitur quod Iudas contritis hostibus, atque sopitis ad tempus bellis, hortatur suos quod mundarent sancta ac renouarent, quia magnum studium habent sancti doctores ut in quibuscunque lesa ab hostibus subiectorum sibi fuerit Ecclesia, ad pristinum statum sancte conuersationis iterum restauretur. Iuxta tropologiam autem,  necesse est ut unusquisque fidelis montem suum , si aliquid per fraudem hostis in ea pollutum est, sanctum instanti uisu expurget, donec ad integrum renouetur. Ibi enim et desertam sanctificationem, et altare profanatum, et portas exustas intelligere possumus; quia ibi laudis hostia in altari fidei Deo immolabatur, et ingressus celestis uite meditabatur. In atriis uero uirgulta nascuntur, cum in cordibus humanis superfluarum cogitationum multitudo generatur.

Pastophoria, inquit, uiderunt diruta. Pastophoria Grece dicuntur thalami, uel cubicula, in quibus Leuite  excubabant in atriis domus Domini, quorum commemoratio fit in ultima uisione Ezechielis prophete. Pastophoria ergo diruuntur cum secreta mentis per desideria illicita dilaniantur; sed hec omnia maxime opus est per penitentiam peccatorum, et emendationem morum, ac pias preces ad Dominum, instantissime purificentur. Unde recte de exercitu Iude scriptum est quod cum uiderent sanctificationem desertam, sciderunt uestimenta sua, et planxerunt planctu magno.

Tunc ordinauit Iudas uiros ut pugnarent aduersus eos qui erant in arce, donec emundarent sancta, etc. Apte dictum est quod ordinauerit Iudas uiros ut pugnarent aduersus eos qui erant in arce donec emundarent  sancta, quia hoc ordinat Redemptor noster per predicatores suos, quatenus milites ipsius aduersus eos qui inhabitabant in arce superbie, hoc est, homines inflationis spiritu elatos, uel in malignos spiritus superbia tumentes instanter pugnent, donec corda electorum ab omni labe iniquitatis expurgent. Et elegerunt sacerdotes sine macula, uoluntatem habentes in lege Dei, et mundauerunt sancta, quia eiectis his de officio ecclesiastico qui erroris lepram uel scelerum maculam in se habebant, uoluntarios atque moribus probos in fide elegerunt administratores uerbi, ut sancte Ecclesie conuenticula ab omni erroris cogitatio [contagio] efficiat aliena. Imo subiunctum est quod tulerit lapides contaminationis in locum mundum, quia hereticos qui noluerunt per  conuersationem recte fidei et sane doctrine lapides pretiosi fieri, anathemate percussos atque eiectos, omnibus patefecit quod essent reprobi, etc.

Et cogitauit de altari holocaustorum, quod profanatum erat, quid de eo faceret, etc. Altare holocaustorum est fides pura, doctrina pura, et conuersatio mundana [munda] Christi ministrorum. Sed hoc altare profanatum fuit heretica prauitate, uel scelerum immanitate iam destruendum erat, hoc est a sacerdotii dignitate deponendum, ne forte opprobrium sit sancte Ecclesie quod habeat prauos et facinorosos doctores, qui a diabolica astutia seducti sunt. Unde Dominus in Euangelio discipulis ait: uos estis sal terre. Quod si sal euanuerit, in quo salietur, ad nichilum ualet ultra, nisi ut mittatur foras et  conculcetur ab hominibus De quo et Paulus scribens ad Titum ait: Hereticum hominem, post primam et secundam increpationem, deuita, sciens quia subuersus est qui huiusmodi est, et delinquit, cum sit proprio iudicio condemnatus. Hinc et ad quosdam delinquentes ait: Per uos nomen Dei blasphematur inter gentes. Taliter ergo deposito [reposito] altari mystico, reponi debent mystici lapides illi in monte domus in loco apto, quoadusque ueniens propheta respondeat dicens [docens] quia peccantes redigi debent sub penitentiam, donec per sanctos doctores diiudicentur pro commisso crimine conueniens sanctificatio perpetrata. In loco autem eorum lapides integri secundum legem substitui debent, ut fiat altare nouum secundum illud quod fuit prius, quia homines  fide catholica sani, scientia sanctarum Scripturarum imbuti, bonis moribus religiosi, in locum regiminis unde deciderunt preuaricationes [preuaricantes] subrogari debent; secundum auctoritates utique diuine legis, ut sine reprehensione in nouitate uite et norma iustitie exhibeatur ministerium Deo in sancta Ecclesia, quam sibi acquisiuit Christus pretio sanguinis sui sponsam, et non habentem maculam neque rugam .

Et edificauerunt sancta, et que iuxta domum erant intrinsecus: et edem et atria sanctificauerunt, etc. Aedificant sancti predicatores sancta intra domum intrinsecus et edem, quando subiectam plebem et  intrinsecus ornant scientia sane fidei, et lorinsecus honesta conuersatione; atria sanctificant, quando nouiter uenientes ad fidem sacramentis diuinis imbuendo dedicant: faciunt uasa sancta noua, quando corda hominum ad corripiendum uerbum Dei reddunt habilia. Inferunt candelabrum, et altare incensorum, et mensam in templum, quando doctrine spiritalis lucem, sancte orationis puritatem, et Scripturarum sanctarum meditationem, in Ecclesia Dei exsuscitant. In candelabro ergo, in quo lucere debent lucerne, recte sermonem euangelice doctrine possumus aduertere, in quo sancti doctores igne sancti Spiritus accensi lucere debent, ut qui ingrediuntur lumen uideant.

Unde ueritas ipsa in Euangelio ait: Nemo accendit  lucernam, et ponit eam sub modio, sed super candelabrum, ut luceat omnibus qui in domo sunt . Per altare incensorum nichil melius quam perfectam sanctorum uitam accipere possumus, unde quotidie fragrat odor uirtutum, et sancte orationis in conspetu Altissimi. Mensam ergo Domini non aliam quam sanctam Scripturam intelligimus, in qua perfectio animarum consistit. Quod autem dicitur, quod appenderunt uela, et consummauerunt omnia opera que fecerant, in appensione uelorum exprimitur occultatio mysteriorum. Non enim omnibus omnia patefacienda sunt diuine legis mysteria, sed pro captu ingenii quorumlibet et profectu scientie atque uirtutum. Unde Dominus apostolis precepit, dicens: Nolite sanctum dare canibus, neque mittatis  margaritas uestras ante porcos ; et Paulus rudibus discipulis ait: Lac uobis dedi potum, non escam: nondum enim poteratis, sed nec quidem adhuc potestis . De perfectorum ergo scientia alibi ait: Et nos reuelata facie gloriam Domini contemplamur, in eamdem imaginem transformati, tanquam a Domini Spiritu, etc.

Consummant ergo omnia opera que facienda in domo sunt Dei, qui fide, sermone et opere student secundum ordinem implere omnia mandata Domini: nec deest quidquam in perfectione, ubi humana uoluntas diuine per omnia obtemperat uoluntati.

Et ante matutinum surrexerunt quinta et uicesima mensis noni, etc. De hac autem renouatione Iosephus  ita narrat, dicens : »Quinta uero et uicesima mensis Casleu, quem Macedones Appelleon uocant, accenderunt lumina super candelabrum, et adoleuerunt holocausta que obtulerunt in nouo altari.« Hec autem facta sunt post tres annos, eodem die quo mutata est eorum religio ad profanam eorum idolorum consuetudinem. [a 1Kb] Nam templum destructum ab Antiocho sic tribus annis permansit: quinto enim anno et decimo, et centesimo in templo facta sit, quinta et uicesima die Appelleon mensis; octauo et nono ac centesimo anno, olympiade centesima et quinquagesima quarta. Desolationem uero templi contigit fieri secundum Danielis prefationem, quam ante decimo et octauo predixerat  anno, per quam significauit quod Macedones illud destruerent. Celebrauit autem Iudas cum ciuibus suis pro renouatione templi sacrificia per dies octo, nullum genus deliciarum relinquens, pretiosissimis dapibus eos pascens: Deum autem laudibus et psalmis glorificabant, seque mutuo cantibus delectabant. Pro renouatione uero solemnium, post multum tempus instaurata religione, receptores legis posuerunt ut posteri post octo dies hanc renouationem templi celebrarent. Unde et ab illo tempore hactenus hanc festiuitatem celebramus; uocantes eam Lumina, eo quod preter spem hoc nobis splendide lumen colende religionis apparuit, mystice autem renouatio templi conuersio est hominum ad penitentiam peccatorum, qui aliquibus erroribus atque  facinoribus contaminati erant. Tunc enim cantandum, gaudendum, letandum, iubilandum atque laudandum quibusque fidelibus est, quando uiderint proximos suos per correctionem uiarum atque meditationem legis Dei in semetipsis instaurare, quod ante iam per negligentiam destruxerant.

Unde et sacrum Euangelium narrat Saluatorem dixisse  in celis gaudium nasci super uno peccatore penitentiam agente: si de uno, quanto magis de multis exsultatio erit conuersis ad uerum cultum Dei. Quia sicut scriptum est: In multitudinem plebis dignitas est principis ; illius uidelicet principis: qui uult homines omnes saluos esse et ad agnitionem ueritatis peruenire .

Et statuit Iudas et fratres eius, et uniuersa Ecclesia  Isrel, ut agatur dies dedicationis altaris in temporibus suis. Hanc quidem solemnitatem ipse Saluator in Euangelio predicatione sua legitur decorasse, ubi scriptum est: Facta sunt Encenia in Hierosolymis et hiems erat, et ambulabat iehsu in templo in porticu Salomonis, etc. . Unde sciendum est quod Encenia hec que lectione euangelica facta cognouimus, non ad primam templi dedicationem, sed ad ultimam pertinent; quod ex eo facile colligitur quia hieme facta feruntur. Prima siquidem eius dedicatio a Salomone tempore autumni; media autem, Zorobabel et Iesu sacerdote, tempore ueris; ultima autem, Iuda Machabeo, tempore hiemis, est facta: quando specialiter constitutum esse legitur ut eadem dedicatio per omnes annos in memoriam solemnibus  reuocaretur officiis iuxta quod usque ad tempus Dominice incarnationis obseruatum fuisse supradicta sententia Euangelii agnouimus. Hec autem fuit causa secunde et tertie dedicationis. Quia Salomon quidem templi opus quod Domino condidit, septem annis perfecit, octauo autem anno, decima die septimi mensis, qui a nobis October appellatur, in magna gloria dedicauit. Sed ad hoc templum post annos quadringentos triginta ascenderunt Chaldei, et Ierosolymorum urbe destructa, populum Isrel in Babylonem abduxere captiuum; qui post annos septuaginta, regnantibus Persis, in patriam est remissus, rursusque edificatum est templum per annos quadraginta sex, et tertia die mensis duodecimi,  quem nos uocamus Martium, opus ad finem usque perductum. Cum uidelicet tunc operi prefuerunt duces plebis strenuissimi, ut diximus, Zorobabel de regio genere, et iehsu, sacerdos magnus; sed et prophete Aggeus et Zacarias adiuuantes eos atque aduersus insidias impedientium opus nostium cor populi roborantes. Inde post annos ferme trecentos et quinquaginta sex rex nefandissimus Grecorum Antiochus, fraude capta Ierusalem, templum idem sordibus idolorum profanauit, auferens inde et confringens altare Domini aureum, mensam propositionis, candelabrum luminis, et cetera que supra commemorata sunt.

Sed Iudas Machabeus cum esset de genere sacerdotali, collecto exercitu iustorum, aduersus Antiochi  duces arma corripiens, eosque de Iudea expellens, persecutioni seuissime finem imposuit, ac templum ab idolorum imaginibus emandans, noua rursus altaria et cetera uasa uel ornamenta faciens atque in templo reponens, dedicauit ea simul cum templo. Quod purificauit et renouauit uicesima quinta die mensis noni, qui apud nos appellatur December, et ad hiemem pertinere nulli dubium constat. Statuitque decretum, ut prediximus, omnibus annis diem Enceniorum, id est, innouationis et dedicationis templi, festa deuotione celebrari, sicut locus iste nunc testatur.

Que profecto omnia, sicut Apostolus docet , in figura facta sunt nostri, et propter nos utique scripta, imoque nobis solertius spiritali ratione discutienda.  Salomon quippe rex, qui interpretatur pacificus, ipsum Redemptorem nostrum typice designat; de quo Isaias ait: Multiplicabitur eius imperium, et pacis non erit finis. Templum quod edificauit catholica eius Ecclesia est, quam de uniuersis per orbem credentibus, quasi de uiuis lapidibus, in unam sue fidei et caritatis compagem aggregat. Quod autem septem annis edificatum est templum, significat quia per totum huius seculi tempus, quod septem diebus euoluitur, sancte structura Ecclesie nunquam crescere desinit. Quod octauo anno dedicatum est, et celeberrima illa ac maxima solemnitas a Salomone rege cunctis filiis Isrel tempore complete dedicationis exhibita, insinuat mystice quia, perfecto in fine mundi numero electorum, diu desiderate  immortalitatis secura festiuitas erit, et peracto uniuersalis resurrectionis miraculo, mox omnes qui ad pacifici regis ueri, scilicet Salomonis, regnum pertinent, eterna cum eo gaudia patrie celestis intrabunt.

Nam quia Dominus noster octaua die, id est, post septimam sabbati, resuscitari a morte uoluit, recte numerus octonarius nostre quoque resurrectionis festa uentura designat. Quod templum ab hostibus incensum rursum Domino miserante construitur; quod ab idololatris coinquinatum denuo, superne pietatis auxilio, mundatur; uarios sancte Ecclesie insinuat euentus, que nunc infidelium persecutione premitur, nunc autem, persecutoribus reddita liberior,  tranquillius, instante Domino, seruitute famulatur: nunc in quibusdam suis membris hostis antiqui periclitatur insidiis, nunc instante solertia doctorum fidelium, quos ad horam perdere uidebatur, per penitentiam iam castigatos recipit.

Quod uero templum secundum quadraginta et sex annis edificatum est, ad significationem Dominici corporis quod de uirgine assumpsit spiritaliter respicit; de quo ipse Iudeis: Soluite, inquit, templum hoc et in tribus diebus edificabo illud ; quia uidelicet solutum passione corpus suum ipse die tertia resuscitauit ad uitam. Ferunt siquidem physici quia corpus hominis quadragesimo sexto die post conceptionis initium in membrorum distinctione formetur; atque non casu gestum, sed diuinitus procuratum  est, ut eo annorum numero templum edificaretur quo dierum numero corpus Dominicum, quod per templum figurabatur, in utero uirginali perfici oportebat.

Quod autem Encenia per omnes annos celebrare sancitum est, hoc profecto nos admonet ut memoriam Dominice resurrectionis, quam iam factam credimus, semper animo retinentes, nostram resurrectionem futuram sperando taliter agamus ut non ad iudicium, sed sicut Dominus his qui bona egerunt promisit, resurgere mereamur ad uitam.

Et edificauerunt in tempore illo montem Sion, et per circuitum muros altos et turres firmas, etc. Aedificant sancti doctores montem Sion, quando sanctam Ecclesiam uerbo atque exemplo ad profectum  uirtutum prouocant; per circuitum muros altos construunt, quando eam culmine catholice fidei ac opere precum undique muniunt; turres firmas erigunt, quando spem totam in Dei bonitate ponere precipiunt. Ne quando gentes eum ut montem pristinum conculcent; ut non malignorum spirituum nequitia uel prauorum hominum malitia eos amplius nocere preualeat.

Et collocauit, inquit, illic exercitum ut seruarent eum, etc. Exercitus in Sion ad seruandum eum locatur, cum ministrorum turba seruande legis Dei ad sacramentorum celestium ritum in Ecclesia subministratur. Muniunt eum ad custodiendam Bethsuram, cum exhortationibus ualidis incitant ecclesiasticos  ut regulariter culturam seruent diuinam . Ut habeat populus munitionen contra faciem Idumee. Hoc est, ut fidei constantiam seruet aduersus hostes et contra furentis mundi pertinaciam.



CAPUT u. Debellat Iudas gentes uolentes perdere Isrel. De Timotheo duce Ammon. Simon missus a fratre expugnat gentes. De bellis Iude contra Timotheum, etc.

Et factum est ut audirent gentes in circuitu, quia edificatum est altare et sanctuarium sicut prius, irate sunt ualde, etc. Irritantur gentes cum uiderint culture Dei renouari facturam, quia siue hostes uisibiles seu inuisibiles, qui inuidie estibus contra fidei ac uirtutum profectum anhelant, irascuntur, cruciantur  ac persequuntur seruos Dei, ad nichilum eos redigere uolentes, quando considerant eos in altari recte fidei bonorum operum uelle obseruantiam. Inde dicitur quod cogitarent tollere genus Iacob qui erant inter eos, et ceperunt eius occidere, quia clarescente in mundo Euangelio Christi, et omnibus fidem Dei recipientibus, torquebantur persecutores, et penis eos mactantes inde auertere studebant. Similiter et hostes spiritales cum inciderunt [uiderint] aliquos ex desidia et negligentia se restaurare uelle in cultu pietatis, moliuntur eos gladio impietatis occidere, ac pro morte peccatorum trucidare. Sed Iudas, fortiter cum scuto fidei hostibus resistens, debellat filios Esau in Idumea, quia chorus sanctorum doctorum idololatras, qui spinetis uitiorum sunt asperrimi, et funestis  sacrificiis atque luxuria mundana fetidissimi, gladio spiritus interimens, de contrariis efficit subiectos ac de hostibus facit amicos.

Et eos qui erant in Acrabathane, quia circumsedebant Isrelitas, etc. Hi qui in memoratis locis, hoc est Acrabathane et Bean, habitabant, et circumsedentes filios Isrel in laqueum et scandalum fiunt [fuerant] insidiantes eis, significant Iudeos atque hereticos, qui contra Ecclesiam Dei scandala et insidias semper disponunt. Sed tales autem a Iuda et sociis eius in turribus suis concluduntur, cum in superbie sue machinationibus per doctorum industriam capiuntur, et errores eorum anathematizantur; quorum turres incenduntur igni cum omnibus qui in eis sunt, quando auctores scelerum et inuentores  errorum pro peccatis suis et nunc exuruntur ardore diuini sermonis, et in futuro examine, nisi condignam penitentiam ante egerint, igne concremabuntur perpetue ultionis.

Et transiit ad filios Ammon, et inuenit manum fortem, et populum copiosum, etc. Quid per filios Ammon, qui interpretatur filius populi mei, quam schismatici et heretici exprimuntur, qui quondam filii sancte Ecclesie uidebantur, sed iam recedentes et in errorem se mittentes, facti sunt filii diaboli. Unde Ioannes apostolus ait: Ex nobis exierunt, sed non erant ex nobis, nam si fuissent ex nobis, permansissent utique nobiscum . Hi habent Timotheum ducem, hoc est, heresiarchas,  qui iuxta nominis sui interpretationem apud eos laudantur, sed iuxta intelligentie ueritatem apud nos nequaquam esse deprehenduntur. Timotheus cum beneficiis interpretatur; sed hec opinio heresiarchis apud deceptos est, apud nos autem uenefici nuncupantur, quia maleficiis suis uenenum erroris auditoribus suis miscent: contra quos Iudas consurgit, et superior existens uictoriam capit erroresque eorum destruendo in Iudeam, hoc est, in confessionem laudis Dei, cum triumpho regreditur hostium.

Et congregate sunt gentes que sunt in Galaad aduersus Isrelitas qui erant in finibus eorum, ut tollerent eos, etc. Gentes que sunt in Galaad aduersus Isrelitas congregantur ut tollant eos, cum multitudo  hereticorum atque schismaticorum ad hoc conuenit ut Scripturarum testimoniis secundum suum sensum deprauatis, expugnent catholicam fidem, que est in secula. Galaad enim interpretatur aceruus testimonii, et nomen bene conuenit his qui Scripturarum meditationi insistunt.

Sed fugiunt Isrelite in munitionem, cum fideles quique ad fidei confugiunt ueritatem; auxiliumque sibi afferri poscunt a Iuda et fratribus eius, quia Euangelio Christi per sanctorum predicatorum ministeria defendi gestiunt contra Timotheum spiritalem, de quo supra diximus, et socios eius.

Quod autem conqueruntur Isrelite de interfectione uirorum suorum et captiuitate, ostendit non modicum apud fideles esse gentium dolorem, quando  uiderunt aliquos suorum a ueritate secedere, et in errorem prauorum corruere, etc.

Et ecce alii nuntii uenerunt de Galilea conscissis tunicis nuntiantes uerba hec, etc. Illi qui de uariis locis alienigene conuenerunt ad consumendum populum Dei, manifeste designant gentium plebes, qui in infidelitate sunt, adhuc bella ac persecutiones aduersus Christianos commouere. Sed auditis sermonibus quos diuerse legationes ad Iudam et socios eius detulerunt, conuenit ecclesia magna cogitare quid facerent de fratribus suis qui in tribulatione erant, et expugnabantur ab inimicis: quia totius sancte Ecclesie sollicitudo ac cura est maxima, quomodo contra diuersos hostes, hoc est Iudeos, paganos, hereticos atque schismaticos, filios suos defendat.  Hic quoque prudenti consilio ac toto nisu cum his qui eruditiores ac fortiores uidentur esse in fide ac uirtutum opere agit, qualiter hostibus resistat, et suos opportune defendat.

Dixitque Iudas Simoni fratri suo, etc. Sicut diuerse sunt impugnationes Ecclesie ab hostibus, sic et distincta debent esse prelia spiritualium bellatorum. It igitur Simon in Galileam cum tribus millibus uiris, sicut in sequentibus ostenditur, ut liberet fratres suos; Iudas autem et Ionathas eunt in Galaaditim cum octo millibus. Et quid per Simonem, qui in Galileam, hoc est rotam, mittitur, nisi predicatores in gentes directi insinuantur; qui cum tribus millibus, hoc est, cum sancte Trinitatis fide, contra  aduersarios suos ire parantes, per euangelicam predicationem hostes deiicere et credentes liberare decertant. Iudas autem et Ionathas illos doctores exprimunt qui, in Iudea uerbum Dei predicantes, siue Iudeos, siue et hereticos, Scripturarum testimoniis abutentes, per ueritatem sani intellectus debellare student. Et nota quod contra gentiles solum Simon cum suis mittitur, contra Iudeos autem et hereticos duo pergere cum pluribus moliuntur: quia in gentibus sola idololatria cum errore paganico debellanda erat, in Iudeis uero et hereticis partim ueteranus usus, partim noua superstitio, per duorum Testamentorum spiritalem scientiam corrigenda fuerunt. Ubi octo millia uirorum sumuntur, quia ibi  siue circumcisio legis spiritaliter obseruanda, siue resurrectio Christi ueraciter credenda esse docetur.

Et abiit Simon in Galileam, et commisit prelia multa cum gentibus, etc. Committit Simon prelia multa cum gentibus, cum predicatores sancti per totum mundum idololatriam et confusos gentium debellare certant errores; et contrite sunt gentes a facie eorum, cum pertinaciam resistendi Euangelio Dei deponunt. Persecutus est eos usque ad portam Ptolemaidis, cum in suis adinuentionibus, quibus per studia uana machinabantur contradicere uerbo Dei, ipsa ueritate superati capiuntur atque confessione recte fidei subiiciuntur. Unde apte subiungitur:

Et ceciderunt de gentibus fere tria millia uirorum.  Qui de superbie nequissimo statu in penitentiam peccatorum decidentes, melius per fidem rectam resurgendo, in bonorum operum statu erigi merentur. Quorum spolia accipit Simon, cum quidquid litterarum scientia uel inuestigatione ueritatis elaborauerint, totum in seruitutem Dei doctor catholicus conuertere studet; unde plurimi eorum qui liberalibus artibus sub gentili conuersatione instituti fuerunt [a 1Kb] . . . . . Illos autem qui fuerunt in Galilea, cum uxoribus et natis et omnibus que erant cum eis, adduxit in Iudeam cum letitia magna, cum catholicos quoslibet, seculi actibus implicitos per doctrinam Euangelii inde eruens, ea que sunt Dei tota sollicitudine totoque nisu appetere docet.

 Et Iudas Machabeus et Ionathas et frater eius transierunt Iordanem, etc. Contra eos qui captiuos Iudeos in Galaaditide detinuerunt Iudas Machabeus et frater eius Ionathas cum comitibus suis directi, transierunt Iordanem et abierunt uiam trium dierum per desertum: ita predicatores sancti ad conuocandos homines ad fidem Christi, et ad expugnandos Iudaicos atque schismaticos errores in mundum directi, primum transeunt Iordanem, id est, per baptismi sacramentum de tenebris infidelitatis in gratiam Christi primum transeundum docent, attestante ipsa ueritate quod nisi quis renatus fuerit ex et aqua Spiritu sancto non potest introire in regnum Dei. Deinde uiam trium dierum per desertum  abeunt, quia sancte Trinitatis fidem, quam in baptismate fideles quique profitentur, toto tempore incolatus istius mundi cum bonis operibus obseruandam esse affirmant. Quod autem Nabuthei occurrerunt eis pacifice, et narrauerunt que acciderunt fratribus in Galaaditide, significat quod dicta sanctorum prophetarum doctoribus sanctis opportune solatium conferunt, cum omnia que credentium [credentes] in Christum passuri sunt tormenta attestatione sua manifesta faciunt. Nabuthei enim prophetantes interpretantur, erroresque quos filii perditionis contra ueritatem Euangelii Christi opponere machinantur uero uaticinio predicunt. Unde Osee uaccas Bethaue et habitatores Samarie insequitur  , et Amos sacrificantes de fermentato laudem uituperat, nec non eos qui conuertunt in parasinthum [a 1Kb] iudicium et iustitiam, et accipiunt munus deprimuntque pauperes in porta , detestatur. Quod autem comprehensos esse quosdam ex Iudeis in Barasa et Bosor, Nabuthei indicant, bene nominis eorum interpretatio effectum rei exprimit; interpretatur enim Barasa et Bosor tribulationes et angustia, quia omnes, iuxta Pauli uocem, qui uolunt pie uiuere in Christo, persecutionem patientur, nec effugiet hereticorum iniuriam, qui sane fidei seruare contendit doctrinam. Quos Ioannes apostolus in Apocalypsi sua cruciatum facere, sicut cruciatus est scorpionum cum percutit hominem, describit; quia sicut scorpiones uenenum in cauda portant, ita heretici  in consummatione fraudis malitiam occultant, quo magis incautos non aperta fronte, sed latentibus insidiis noceant.

Et conuertit Iudas et exercitus eius, etc. In superioribus narrat ciuitates Galaaditidis, in quibus comprehensi sunt Iudei, munitas fuisse et magnas, quas [quos] Iudas statuit in una die comprehendere et tollere: quia per unitatem predicatores sancti destruere disponunt omnes munitiones falsarum doctrinarum quas heretici constituunt ad decipiendas animas innocentium et captiuandas erroribus suis. Nunc autem dicit Iudam in deserto Bosor occupasse Bosor ciuitatem, et occidere omnem masculum in ore gladii, et auferre spolia eorum, et succendere eam igni; quia hoc magnopere student  sancti doctores ut, occupata munitione hereticorum, omnem uigorem iniquarum sectarum, quam per mundi philosophiam et inanem fallaciam constituunt, gladio Spiritus sancti, quod est uerbum Dei , destruant; quatenus id quod per ostentationem suam illi finxerunt esse precipuum, isti demonstrent nugas esse et friuolum. Accipiunt autem spolia eorum, cum testimonia Scripturarum sanctarum, quibus abusi sunt, ab eis quasi ab iniustis possessoribus auferunt, ipsamque confessionem anathemate perpetuo comburunt. Quod autem sequitur quia surrexerunt in nocte, demonstrat eos fuisse in tenebris erroris sui relictos.

Et factum est diluculo cum eleuassent oculos suos, etc. Quid per scalas atque machinas gentium, nisi  exsultatio atque contumacia superborum exprimitur, per quam Ecclesiam Christi expugnare et subuertere cupiunt? Sed Iudas noster, qui totum apparatum belli in luce disponit, tribus ordinibus contra eos pugnat, hoc est, siue sancte Trinitatis fide, siue duplici dogmate, id est, historico, allegorico atque tropologico; et clamat tubis in celum, quia forti predicatione exsultat uocem, et intimo cordis clamore Deum auxiliatorem aduocat in orationem.

Et cognouerunt castra Timothei quia Machabeus est, et refugerunt a facie eius. Castra Timothei, cognito Machabeo, fugerunt a facie eius, quia heretici,  agnita uirtute et ueritate Domini nostri Iesu Christi, perterriti fugiunt; et percutiuntur magna plaga, quia in eis secundum iustitiam per doctores sanctos exercetur anathematis uindicta; caduntque ex illis fere octo millia uirorum, cum omnis cumulus eorum quos contra ueracem intellectum spiritalis circumcisionis, seu contra fidem resurrectionis Domini nostri Iesu Christi et membrorum eius, contrahere moliebantur, ipsa uincente destrueretur ueritate. Hinc est quod Saluator in Euangelio soluens typicum sabbatum, prima sabbati, que et octaua dies post septimam, resurrectionis sue nobis patefecit sacramentum. Hinc et Paulus apostolus docet  circumcisionem non manu factam in exspoliatione corporis carnis, sed Spiritu Dei uiui  in cordibus credentium agi debere; unde et lex uetus preputium cordis docuit esse circumcidendum.

Post hec autem uerba congregauit Timotheus exercitum alium, et castra posuit contra Raphon, etc. Postquam Timotheus semel atque iterum uictus est, non cessauit augere nequitiam, sed multiplicauit malitiam. Denuo instaurat exercitum contra Iudam et socios eius: quia hereticis non satis est semel atque iterum in paruo numero contentiones agere, sed noua aduersus Ecclesiam semper excitant bella, ac perfidie sue multiplicia effundunt uenena. Castra ponunt contra Raphon trans torrentem, quia summo nisu superbie sue excitant furorem mouentque bellorum tempestatem; nec non et Arabas, qui interpretantur  campestres, ducunt in auxilium, quia uoluptuosos qui luxuriam huius seculi sequuntur in auxilium erroris sui assumunt. Unde et omnes isti non mediocrem contra Ecclesiam erroris sui exstruxere nequitiam. Sed Iudas horum mittit speculari exercitum, cum doctores sancti auditores suos admouent prauorum precauere tumultum ne fraudis sue actum ad internecionem simplicium perducant animarum. Quod autem Timotheus, quasi collecturam faciens, ait principibus exercitus sui: Cum appropinquauerit Iudas et exercitus eius ad torrentem aque: si transierit ad nos prior, non poterimus sustinere eum, quia potens poterit aduersum nos; si uero timuerit transire et posuerit castra extra flumen, transfretemus ad eos, et poterimus aduersus illum.  Ostendit quod omnes heretici fiduciam atque constantiam pertimescunt recte credentis populi, et eo se infirmiores agnoscunt, quo illos in unitate fidei considerant fortiores: si autem reliquos de catholicis perspexerint in cogitatione legis Dei atque in exercitio boni operis fieri tardiores, horum sibi triumphum atque captiuitatem pollicentur congratulantes.

Ut autem appropinquauit Iudas ad torrentem aque, etc. Transiens Iudas torrentem aque statuit scribas populi qui turbam post se exhortarentur ire in prelium, cum Redemptor noster, adiens passionem crucis, apostolos ordinauit, qui credentes in se  docerent contemnere tormentum corporee mortis et confidere de potentia superne ueritatis. Unde est illud: Nolite timere eos qui occidunt corpus, animam autem non possunt occidere: sed potius eum timete qui potest animam et corpus perdere in gehennam ; et iterum: In patientia uestra possidebitis animas uestras: qui autem perseuerauerit usque in finem, hic saluus erit ; et alibi: Beati, ait, qui persecutionem patiuntur propter iustitiam, quoniam ipsorum est regnum celorum . Hinc bene subiungitur:

Transfretauit ad illos prior et omnis populus post eum, quia oportebat, ut mediator Dei et hominum primum passionis sue expleret mysterium, et sic eius exemplo confortati pro ipso patiendo mortem  contemnere discerent ex uniuersis gentibus fideles.

Et contrite sunt ante faciem eorum omnes gentes, Cum diuersi hominum potentia uirtutis Dei conteruntur errores.

Proiecerunt arma sua et fugerunt ad fanum quod est in Carnaim. Cum desertis contentionum obstaculis, persecutores ueritatis resistere non audentes, in delubris deorum suorum se condendo, unde querunt tutelam, inde habent ruinam. Carnaim autem interpretatur cornua; cornua uero apte pro regno atque defensione accipi possunt. Sed non iuuit eorum opinio, imo fefellit; quia occupauit Iudas ipsam ciuitatem et fanum succendit igni cum omnibus qui erant in ipso; quando non solum machinationem omnem erroris hereticorum atque persecutorum destruit,  imo omnes qui in eo confidunt Saluator noster igne iuste comburit ultionis. Unde Dominus in Deuteronomio precepit dicens: Si audieris in una urbium tuarum, quas Dominus Deus tuus dabit tibi ad habitandum, dicentes aliquos: Egressi sunt filii Belial de medio tui et auerterunt habitatores urbis sue atque dixerunt: Eamus atque seruiamus diis alienis quos ignoratis, quere sollicite et diligenter, rei ueritate perspecta, si inueneris certum esse quod dicitur, et abominationem hanc opere perpetratam, statim percuties habitatores urbis illius in ore gladii, et delebis eam, omniaque que in illa sunt usque ad pecora. Quidquid etiam supellectilis fuerit congregabis in medio platearum eius, et cum ipsa ciuitate succendes, ita ut uniuersa consumas Domino Deo tuo,  et sit tumulus sempiternus .

Et congregauit Iudas uniuersos Isrelitas qui erant in Galaaditide, etc. Iudas Isrelitas de Galaaditide congregat, cum Redemptor noster per doctores suos uerbo Euangelii eos qui ab hereticis capti sunt ad catholicam fidem reuocat; hoc est enim uenire in terram Iuda, recta fide et bonis operibus Dominum laudare.

Et uenerunt usque Ephron, et hec ciuitas magna, etc. Uniuersa gentium prelia uaria uitiorum atque errorum significant bella. Diximus quod gentes ille que fuerunt in terra Galaad et Isrelitas captiuare contendebant, significarent hereticos atque Iudeos; sed modo his oppressis qui fuerunt  in Carnaim, iterum illi qui fuerunt in Ephron resistere Iude et sociis eius moliuntur: quia contritis diuersis hereticis, adhuc illi qui litteram sequuntur ueteris Testamenti aditus spiritalis intellectus aperire nolunt. Quid enim per Ephron, que puluis meroris, siue puluis et inutilis interpretatur, nisi superuacua obseruantia legis temporibus gratie insinuatur in qua Iudei confitentes se includunt et obstruunt portas lapidibus; qui umbre dediti historicam traditionem, que legis in lapidibus scripta est, Euangelii predicatoribus opponunt, nec consentiunt ab illa ullo modo diuelli, nec nos rectiorem sensum concedunt sequi. Unde ue uobis legisperitis, qui tulistis clauem scientie, ipsi non introistis, et eos qui introibant prohibuistis . Sed mittit ad  eos Iudas uerbis pacificis, dicens: Transibimus per terram uestram, ut eamus in terram nostram, et nemo nobis nocebit. Quia predicatores sancti, iuxta mandatum Domini nostri, primum pacem offerunt aduerse parti, ut fiat illud quod scriptum est: Si fuerit ibi filius pacis, requiescet super illum pax uestra; sin autem, inquit, ad uos reuertetur . Transiemus, inquiunt, in terram uestram, ut eamus in terram nostram; ac si dicant: Legamus librorum uestrorum historiam, ut ibi allegorico sensu promissam in celis reperiamus nobis patriam; et nemo uobis nocebit, quia noster transitus innoxius uobis erit; tantum pedibus transibimus, quando gressu bonorum operum regnum supernum adire cupimus. Qui nolebant aperire, cum in tradita  sibi lege nolebant cum Euangelii predicatoribus communicare.

Et precepit Iudas predicare in castris, etc. Quid est quod Iudas predicare precepit in castris ut applicarent ad ciuitatem unusquisque in quo erat loco, nisi quod doctores sancti auditoribus suis liberam in Scripturis sacris tribuunt intelligentiam, ut unusquisque quod in lectione diuina, siue per allegoriam, siue per tropologiam, siue per anagogian, iuxta uotum desiderii sui sibi aperiri querit, superna gratia annuente, intrandi accipiat facultatem. Et nota quod uiri uirtutis ibi applicare dicuntur et oppugnare ciuitatem tota die et tota nocte: quia nisi quis uir uirtutis sit, ut id opere implere desideret quod didicerit magistrorum traditione, et  instanter legem Dei meditetur tota die et tota nocte, hoc est, omni tempore, uictor predicte ciuitatis non erit. Unde Psalmista beatum uirum ait qui in lege Domini meditatur die ac nocte, et non abiit cum consilio impiorum, et in uia peccatorum non stetit atque in cathedra pestilentie non sedit . Quod autem dicit peremisse eos omnem masculum in ore gladii et eradicasse ciuitatem, sicque accepisse spolia eius cum transiret per totam ciuitatem super interfectos, et deinde transgredi Iordanem, ostendit nobis ut si legis Domini uelimus esse possessores, et eius spolia, hoc est, diuersos intellectus, secundum fidem rectam percipere, studeamus primum conterere superficiem littere, et condemnare omnes hereticorum  errores; sicque transgrediamur in campum magnum, hoc est per baptismum mundati onere, in libertatem glorie transeamus, ubi nobis luceat sol iustitie, in cuius pennis uera est sanitas, qui illuminat tenebras, abscondita tenebrarum, et reuelat occulta mysteriorum his qui eum non simulationis fictione, sed fidei requirunt ueritate. Unde Sapientia admonet dicens: Sentite de Domino in bonitate, et simplicitate cordis querite illum, quoniam inuenitur ab his qui non tentant illum, apparet autem eis qui fidem habent in illum. Peruerse enim cogitationes separant a Deo, et probata uirtus corripit insipientes. Quoniam in maleuolam animam non introibit sapientia, nec habitabit in corpore subdito peccatis. Spiritus enim sanctus discipline effugiet fictum,  et auferet se a cogitationibus que sunt sine intellectu .

Et erat Iudas congregans extremos et exhortabatur populum per totam uiam, etc. Quod Iudas regrediens cum exercitu suo in terra Iuda congregans extremos exhortabatur populum per totam uiam donec uenerunt in terram Iuda, doctores sancte Ecclesie exemplo suo instruit, qualem sollicitudinem quantumque studium debent habere erga subiectos, ut in uia presentis uite uerbum exhortationis illis impendere non negligant, sed docendo, admonendo, increpando, atque consolando, semper eis prodesse studeant, nullumque relabi a suo comitatu atque deperire, quantum in ipsis est, permittant; sed magis festinent ut conseruato numero in suam curam susceptorum, leti in  terram Iuda, iuxta Pauli sententiam  ad montem Sion et ciuitatem Dei uiuentis Ierusalem celestem ac multorum millium angelorum frequentiam, et Ecclesiam primitiuorum, qui conscripti sunt in celis, et iudicem omnium Dominum reuertantur, eique tunc dignis laudibus gratias agant cuius dono ad sedem quietis ac pacis peruenire potuerunt.

Et in diebus quibus erat Iudas et Ionathas in terra Galaad, etc. Quid per hos duos principes, Iosephum scilicet et Azariam, qui emulatione uirtutum Iude prouocati, per iactantiam sibi nomen in preliis acquirere uoluerunt, nisi hypocritarum persona designatur, qui non simplici intentione, sed fastu arrogantie uirtutes sanctorum imitari appetunt. Sed sicut illis non prospere euenerunt que non bono animo gesserunt,  ita et istis de conatu suo non uera gloria, sed sempiterna sequitur ignominia; quia de suorum non merentur uictoria gaudere, sed magis lugebunt de sua suorumque damnatione perpetua. Unde recte subiungitur

Et facta est fuga magna in populo, etc. Merito ergo magne plage patitur casum, qui non Iude spiritalis salubre audit consilium; et quia non erant de numero electorum, qui Spiritu Dei instigati opera uirtutum gerunt, pro sua impudenti audacia turpiter confusi in extremis cum peccatoribus erunt.

Et uiri Iuda magnificati sunt uale in conspectu Isrel, etc. Bene dicitur quod uiri Iuda magnificati sunt ualde in conspectu omnium gentium, quia illi qui  recte fidei ueram ita tenent confessionem ut impleant opere quod predicant ore, merito omnium gentium uoce laudantur; et ueniunt ad eos fausta acclamantes, hoc est, per custodiam mandatorum eius beatificantes, laudes Iude referunt regi celesti, iuxta illud Psalmiste, quo, consideratis bonis Ecclesie, ait: Beatum dixerunt populum cui hec sunt, beatus populus cuius est Dominus Deus eius . Hinc et Saluator noster discipulis suis in Euangelio precepit, dicens: Sic luceat lux uestra coram hominibus, ut uideant opera uestra bona, et glorificent Patrem uestrum qui in celis est .

Et exiuit Iudas et fratres eius, et expugnabant filios Esau in terra que ad austrum est, etc. Quid per Esau intelligitur, qui per cupiditatem esce uendidit  primogenita sua minori fratri Iacob, nisi prior populus, qui propter cupiditatem terrenam indignum se primogeniti honore ostendit, et ob hoc dignitas tota ad gentium populum translata est. Et bene in terra que ad austrum est filii Esau manere dicuntur, quia Iudaicus populus, propter acceptam legem et scripta prophetarum que in illis tradita sunt, appropinquare uidebantur lumini solis eterni; sed quia mente excitati sunt, et iuxta lucem positi (illam uidelicet lucem que illuminat omnem hominem uenientem in hunc mundum [Ioan. I], eam coram positam recipere noluerunt, inde aperte per Iudam et fratres eius expugnati memorantur. Quia doctores sancti errorem illorum eis improperantes, pro inobedientia iusti spretis atque damnatis, ad gentium  predicationem conuersi sunt; erroremque perfidorum tam in ipsa Synagoga quam et in singulis personis mucrone uerbi Dei percutientes, turres superbie, quas illi aduersus Euangelium Christi elata mente erexerunt, igne debite damnationis exurebant.

Et mouit castra ut iret in terram alienigenarum, etc. Nota, lector, quod omnes illas species aduersariorum, quas ante commemorauerat, nunc breuiter attingendo recapitulat, hoc est Iudeorum gentilium atque hereticorum. Nam cum paulo ante expugnatos esse filios Esau narrauit, mox castra alienigenarum simul cum aris et spoliis deorum ipsorum succensa esse subiunxit; deinde perambulatam Samariam: nunc Samariam commemorat, quia non  solum Iudaica superstitio, sed et gentilium error atque heretica prauitas, predicantibus apostolis, per Euangelium Christi superatur, confunditur, destruitur, atque ad nichilum redigitur. Presertim tamen uicit leo de tribu Iuda radix Dauid , et quis resistet ei? De celo iudicium iaculatum est, terra tremuit et quieuit dum exsurgeret in iudicio Deus et saluos faceret omnes quietos terre . Quod autem inter alia dicitur cecidisse sacerdotes in bello, dum sine consilio exeunt in prelium nimis formidanda sententia est



CAPUT uI. De morte Antiochi et successione filii eius, qui misit exercitum ad debellandum Iudam, et uincitur: pacem dat ficte quam cito rumpit; hic dicitur in bellis usus elephantis.

Et rex Antiochus perambulauit superiores regiones, etc. Post impietatis opera plurima que gessit Antiochus in loco sancto et in populo Dei, diuino iudicio iuste peremptus est, sicut ipse in sequentibus testatur, dicens se cognouisse quia propter ea inuenissent se mala, et inde periret tristitia in terra aliena. Licet Polybius Anegalopolita [Megalopolita] historicus, Iosepho teste, scribat solum eum perisse quia uoluit templum Diane in Perside deuastare: sed hec opinio nullo modo a fidelibus recipitur, qui  sciunt quod omnes dii demonia, et simulacra gentium argentum et aurum, opera manuum hominum sunt . Quod autem contra Domini omnipotentem superbia intumuit, condignam ultionem recepit: sic et omnes impii; nec non et ipse nouissime nouus filius perditionis, qui extollitur super omne quod dicitur Deus aut colitur [II Thess. II] , propter impietatis opera que faciet, superno uisitantis iudicio interibit, quem Dominus iehsu, iuxta Pauli uocem interficiet spiritu oris sui , et destruet illustratione aduentus sui. Unde hic Antiochus typum tenet persecutorum Christi et Ecclesie.

Et mortuus est illic Antiochus rex anno centesimo quadragesimo nono, etc. Non mirum quod ex crudeli  patre truculentus filius est genitus, qui opera nefanda nequissimi patris imitatus sit. De quo in Euangelio Dominus ad Iudeos seniores ac superbos ait: uos ex patre diabolo estis, et desideria patris uestri uultis facere: ille enim ab initio homicida erat . Et recte homicide filius homicidium facere meditatur non solum corporale, sed et spiritale, hoc est, necem animarum que in peccato et impietate moriuntur.

Et hi qui erant in arce concluserant Isrel in circuitu suorum [sanctorum], etc. Qui autem sunt illi qui in arce concludebant Isrel in circuitu suorum, et querebant eis mala semper ad firmamentum gentium, nisi hi qui in arce superbie se erigentes ueram religionem persequuntur, quatenus uerbum Dei  suffocent, et errorem atque idololatriam instaurent? Contra quos Iudas preliari disponit, quia tota intentio sanctorum doctorum hoc disponere maxime satagit, ut errores expugnentur et errores ueritatis eminentia superentur. Sed hoc studio commoti quidam de gentibus, ut sunt philosophi, quidam et ex impiis Isrel, qui sunt heretici, prouocant principatum istius mundi in odium seruorum Dei, quatenus hoc solatio adiuti impietatem suam facilius extollere possint. Unde legitur quod isti adeuntes regem dixerunt ei:

Quousque non facies iudicium et uindicas fratres urbis. Nos decreuimus seruire patri tuo et ambulare in preceptis eius, et obsequi dictis eius: et filii populi  nostri propter hoc abalienabant se a nobis, et quicunque inueniebantur ex nobis interficiebantur, et hereditates nostre diripiebantur, et non ad nos tantum extenderunt manum, sed in omnes fines nostros. Et iratus est rex, ut hec audiuit et conuocauit omnes amicos suos, et principes exercitus sui, etc. Congregat typicus Antiochus exercitum non solum ex propriis, sed et de extraneis, quia seuitia persecutorum, non contenta seditione interna, sed et forinsecus seruis Christi immania excitat bella. Instituunt pedites, ordinant equites, preparant elephantes, ut nichil desit eorum crudelitati; sed quidquid cogitare potest impietas, totum preparat atrocitas. Sed figuraliter sicut pedites et equites possunt designare lictores et carnifices, ita et elephanti, propter enormitatem corporum ac  crudelitatem animorum possunt designare fastum principum, cui bene conuenit quod bestiis ad exacerbandam iram ostenderunt sanguinem uue et mori, quia in effusione sanguinis martyrum excitata est seuitia persecutorum. Et bene dicitur quod astiterunt singulis elephantis mille uiri in loricis concatenatis et galee eree in capitibus eorum et quingenti equites ordinati unicuique bestie: quia plures sunt qui fauent adulatione principibus; quorum lorice concatenate sunt, hoc est, dolis prauorum consiliorum inuicem perplexi sunt: et galeam eneam habent in capitibus suis, cum iniquitatis duritiam circumdant mentibus suis, ubi et equites sunt ordinati, quia superbie elatio ibi non deerit ubi communis nature per misericordiam non consideratur equalitas,  sed mundani fauoris appetitur uanitas. Sed et turres lignee, que imposite bestiis triginta in se continebant uiros, exprimunt fragilitatem potentie, qua semper se persecutores preualere martyribus confidunt. Et recte dicitur: Intus erat magister bestie et residuum equitum hinc inde, quia crudelitas mentium, que totum machinabatur malum, intus estuabat in cordibus persecutorum, qui est actus superbie, forinsecus autem maculabatur in tortura innocentium. Hisque ita dispositis Iudas statuit exercitum suum commonere quia predicatores sancti, cum insistunt bella persecutionum, non cessant uerbis confortare animos auditorum; et licet terrena gloria resplendeat in pompa mundana, seu uaria in cruciatibus tormentorum incandescant genera, tamen martyres  Christi imperterriti manent, et iudicis sui, Iude utique spiritalis, adherentes lateri, uincunt atque prosternunt impiorum audaciam.

Et uidit Elezaar filius Saura unam de bestiis loricatam loricis regis, etc. Notandum autem quod Eleazarum Iosephus fratrem esse Iude affirmat, de quo supra narratum est quod esset unus de quinque filiis Mathathie uocitatus hoc nomine. Sed queri potest quomodo dicatur esse filius Saura, si filius fuit Mathathie; nisi forte Mathathias ipse alio nomine Saura uocatus sit. Et quid per Eleazarum, qui elephantem interficiens occubuit, nisi persona arrogantium designatur, qui dum uolunt fortiter aliquid gerere, sed tamen non simplici animo, sed erecto, in suis  conatibus deuicti prosternuntur. Potest et non inconuenienter hec res ad hypocritarum significationem transferri. Dum enim hypocrite contra luxuriam, aut contra gulam, aut contra corporalia delicta per abstinentiam confligunt, carnemque per ieiunium seu per uigilias et cetera abstinentie opera domantes, non se a spiritalibus nequitiis bene obseruant, ita ut aut ab elatione, aut ab inuidia, aut a cupiditate non caueant, quandoque uincendo uincuntur, quia dum alia uita superant, in ista uictoria incauti ab aliis conteruntur.

Et applicuerunt castra regis ad Iudeam et montem Sion, et fecit pacem cum his qui erant in Bethsura, etc. Promouet mysticus Antiochus ad Iudeam et montem Sion, quia totum apparatum belli uertit ad subuersionem  Ecclesie Christi et facit pacem cum his qui erant in Bethsura, cum non ueram pacem, sed falsam offert his quos uult decipere et per simulationem fallere. Sed illi tantummodo ad eum exeunt de ciuitate, quibus non erant alimenta conclusis; quia illi solummodo de Ecclesie munimine seducti recedunt, qui non habent pabulum scientie atque caritatis, quo in animo pascantur. Qui et male sabbatizant, cum non uirtutum studium, sed segnitie otium diligunt: ipsique ab hoste captiuante in eius dominium redeunt, qui precauere eius insidias nolunt. Quod autem dicitur quod conuertit castra rex ad locum sanctificationis dies multos, significat persecutores fidelium non facile cessare a persecutionis crudelitate, sed omnibus diebus usque ad consummationem  seculi bella ingerere. Ad probationem quibusdam credentibus, quibusdam ad deceptionem. Quia dum mystica mulier, que per figuram Eue expressa est, caput conterit serpentis, ipse anguis uenenatus nunquam cessabit insidiari calcaneo eius. Quod autem subiungitur: Et remanserunt in sanctis uiri pauci, quoniam obtinuerat eos fames, et dispersi sunt unusquisque in locum suum, significat quod, persecutione infidelium feruente, plurimi eorum qui facietenus in Ecclesia, et non fidei constantia, perseuerabant in illa, disperguntur propter timorem penarum, iuxta illud quod Dominus in Euangelio predixit nouissimis temporibus futurum: Erit enim inquit, pressura magna super, terram et ira populo huic. Et cadent in ore gladii, et captiui ducentur in omnes gentes, et Ierusalem coarctabitur  a gentibus, donec impleantur tempora nationum. Et nisi breuiati fuissent dies illi, non fieret salua omnis caro, sed propter electos breuiabuntur dies illi .

Et audiuit Lysias quod Philippus, quem constituit rex Antiochus cum adhuc uiueret, etc. Quid Iosephus hinc referat non indignum uidetur huic operi inserere; nec graue debet uideri lectori si diuersarum historiarum inuicem conferuntur narrationes, quia alterutrum se iuuare uidentur ad explanandam rei rectitudinem historice retexere ueritatem. Narrat autem Iosephus hoc modo : »Lysias dux et rex Antiochus cum Philippus a Perside ueniens nuntiatus est eis commendatum sibi  presumpsisse imperium, et rem publicam Antiochi sibi uelle suscipere, pretermittentes obsidionem ire aduersus Philippum decreuerunt. Quod consilium nequaquam manifestum ceteris ducibus facere uoluerunt, sed iussit rex Lysiam ducibus dicere diuturnam obsessionem nichil eis posse proficere, quando et locum aduersariorum constaret esse munitum et sibi uictualium necessitas irrogaretur, et expediret pacem facere cum Iudeis, eosque relinquere propriis uti ceremoniis, unde hactenus a nobis prohibiti, existere uidentur auersi. Hec dicens, de Philippi tyrannide tacendum esse decreuit, ne exercitus sui dubia corda perciperet. Hec Lysia dicente, exercitui et ducibus sententia placuit. Tunc mittens rex ad Iudam pacem promisit obsessis, et patriis legibus eos uiuere  pollicetur. Hi uero suscipientes uerba, et confirmatis sacramentis et fide, exierunt a templo. Intrans uero Antiochus et aspiciens munitum locum, impudenter sacramenta transgressus est, iussitque omnem exercitum in circuitu stantem deponere muros usque ad solum. Postquam hec fecit, reuersus est Antiochiam, ducens Oniam principem sacerdotum, qui et Menelaus dicebatur. Nam Lysias persuasit regi Menelaum occidere si uellet pacatos esse Iudeos, dicens hunc fuisse initium malorum, qui flexit patrem suum cogere Iudeos religionem patriam relinquere. Mittens ergo rex Menelaum ad Neriam Syrie ciuitatem, interfecit eum, post decimum annum principatus sacerdotii eius; et ut ipse principatum obtineret, impulit Iudeos transgredi leges. Princeps uero ordinatus  est post Menelai interitum Alcimus, qui et Ioachim uocatus est. Rex autem Antiochus, inueniens Philippum rebus imperantem, debellabat eum, quem sub sua faciens potestate occidit. Filius autem principis sacerdotis Onie, de quo prediximus, adhuc puerulus defuncto patre relictus, uidens quod auunculum suum Menelaum rex interfecisset et principatum sacerdotii Alcimo dedisset, et non existenti de genere sacerdotum, sed Lysia flexus, ut transponeret honorem ab ea familia ad aliam domum; fugit ad Ptolomeum regem Aegypti, et honorem meruit ab ipso et Cleopatra uxore eius, locumque petiit in regione Heliopolitana, ubi simile Ierosolymorum edificaret templum.« Hactenus Iosephus.

Quod autem Antiochus fedus pepigit cum Isrelitis,  et iurauit ille et principes eius, nec tamen iuramentum seruauit, sed soluit iusiurandum et uiolauit pactum; significat quod cum hereticis et infidelibus nullo modo firma erit pactio federis, quia nequaquam apud eos fixa est obseruatio iuris. Unde nullo modo cum uitiis et uitiorum auctore feriendum est fedus, licet pacem promittant et prosperitatem simulent; sed omni tempore instanter contra eos dimicandum cum scuto fidei et armis iustitie: tunc autem cessandum a prelio, quando hostis Antiochus non siluit in mundo, sed demersus retruditur in inferno.



CAPUT uII. Demetrius, occisis Antiocho et Lysia, obtinuit regnum. De Alcimo et Bacchide et malitia eorum; de sanguine effuso in circuitu Ierusalem. Misit Demetrias Nicanorem contra Isrel: orauit Iudas et uicit.

Anno centesimo quinquagesimo primo exiit Demetrius Seleuci filius ab urbe Roma, etc. De hoc autem Demetrio Pompeius Trogus in sua Historia ita narrat dicens: Cum Antiochus recedit [decedit], relicto paruulo admodum filio, cui tutores a populo dati essent, patruus eius Demetrius, qui obses Rome erat, cognita morte fratris Antiochi, senatum adiit, obsidem se uiuo fratre uenisse, quo mortuo cuius obses sit se ignorare; dimitti igitur se ad regnum impetendum equum esse, quod iure gentium maiori fratri  cesserit, ita nunc sibi, qui pupillum antecedebat etate deberi. Cum se non dimitti animaduerteret a senatu, tacito iudicio tutius apud pupillum quam apud eum regnum futurum arbitrante, specie uenandi ab Urbe profectus, Ostie tacitus cum fuge comitibus nauem ascendit. Delatus in Syriam secundo fauore omnium accipitur, regnumque ei, occiso pupillo, a tutoribus traditur.

Et uenerunt ad eum uiri iniqui et impii ex Isrel, et Alcimus dux eorum, etc. Quid per Demetrium regem, nisi principes gentium qui persecutionem mouent contra Ecclesiam Christi, designantur. Quod bene nominis interpretatio ita explanat; interpretatur enim uehementer innectens, siue nimium persequens. Ad hunc ergo principem ueniunt uiri iniqui  et impii ex Isrel, et Alcimus dux eorum, cum illi qui post fidem Christi perceptam ad apostasiam redierunt, religionem Christianam blasphemant et ecclesiastico detrahunt cultui; quorum duces sunt heretici, qui per ambitionem sublimitatis uolunt ab omnibus magni uideri. Sed proditione huiuscemodi suscepta mittit Demetrius typice Bacchidem, qui dominabatur trans flumen in regno, ut Alcimum impium constituat in sacerdotem, et ultionem faciat in filios Isrel: cum per paganos quoslibet apud seculum potentes, qui necdum meruerunt Christi baptismate tingi et in numero fidelium computari, hereticis fastus sui prebebunt adminiculum, et ueris confessoribus Christi tormentorum ingerent cruciatum;  sed licet tales persone Iude et fratribus eius uerbis pacificis loquantur in dolo, non tamen accedunt sermonibus eorum, quia nullo modo confidunt perfidie eorum.

Et uidit Iudas omnia mala que fecit Alcimus, et qui cum eo erant, etc. Quid est quod Iudas ultionem in preuaricatoribus facit, nisi quod Redemptor noster uindicat electos suos, nec quemquam suorum in uacuum perire permittit. Sed duobus modis uindictam in his qui merentur, exercet: alios enim de fonte magne pietatis sue ad penitentiam erroris sui prouocans, facit eos aduersus semetipsos exsurgere, ut puniant lamentis quod prius commissis egerunt; alios uero iusto iudicio post perpetrata scelera, incorrectos in duritia sua perseuerare dimittit, ut eis  postmodum dignis impendat penis quod operibus meruerunt iniquis.

Et misit rex Nicanorem, unum ex principibus suis nobilioribus, qui erat inimicitias exercens contra Isrel, etc. Per Nicanorem istum, quem in alio loco prepositum elephantorum fuisse legimus, falsos apostolos siue pseudoprophetas, qui ex Iudeis superbie sue functioni incedentes  ad Ecclesiam gentium ueniebant, possumus intelligere. Hi per simulationem in Ecclesia Christi errorem introducere molientes, fingebant se esse pacificos, sed ut in finem apparebit, erant hostes seuissimi. De quibus Ioannes apostolus in Apocalypsi sua scribens , ait: Qui dicunt se Iudeos esse, et non sunt, sed sunt synagoga Satane; quos magister gentium in Epistola  sua , pseudo apostolos nominat, operarios subdolos, qui transfigurantur in apostolos Christi; et non mirum cum ipse Satanas transfiguret se quasi angelum lucis; unde non magnum est si ministri eius transfigurentur uelut ministri iustitie, quorum finis erit secundum opera ipsorum. Hi ergo, uelut Nicanor, exerentes [extendentes] manum contra templum Domini, blasphemant; quia potentie Christi, qui est in Ecclesia, uelut minus ualide derogant, dicentes fratribus: Quia nisi circumcidamini secundum morem Moysi non potestis saluari (sic enim in Actibus apostolorum , sed uictoria per Iudam nostrum et socios eius adepta, caput blasphemum huic errori simul cum Nicanore et dextera praue actionis absciditur, ne ultra maiestati  diuine iniuria talis blasphemie irrogetur. Dicit enim nobis Paulus apostolus : Gratia eius estis saluati per fidem, hoc non ex uobis, donum enim Dei est. Non ex operibus, ut ne quis glorietur. Ipsius enim sumus factura in Christo Iesu in operibus bonis, que preparauit Deus ut in illis ambulemus.



CAPUT uIII. De Romanorum fama et potestate. Mittit Iudas legatos Romam causa pacis: rescriptum Romanorum ad Iudeos.

Et audiuit Iudas nomen Romanorum, quia sunt potentes uiribus, etc. Iudas mittit [mittens] legatos ad Romanos constituere cum illis amicitiam et societatem,  significat Redemptorem nostrum per predicatores suos Euangelium pacis gentibus offerre et conuocare eas ad fidem suam. Quibus illi rescripserunt in tabulis ereis, quod postulati fuerunt, et miserunt in Ierusalem, ut esset ibi apud eos memoriale pacis et societatis: quia gentes ad credulitatem Christi conuerse, firme fidei sue statuunt pactum, quod significat longo tempore duraturum, et uere confessionis monumentum tradunt in Ecclesia catholica, ut ibi sit memoriale societatis eorum in perpetuum. Unde per prophetam dicitur: Ecce Dominus auditum fecit, et legatos ad gentes misit . Item: Et angelus faciei eius saluabit eos, in dilectione sua et indulgentia sua: ipse redemit eos . Et item: Paruum est, inquit, ut sis mihi  seruus ad suscitandas tribus Iacob et feces Isrel conuertendas , dedi te in lucem gentium, ut sis salus mea usque ad extremum terre . Et iterum: Dedi te in fedus populi, utsuscitares terram et possideres hereditates dissipatas . Et quid est quod Iudas duos legatos componende pacis gratia ad Romanos misit, nisi quod Redemptor noster, ad conuocandas ad fidem et societatem pacis gentes, duo Testamenta in mundum direxit, siue aliter binos nuntios mittit propter sacramentum caritatis, quia duo sunt precepta caritatis, et caritas minus quam inter duos haberi non potest. Nemo enim proprie ad seipsum habere caritatem dicitur, sed dilectione se in alterum tendit, ut esse caritas possit. Binos ad predicandum in Euangelio  discipulos Dominus mittit, quatenus hoc nobis tacitus innuat, quia qui caritatem erga alterum non habet, predicationis officium suscipere nullatenus debet. Bene autem dicitur quod misit eos ante faciem suam in omnem ciuitatem et locum quo erat ipse uenturus ; predicatores enim suos Dominus sequitur, quia predicatio preuenit, et tunc ad mentis nostre habitaculum Dominus uenit, uerba exhortationis precurrunt atque per hec ueritas mente suscipitur.



CAPUT IX. Mittit Demetrius exercitum contra Iudeos. De morte Iude Machabei. De uiris impiis et malitia Bacchidis. De nuptiis in luctum conuersis. Ionathas obtinet principatum; Alcimus uolens destruere templum,  obmutuit, etc.

Interea ubi audiuit Demetrius, quia cecidit Nicanor et exercitus eius in prelio, etc. Instaurat rursum Demetrius bellum per Bacchidem et Alcimum contra Iudam, quia per paganos atque hereticos de fide Christi relapsos, mundi princeps contra Ecclesiam quotidie nouis artibus ueteres insidias ad nocendum instaurat; cum quibus et dextrum cornu misit, cum ad tale nefas perpetrandum ualidam auxiliatorum manum tradidit; contra quos Iudas cum tribus millibus uadit, quia contra hostes omnes fidei cetus doctorum cum fidelibus preliari disponit, ut per sancte Trinitatis fidem hostium cateruam sternat, que presumptione superbiendo contra auctorem suum se erigere audet. Sed uideamus quid hinc scriptum  sequitur:

Et uiderunt multitudinem exercitus quia multi sunt et timuerunt ualde, etc. Quia licet multi in confessione catholice fidei uideantur manere, tamen persecutione exardescente, apparebit qui fixi fuerint in fide, et qui facietenus in ea esse uidebantur. Unde scriptum est in euangelica parabola , quod exorto sole aruerunt segetes que fuerant in petrosa et terram multam non habuerunt; quia qui firmas in corde credulitatis radices non tenent, ad tempus credentes in tempore tentationis recedunt. De tribus ergo millibus non remanserunt cum Iuda, nisi tantummodo octingenti uiri; quia reprobis ab Ecclesie societatibus defluentibus, soli electi, qui  predestinati sunt ad eternam beatitudinem percipiendam, in stabilitate sane fidei permanebunt, etc.

Et mouit exercitus de castris et steterunt illi obuiam et diuisi sunt equites in duas partes. Quid est quod promoto exercitu de castris equites in duas partes diuisi narrantur, nisi quod inter superbos et arrogantes nunquam unitas et firma concordia seruari potest? testante Scriptura, que dicit: Inter superbos semper iurgia sunt .

Et fundibularii, inquit, et sagittarii preibant exercitum. Quid per fundibularios et sagittarios, nisi hi qui ad illiciendas hominum mentes ad idololatriam siue apostasiam, aut uanis prosperitatis promissionibus blandiendo, uelut rotatu funde, fideles peruertere cupiunt, aut minis tormentorum eos, quasi  sagittarum ictibus, terrendo decipere contendunt. Apteque hi preire exercitum describuntur, quia mos fuit semper persecutorum talibus studiis preuenire exactionem tormentorum.

Et commota est terra a uoce exercituum, etc. Et commota est, inquit, terra a uoce exercituum; hoc est, carnalium corda concussa sunt pauore persecutionum.

Et commissum est prelium a mane usque ad uesperum. Cum ab ortu lucescentis fidei usque ad finem mundi castra diaboli aduersus Ecclesiam Dei confligere non cessant, et aduersitate tribulationum nunquam bonos mouere desistunt. Quia, iuxta Pauli sententiam: Omnes qui pie uiuere uolunt in Christo, persecutionem patiuntur .

 uidit Iudas quia firmior erat pars exercitus Bacchidis in dextris, et coadunatis secum omnibus qui fuerant constantes corde, contriuit illam: dum coniunctis opportunis fidelium solatiis, doctores sancti gentilium impetum uerbo fidei expugnare et ad tranquillitatem fidei perducere satagunt. Firmior enim illorum pars esse uidebatur, quia a parte paganico errore per tormentorum immanitatem contra Ecclesiam feruebant, quam illorum fictis amicitiis dolose fratribus insidias disponebant. Sed Bacchidis exercitum Iudas usque ad fidem Azoti persequitur, cum gentilium furorem predicatores Euangelii ad incendium pii amoris perducere contendunt. Interpretatur enim Azotus ignis patruelis. Amor ille, qui in patriarcharum cordibus feruebat dici potest, quem  in filiorum mentibus strenuitas doctorum formare desiderat, ut fiat illud quod de Elia scriptum est. Ut conuertat corda patrum in filios et incredulos ad prudentiam Iustorum, preparet Domino plebem perfectam .

Et qui in sinistro cornu erant, uiderunt quod contritum est dextrum cornu, etc. Dextro cornu, quod ualidius fuit, decidente, sinistrum cornu a tergo Iudam persequitur; quia sopita quodammodo gentilium graui persecutione, heretici sinistra intentione sanctam Ecclesiam dolose insidiando atque occulte quasi tergo ledendo nequaquam persequi desinunt. Unde sequitur:

Et ingrauatum est prelium et ceciderunt multi uulnerati  ex his, etc. Ingrauatum est prelium, quando pagani, aperta persecutione, et heretici subdola seductione, Ecclesiam Christi impetunt. Caduntque multi uulnerati ex his et illis, cum mali, inuidentes bonis, nequitie sue telis sauciati decidunt numero: tormentis malorum coacti blasphemare compelluntur, quod ibi sepissime euenit ubi plebes auxilio magistrorum destituuntur. Unde subiungitur: Et Iudas cecidit, et ceteri fugerunt. Quia trucidatis pastoribus greges in diuersa fugere coguntur, sicut in Zacaria propheta in presagio passionis Christi scriptum est: Percute, inquit, pastorem et dispergentur oues gregis . Quod euangelista in passione Domini, ubi ipso comprehenso a turbis discipuli omnes, relicto eo, fugerunt, ad testimonium introduxit; quia  quod precessit in capite, necesse est ut sequatur in corpore.

Et Ionatnas et Simon tulerunt Iudam fratrem suum, et sepelierunt eum in sepulcro patrum suorum in ciuitate Modin, etc. Non potest transire sine discipulorum tristitia bonorum magistrorum per occasum mortis temporalis ruina: inde dicitur quod fleuisset Iudam omnis populus Isrel planctu magno. Huic quoque simile in passione Stephani scriptum inuenitur: Curauerunt Stephanum uiri timorati et fecerunt super eo planctum magnum . Sed licet dolor abscessu suorum tangat fidelium mentes per compassionem, tamen non deest eis consolatio quam habent de futura animarum requie per certam  spem. Tristantur enim sancti aliquo modo in corporis sui dolore, sed minimum letantur animo de consignata sibi in celesti regno mercede. Unde Saluator discipulis suis de passionis magnitudine et de triumphi sui certa remuneratione in Euangelio predicans, ait: Beati estis cum maledixerint uobis homines, et persecuti uos fuerint et dixerint omne malum aduersum uos mentientes, propter nomen meum. Gaudete in illa die et exsultate, quoniam merces uestra multa est in celis .

Et cetera uerba bellorum Iude et uirtutum, quas fecit, etc. Multa sunt bella et uirtutes quas faciunt sancti, imo Dominus in eis, quarum omnium notitiam nemo percipere potest, sed in sola agnitione permanent auctoris. Unde de ipsis Dominus in Euangelio  ait: Oues mee uocem meam audiunt, et ego Dominus agnosco eas ; et item: Gaudete et exsultate, inquit, quoniam nomina uestra scripta sunt in celo, etenim uestri, ait, capilli capitis omnes numerati sunt, et capillus de capite uestro non peribit . De quo et alibi scriptum: Nouit Dominus qui sunt eius ; et item: Ipse solus nouit corda omnium filiorum Adam . Hinc in psalmo Propheta ait: Qui numerat multitudinem stellarum, et omnibus eis nomina uocat ; et item. Mirabilis, inquit, Dominus in sanctis suis; ipse dabit uirtutem et fortitudinem plebi sue . Unde necesse est ut dicant singuli, dicant et omnes: Benedictus Dominus qui fecit mirabilia magna  solus, et benedictum nomen maiestatis eius in eternum, et in seculum seculi .

Et factum est post obitum Iude, emerserunt iniqui in omnibus finibus Isrel, etc. In prioribus, ubi de Mathathie morte commemoratum est, scriptum reperitur quod ipse centesimo et quadragesimo sexto anno defunctus sit. In cuius locum surrexit Iudas filius eius et preliabatur prelium Isrel. Similiter et in sequentibus scriptum inuenitur quod Ionathas post Iudam fratrem suum sumpserit principatum. Post quem Alcimus anno centesimo quinquagesimo tertio precepit destrui muros domus sancte et opera prophetarum, qui mortuus est tempore illo. Iosephus autem narrat quod postquam Alcimus, qui et Ioachim, tenens principatum sacerdotii quatuor annis,  inierit sacerdotium, Iude populus contradixit, ipsumque dicit, postquam principatum sacerdotii tribus annis ministrauerit, esse defunctum. In his omnibus consideratur quod Iudas post mortem Mathathie patris sui ducatum populi gereret septem annis; in quibus quadriennium Antiochi duces in Iudea dimicando expellens, et templum idolorum imaginibus emundans, patrias leges post hec suis ciuibus reddidit, olympiade centesima quarta [prima], sicque accepit principatum sacerdotii et tres annos in eo expleuit. Unde et in Chronicis inuenitur Ionathas sexto anno Demetrii Soteris Iudeorum ducatum accepisse, quem tenuit decem et nouem annis, post mortem uidelicet patris sui Mathathie annis decem, olympiade centesima quinquagesima quinta. Illa ergo  prauorum infestatio, que post obitum Iude inquietauerat filios Isrel, mystice significat quod, ablatis bonis doctoribus, dispendium non minimum fideles sentiant auditores, cum occasione percepta non solum, pagani sed et heretici grauibus persecutionibus fatigent Ecclesiam Dei. Hinc Paulus Ierosolymam perrecturus, conuocatis maioribus Ephesiorum, inter alia dixit: Nunc ecce ego scio quia amplius non uidebitis faciem meam uos omnes, per quos transiui predicans regnum Dei. Quapropter contestor uos hodierna die quia mundus sum a sanguine omnium. Non enim subterfugi, quominus adnuntiarem omne consilium Dei uobis. Attendite uobis et uniuerso gregi, in quo uos Spiritus sanctus posuit episcopos regere Ecclesiam Dei, quam acquisiuit sanguine  suo. Ego scio quoniam intrabunt post discessionem meam lupi rapaces in uos, non parcentes gregi, sed ex uobis ipsis exsurgent uiri loquentes peruersa, ut abducant discipulos post se. Propter quod uigilate, memoria retinentes quod per triennium nocte et die non cessaui, cum lacrymis monens unumquemque uestrum. Et nunc commendo uos Deo et uerbo gratie eius, qui potens est edificare et dare hereditatem in sanctificationibus .

In diebus illis facta est fames magna ualde, etc. Fame oborta tradidit se Bacchidi omnis regio: quia deficientibus predicatoribus propter famem uerbi Dei, unde anime saginari debent, quia, secundum ueritatis sententiam: Non in solo pane uiuit homo,  sed in omni uerbo quod procedit de ore Dei , quidam tormentis coacti, quidam uero uanis suasionibus illecti, de ecclesiasticorum numero tradunt se gentibus. Qui amicos ueri Iude, quem testante Scriptura laudant omnes fratres sui, perscrutantur, et cum inuenerint, illudentes uindictam exercent in illos. Hanc ergo interpretationem cognoscit euenisse primis temporibus Ecclesie cultoribus Christi, omnis qui ecclesiasticam historiam legit: sed et spiritales nequitie, que antiqui hostis deseruiunt uoluntati, cum uiderint animas hominum pane uerbi Dei carere, student eos in errorem mittere, et ad uitia pertrahere, quatenus de amicis Iude efficiant predam Satane, et uasa Dei pabulum ignis eterni.

Et facta est tribulatio magna in Isrel, qualis non  fuit, etc. Postquam enim non est uisus propheta in Isrel, facta est tribulatio magna; quia, cessante doctrina in populo, peccatorum excitatur plaga, et inde in eos Dei processit uindicta, unde necesse est ut doctores Ecclesie sint studiosi ad docendum subiectos, et auditores sint intenti ad audiendum uerbum Dei. Hinc quoque per Salomonem dicitur: Doctrina bona dabit gratiam . Labia sapientium custodiunt eos. Ubi non sunt boues, presepe uacuum est; ubi plurime segetes, ibi manifesta fortitudo . Bonis in omni opere bono erit abundantia. Misericordia et ueritas preparant bona .

Et congregati sunt omnes amici Iude, et dixerunt  Ionathe, etc. Quid est quod post obitum Iude legitur Ionathas a populo in sacerdotium eligi ut suppleat locum fratris sui, nisi quod obedientibus [obeuntibus] per martyrium primum doctoribus Ecclesie, successores eorum, administrante Spiritus sancti gratia, in locum ipsorum substituuntur, cuius administrationis efficaciam nominis Ionathe interpretatio demonstrat: interpretatur enim columba eorum, sicut superius demonstratum est, admouens predicatores uerbi quatenus digne ducatus sui officium in plebe Dei gerant, et defensionem congruam contra hostes subditis impendant. Sed sicut prioribus ita et sequentibus populi Dei doctoribus ab infidelibus et hereticis truculenta immittuntur tela, et seua hostium aduersatur inimicitia. Unde sequitur:

 Et suscepit Ionathas tempore illo principatum, etc. Fugit Ionathas imminente bello in desertum Thecue, quia, exardescente hostium persecutione, doctores sancti cum suis sequacibus celestis aule precibus penetrant secretum, ut ibi inuocando omnipotentis Dei inueniant auxilium, quem tota intentione cordis uenire sibi postulant in adiutorium. Thecue enim interpretatur tuba siue clangor. Quod autem subiungitur: Et consederunt ad aquam lacus Asphar, significat uacare compunctionis lacrymis, quo facilius omnipotentis Dei impetrare satagant solatium, quando non alibi, sed eius pietatis solummodo expetunt refugium. Unde Asphar interpretatur sedit siue humus, quia quando cor uitiis sanatur et compungitur, humor  lacrymarum ab oculis, ad prouocandum misericordiam Dei, largius foris effunditur.

Et cognouit Bacchides, et die sabbatorum uenit ipse et omnis exercitus eius trans Iordanem, etc. Quid est quod Bacchides in die sabbatorum trans Iordanem cum exercitu uenit contra Iudeos, nisi quod persecutores Christianorum, paci et quieti Ecclesie inuidentes, cum tumultu irrumpendo baptismi sacramentum conturbare et fidei statum subuertere student. Ad hoc Nabutheos amicos suos in auxilium prouocant, quia hereticos ad contritionem fidelium atque maleuolos sibi associant. Nabuthei enim, ut quidam affirmant, profanantes, secundum cordis sui nequitiam, interpretantur, et apte heretici hoc in loco profanantes dici possunt, non enim sane fidei  docendo commendant ueritatem, sed erroris, secundum cordis sui nequitiam, depromunt falsitatem. Unde et in lege prophete qui uana somniabant et diuinabant mendacia, secundum sententiam Domini morti diiudicabantur [adiudicabantur]; quod certissimum est hereticis euenire, qui se per schismata et sectas inutiles separant a Deo, et per errorem atque blasphemiam coniungunt diabolo.

Et exierunt filii Iambri ex Madaba, et comprehenderunt Ioannem et omnia que habebat, etc. Quid per filios Iambri nisi uoluptuosi istius mundi exprimuntur, qui exire ex Madaba, hoc est, ex natiuitate Domini [dicuntur], cum concupiscentiam carnalem, quam originaliter ex parte carnis contraxerunt sine permutatione uisitare contendunt? Hi  ergo comprehendunt Ioannem et omnia que habebat et abierunt habentes ea, cum aliquem de filiis Ecclesie baptismatis unda ablutum, et gratia Dei renatum, per illicita desideria ad se rapiunt, et studia bona quibus militabat Deo, peruertentes, ad illecebras uoluptatum peruertunt. Sed Ionathas et Simon ulcisci ea cupientes, sponsum qui duxit filiam unius de magnis principibus Chanaan in ambitione magna, cum omni suo apparatu et amicis suis subuertit atque occidit: quando doctores sancti aliquos eorum quos toto nisu conspiciunt uoluptatibus mundi inhiare et ad luxuriam procliues esse  ab intentione praua eripiunt, atque  in eis hoc quod nociuum fuit et reluctans diuinis mandatis mucrone diuini uerbi occidunt. Talis enim uictoria bene hos condecet qui ex magistro celesti didicerint diligere inimicos suos et benefacere his qui oderunt se; orare pro persequentibus et calumniantibus sibi, benedicere maledicentibus et non remaledicere. Qui eorum spolia accipiunt, quando totos nisus [usus] eorum in usum ecclesiasticum conuertunt. Unde apte subiungitur:

Et conuerse sunt nuptie in luctum, et uox musicorum ipsorum in lamentum. Quia uanam letitiam mundi in luctum penitentie et uanos iocos ac carmina inutilia in psalmodiam diuinam, cum companctione lacrymarum, sancti predicatores docent eos  commutare, quos salutifera preda rapiunt, et a uita carnali ac ueteris actibus hominis funditus occidunt. Sicque reuertuntur ad ripam Iordanis, cum eos perducunt ad statum Christiane religionis atque ad perceptionem sacri baptismatis, ut ibi euangelicus expleatur ritus, pro quo labor exercebatur totus.

Et audiuit Bacchides et uenit die sabbatorum usque ad oram Iordanis in uirtute multa, etc. Cum persecutores fidelium sabbato spiritali, quo uacant ipsi cultores Christi a terrenis cupiditatibus ad audiendum uerbum Dei, et laudem Domino concinendam, per inuidiam conciti perturbare eos contendunt, et sacramentum baptismi per potentiam secularem contaminare nituntur; Ionathas mysticus suos incitat  ad pugnam spiritalem, hoc est, ut per patientiam mentis et robur fidei pugnent ex aduerso contra inimicos suos, non quod dimicando aut feriendo eos ledant, sed per patientiam et mansuetudinem tolerando ac beneficiis remunerando melius uincant, secundum illam sententiam Saluatoris, qui discipulis suis ait: Audistis quia dictum est antiquis: Oculum pro oculo, et dentem pro dente; ego autem dico uobis non resistere malo, sed si quis te percusserit in dextram maxillam, prebe ei et alteram; et ei qui uult tecum in iudicio contendere et tunicam tuam tollere, dimitte ei et pallium . Et item: In patientia uestra possidebitis animas uestras . Hinc et Paulus ait: Si esurierit inimicus tuus, ciba illum; si sitit, potum da illi: hoc enim faciens, carbones  ignis congeres super caput eius. Noli uinci a malo, sed uince in bono malum . Talibus enim hostiis promeretur Deus, qui dat uictoriam seruis suis et prosternit inimicos eorum sub pedibus ipsorum. Unde in posterioribus scriptum est quod Ionathas cum Bacchide composuerat pacem, et quod iurauerat Bacchides mali nichil se ei facturum omnibus diebus uite eius, reddiditque captiuitatem ei quam prius erat predatus de terra Iuda.

Et anno centesimo quinquagesimo tertio, mense secundo, precepit Alcimus destrui muros domus. Diximus superius quod Alcimus, contaminator legis et proditor patrie, significaret hereticos, qui Testamentum Dei sectis nefandis profanare et Ecclesiam Dei perturbare non metuunt; hic modo  destruit muros sancte domus interioris, et opera prophetarum demoliri commemoratur, quod conuenienter aptari potest ipsis hereticis, qui non solum oracula prophetarum uanis traditionibus deprauare, sed et munimentum fidei , qualicunque modo possunt uiolare atque disputare contendunt. Sed uideamus quod sequitur communiter:

In tempore illo percussus est Alcimus et perdita sunt opera illius, etc. Quia licet inani fastu heretici superbiant, licet ad tempus preualere fidelibus per subsidia potentum huius mundi audiantur [uideantur], tamen omnipotentis Dei iudicio in fine  subuertentur et dissoluetur uigor praue uoluntatis eorum, quando quod uolunt ad effectum perducere non possunt. Nec etiam de domo sua, hoc est, de subsequenti conuersatione sua, imminente iam superni iudicis sententia, ordinari licet, sed fiet illud quod per Psalmistam dicitur: Disperdat Dominus uniuersa labia dolosa et linguam magniloquam. Qui dixerunt: Linguam nostram magnificabimus, labia nostra a nobis sunt, quis Dominus noster est? 

Et mortuus est Alcimus in tempore illo cum tormento magno. Quia perdurantibus hereticis in sua nequitia usque ad finem presentis uite, mors subsequitur secunda, et mittentur, iuxta sententiam Apocalypsis Ioannis , in stagnum ignis  eterni, et cruciabuntur igne et sulphure in conspectu angelorum sanctorum, et in conspectu Agni, et fumus tormentorum eorum ascendet in secula seculorum, nec habebunt requiem die ac nocte, qui adorauerunt bestiam et imaginem eius, et commanducant linguas suas pre dolore, et blasphemant Dominum celi pre doloribus uulnerum suorum, et non egerunt fructuosam penitentiam ex operibus suis, quia ante se purgare, dum licuit, noluerunt ab erroribus suis.

Et uidit Bacchides quoniam mortuus est Alcimus et reuersus est ad regem et siluit terra annis duobus. A persecutione infidelium et hereticorum infestatione pacem habuit ad tempus Ecclesia, secundum illud quod in Actibus apostolorum legitur :  Ecclesia quidem per totam Iudeam, et Galileam, et Sumariam, habebat pacem et edificabatur ambulans in timore Domini, et consolatione sancti Spiritus replebatur. Sed quia diuturna et permansura non erit pax et securitas in presenti uita, manifestat sequens sententia, ubi scriptum est:

Et cogitauerunt omnes iniqui dicentes, etc. Inuident hostes uniuersi paci et quieti Ecclesie Dei. Unde [Quod] exoritur successu felici bonorum, querunt ad nocendum auxilia prauorum. Quod designat epistola Bacchidis, occulte missa sociis suis qui erant in Iudea ut comprehenderent Ionatham et eos qui cum eo erant in Iudea; quia persecutores seui extrinsecus non preualent tormentis subuertere confessores Christi, construunt dolos intrinsecus  per falsos fratres, qui uidentur in Ecclesia commanere, ut quos illi non potuerunt gladio, hos illi decipiant dolo. Unde et Paulus apostolus sepe in Epistolis suis  conqueritur falsorum fratrum fraudem, qui subintroierunt et peruerterunt ueritatem Euangelii, sed non potuerunt, quia innotuit eis consilium eorum; agit enim industria boni doctoris ut plebi sibi subiectorum prouidere et cauere sciat astutiam peruersorum.

Et apprehendit, inquit, de uiris regionis, qui principes erant militie, et occidebantur a Bacchide. Quid aliud nisi hi qui, superficie littere legalis contenti, Pentateuchum legis non spiritaliter, sed carnaliter, in circumcisione et sermonibus obseruare uolunt;  quos redarguit doctor, gentium scribens ad Galatas, ubi ait: O insensati Galate! quis uos fascinauit? Quomodo conuertimini iterum ad infirma et egena clementa quibus denuo seruire uultis? Dies obseruatis, et menses, et tempora, et annos. Timeo ne forte sine causa laborauerim in uobis. Currebatis bene, quis uos impediuit ueritati non obedire? Persuasio hec non est ex eo qui uocat uos: modicum enim fermentum totam massam corrumpit; ego confido de uobis in Domino quod nichil aliud sapietis; qui autem conturbat uos portabit iudicium quicunque est ille. Talibus autem perfidia hostis antiqui in anime morte peremptis, uideamus quid sequitur:

Et secessit Ionathas, et Simon, et qui cum eo erant, etc. Quid est quod Ionathas, tumultuante Bacchide,  se recolligit cum suis in Bethbessen, que est in deserto, et exstruxit diruta eius confirmans eam, nisi quod predicatores sancti, cum uiderint persecutorum preualere manum, ita ut non possint cum predicationis uerbo procedere in publicum, ad tempus se cedunt in loca secreta, quatenus ibi ieiuniis et orationibus operam dent, et quidquid per incuriam inter populares conuersando de certitudine uite sue relabebatur, hoc separatum per instantiam boni studii, iterum ad integrum renouetur. Bethbesse enim domus oris florentis interpretatur. Floret enim os cum precibus atque psalmodiis hymnisque Dei consortis  resonabit. Quod uidetur et Dominus in Euangelio discipulis mandare, cum ait: Cum persecuti fuerint uos in una ciuitate, fugite in aliam  . Unde ipsa ueritas, cum Iudei cogitarent interficere eum, iam non in palam ambulabat apud Iudeos, sed abiit in regionem iuxta desertum, in ciuitatem que dicitur Ephrem, ubi morabatur cum discipulis suis ; et alibi legitur ipse exisse in montem orare ubi erat pernoctans in oratione Dei . Sic et Paulus et Barnabas cum in Iconio predicarent uerbum Dei , et factus esset impetus gentilium et Iudeorum cum principibus suis, ut contumeliis et lapidibus afficerent et lapidarent eos, intelligentes confugerunt ad ciuitates Lycaonie, Lystram et Derben et uniuersam in circuitu regionem, et ibi euangelizauerunt. Sed nequitia hostis antiqui nullum locum in mundo tutum ab insidiis fieri permittit. Hinc et Bacchides super Bethbessen ducit exercitum  ut oppugnet eam, et cultores Dei quiete uiuere non permittit.

Et reliquit Ionathas Simonem fratrem suum in ciuitate et exiit in regionem, etc. Quid est quod Ionathas fratrem suum Simonem in ciuitate reliquerit ipseque exierit in regionem ut aduersarios persequeretur, nisi quod sancti doctores intus operam dant uirtutibus, et tamen foris cum fidei scuto et gladio spiritus contra hostes dimicare non cessant: sed ipsi hostes Ecclesie non sunt uniformes, quin potius uariis persecutionum generibus multiplices, cum Iudei, pagani, heretici atque schismatici, nec non et falsi Christiani, ad nocendum bonos  construunt calamitates, sicut superius demonstratum est. Quod et ipsa nomina suis interpretationibus non inconuenienter exponunt. Odaren enim generatio eius, et Phaseron confusio interpretatur. Unde per Odaren et fratres eius illi denotari possunt [a 1Kb] qui per unitatem catholice confessionis eiusdem secretum bonis et simplicibus fingunt esse generationibus, sed alios se ab ipsorum societate ostendunt factis iniquis; de quibus dicit Apostolus: Confitentur siquidem nosse Deum, factis autem negant. Per Phaseron autem ceteri, qui ab Ecclesie unitate non solum religione, sed et professione fidei discrepant, designantur, talesque schismata, et lites atque calamitates ueris Christianis parare nunquam desistunt , sed eorum machinamenta et dolos  duces spiritales in ipsos retorquent, et non milites Christi fraudibus suis nocere permittunt.

Et conuersus abiit in terram suam et non apposuit amplius uenire in fines eius, etc. Cessantibus turbinibus belli Ionathas in Machmas egreditur, ibique inhabitans iudicat populum et exterminat impios ex Isrel; quia sopitis prauorum bellis, predicatores sancti hoc quod prius de moralitate subditorum, propter imminentes tempestates preliorum, nuntiabatur, restaurare contendunt, sed iuste seruitutis pensum bonis moribus creatori suo reddere omnimodo satagunt. Machmas enim historialiter uicus est grandis, qui usque huc in finibus Elie ostenditur, antiquum nomen retinens, nouemque ab ea millibus distans, iuxta uillam Rama. Interpretatur  enim Machmas uille tribuum uel decretum, quo uidelicet sancta signetur Ecclesia, ubi instanter Deo quotidie deseruitur, et ubi iuxta decreta legis Dei iusta iudicia per doctos fidelium sedulo exercentur, atque prauorum nequitia a uero Isrel procul exterminatur.



CAPUT X. Alexander occidit Demetrium et accipit filiam Ptolomei regis uxorem. De gloria Ionathe, qui expugnat Apollonium, et cui Alexander mittit fibulam auream.

Et anno centesimo sexagesimo ascendit Alexander Antiochi filius, qui cognominatus est Nobilis, et occupauit Ptolemaidam, etc. Antiochum Nobilem ipsum dicit quem Greci appellant Epiphanem, filium Antiochi  Magni, de quo superius plura narrantur.

Et audiuit Demetrius rex et congregauit exercitum ualde copiosum, etc. De hoc autem bello Demetrii atque Alexandri quod Pompeius Trogus eiusque breuiator Iustinus referant, non absurdum uidetur considerare. Sic enim in Epitomica eiusdem Pompeii Trogi, libro tricesimo quinto, scriptum est: Demetrius, occupato Syrie regno, nouitati sue otium periculosum ratus, ampliare uires regni et opes augeri finitimorum suorum bellis statuit. Itaque Ariarecti, regi Cappadocie, propter fastiditas sororis nuptias infestus, fratrem eius Holofernem per iniuriam regno pulsum, supplicem recepit datumque  sibi honestum belli titulum gratulatus, restituere eum in regnum statuit. Sed Holofernes, ingrato animo inita cum Antiochensibus pactione, offensis tunc Demetrio, pellere eum regno a quo restituebatur consilium cepit. Quo cognito Demetrius uite quidem ne Ariarectes metu finitimi belli liberaretur, pepercit, ipsum autem comprehensum Seleucie custodiri iubet; nec Antiochenses iudicio territi a defectione destiterunt. Itaque adiuuantibus et Ptolemeo rege Aegypti et Attalo rege Syrie, regnum uelut paternum armis repeteret, et ne quid contumelie deesset, nomen ei Alexandri datur, genitusque ab Antiocho rege dicitur. Tantum odium Demetrii apud omnes erat, ut emulo eius non uires tantum regie, uerum et generis nobilitas consensu omnium tribueretur.  Igitur Alexander admirabili rerum uarietate pristinarum sordium oblitus, totius ferme orientis uiribus succinctus, bellum Demetrio infert, uictumque uita pariter ac regno spoliat. Quanquam nec Demetrio animus in propulsando bello defuit. Nam et primo hostem fugauit, et regibus bellum restituentibus multa millia in Mysia cecidit; ad postremum autem, tamen inuicto animo, inter fortissimos fortissime dimicans cecidit. Initio belli Demetrius duos filios apud quemdam hospitem suum cum magno pondere auri commendauerat, ut belli periculis eximerentur, et si ita sors tulisset, paterne ultioni seruarentur. Ex his iunior Demetrius, annos egressus pubertatis, audita Alexandri luxuria, quem insperate opes et aliene felicitatis ornamenta uelut captum inter scortorum  greges desidem in regia tenebant, auxiliantibus Cretensibus securum ac nichil hostile metuentem aggreditur. Antiochenses quoque, ueterem patris offensam nouis meritis correcturi, se ei tradunt; sed et milites paterni fauore iuuenis accensi, prioris sacramenti religionem noui regis superbie preferentes, signa ad Demetrium transferunt; atque ita Alexander, non minore impetu fortune destructus quam elatus, primo prelio uictus interficitur, deditque penas Demetrio quem occiderat, et Antiocho cuius mentitus originem fuerat.

Et uenit Ionathas in Hierusalem, etc. Demetrio pacem per epistolas deferente, Ionathas Hierusalem inhabitans cepit innouare ciuitatem; quia licet persecutores  aliquando minis fideles terreant, aliquando uero blandimentis foueant, doctores sancti tamen assidue insistunt spiritali edificationi et innouant ciuitatem Ecclesie, quatenus eam hostes sui neque ui irrumpere neque fraude circumuenire possint. Inde quod montem Sion Ionathas iussit facientibus opera lapidibus quadratis undique munire, quia predicatores Euangelii precipue student castra Ecclesie sanctis ac fortibus uiris circumdare, quos quadrati lapides designant, ne facile hostibus pateat locus ciuitatem sanctam inuadenti: quadratum namque omne, quocunque uertitur, fixum stare consueuit. Cui nimirum figure corda assimilantur electorum, qui ita in fidei firmitate consistere didicerunt, ut nulla occurrente rerum aduersitate, nec ipsa etiam  morte, a sui rectitudine status inclinari possint. Per Bethsuram, que domus robustorum interpretatur, Ecclesia, aliquando uero Scriptura sacra designatur, in qua robusti, hoc est, doctores sancti et apostolici uiri, commanere uidentur: sed sicut in Ecclesia presenti boni et mali consistunt, donec sagena Domini bonos et malos pisces contrahens ad littus , hoc est, finem mundi, et ad iudicium extreme discretionis perducat, ita Scriptura sancta et lectores habet pios, qui eam catholico sensu rimantur, et prauos, qui eam ad sensum suum prauum contrahendo deprauare conantur. Unde Paulus apostolus scribens ad Timotheum ait: Omnis Scriptura diuinitus instituta est utilis ad docendum, ad arguendum et corrigendum, ad erudiendum in iustitia, ut perfectus  sit homo Dei ad omne opus bonum instructus . Mali autem homines et seductores proficiunt in peius errantes et in errorem mittentes. Hinc et princeps apostolorum dicit indoctos et instabiles Scripturas sacras deprauare ad suam ipsorum perditionem . Desinentibus ergo gentilium persecutionibus forinsecus hactenus heretici atque schismatici moliuntur bonis catholicis bella intrinsecus, quia reliquerunt legem Domini et uiam ueritatis obseruare noluerunt. Idcirco dicitur Bethsura eis ad refugium fieri, quia quidquid sensu nequam excogitauerunt, aut prauo eloquio protulerunt, totum testimoniis Scripture sacre non recte intellectis confirmare satagunt.

Et audiuit Alexander rex promissa que promisit  Demetrius Ionathe, etc. Quod reges Syrie atque Aegypti contendentes de regno auxilium et amicitiam Ionathe singuli expetebant, non aliud significari arbitror nisi quod carnales quique superbi, et auari, atque uoluptuosi, licet inter se semper dissentiant, nec ictam pacem et fedus nequaquam firmiter seruare possint, nonnunquam tamen uidentes immunitatem et concordiam sacre Scripture uel sancte Ecclesie, ipsi deferunt honorem; quia donum quod se habere non conspiciunt, in ipsa habitum uenerantur nonnulli, quia eius optant habere amicitiam, uel in opportunis solatiis adiuuari, ut per orationem et studio uirtutum et ipsi meliorentur.

In anno centesimo sexagesimo quinto uenit Demetrius,  filius Demetrii, a Creta, in terram patrum suorum. Quid per Apollonium, prefectum Celesyrie, quem Demetrius cum exercitu direxit in Iudeam, nisi lictores et terrene potestatis ministri designantur, quibus commissum est a dominis suis ut fidem Christi expugnent atque confessores eius blasphemare compellant: hi inique cum suorum numero confidentes, de auxilio scilicet superborum se extollentes, insultant Ionathe quod potestatem exerceat in montibus cum sanctis doctoribus, de spe quam habent de superno adiutorio illudunt, prouocantque eos in campum, hoc est, ad terrena desideria et delicias mundi, quo facilius eos in imis conuersantes obruere possint. Lata est enim uia que ducit ad mortem et multi sunt qui intrant per eam .

 Sed Ionathas et Simon decem millibus contra Apollonium et castra eius confligunt, eumque superantes prosternunt, cum sancti predicatores Christi, associato sibi fidelium numero, qui mandata Decalogi rite custodiunt, contra persecutores fidei constanter dimicant, et fidei diuino adiutorio omnes inimicos suos, qui cogitant eis mala, uincentes superant. Ioppe enim, que interpretatur pulchritudo, apte mundum significat, cuius species carnalibus uidetur esse pulchra, quia carnis sue explere cupiunt desideria; ibi quippe Ionathas custodiam Apollonii expugnat ubi uanam philosophiam mundi et sectatores eius per ueritatem Euangelii turba doctorum debellando conculcat; pugnat et idem cetus sanctorum predicatorum contra Azotum, qui inpretatur  ignis patruelis, cum cupiditatem terrenarum rerum in hominibus exstinguere cupit: sed fugiunt exercitus Apollonii in Azotum ad Dagon, idolum suum, ut se liberent, cum infideles a demoniis que superstitione colunt, querunt protectionem. Dagon enim interpretatur piscis tristitie, significans diabolum, qui in pelago istius seculi latitans, quos ualet decipere certat; sed Ionathas succendit Azotum, et templum Dagon, eosque qui fugerunt in illud occidit gladio, quia doctores sancti [idolis] incendio destructis anathematis, diabolum similiter cum cupiditate mundi in perpetuum damnant, idololatrasque gladio diuini uerbi necant, quia penam, que eos in gehennam subsequetur predicant.

Et fuerunt qui ceciderunt in gladio cum his qui  succensi sunt octo millia uirorum, etc. Per octonarium numerum et circumcisio spiritalis, et dies resurrectionis, sicut sepe diximus, ostenditur; ubi omnes qui hic non circumciduntur gladio Spiritus diuini in penam traduntur.

Et mouit inde Ionathas castra, etc. Ionathas promouit castra et applicuit Ascalonem, cum predicatores sancti apparatum pii certaminis ad debellandum gentium errores et ipsas ad fidem Christi conuertendas disponunt; quos ille cum deuotione suscipiunt, quando eis obedientiam in Euangelio gratanter impendunt. Unde recte subiungitur communiter.

Et reuersus est Ionathas in Hierusalem, etc. Quia cum, doctoribus Noui Testamenti predicantibus,  uerbum Dei gentiles felicitates fide credentium conspiciunt, mox ad referendas Deo gratias in Ecclesiam Christi redeunt, ut ei dignas laudes referant, cuius gratia donum hoc acceperunt de quo grandi tripudio exsultant.

Et factum est ut audiuit Alexander sermones istos, etc. Quid est quod Alexander, audiens facta Ionathe, addidit glorificare eum dans ei regale ornatum, nisi quod principes gentium, agnoscentes magnanimitatem et fortitudinem Ecclesie, regie dignitatis ei referunt honorem, quia illam Regis celestis cognoscunt ueraciter esse sponsam: tribuunt ei urbes in possessiones, qui finium suarum tradunt illi inhabitationem.



CAPUT XI. Surgit Ptolemeus contra Alexandrum et Alexander occiditur. Confirmatur fedus cum Ionatha. Tryphon erigit Antiochum, filium Alexandri, contra Demetrium, qui saluatur auxilio Ionathe, etc.

Rex autem Ptolemeus obtinuit dominium ciuitatum usque Seleuciam maritimam, etc. Ptolomeus Euergetes, qui post Ptolomeum Philometorem regnauit in Alexandria, ut chronicorum libri testantur, Alexandro filio Bale, regi Syrie, filiam suam tradidit uxorem, quam postea, inimicitia inter se et generum exorta, abstulit et tradidit Demetrio filio Demetrii in uxorem cum regno quod abstulerat ab Alexandro, quod nunc Scriptura commemorare uidetur.

 In diebus illis congregauit Ionathas eos qui erant in Iudea ut expugnaret arcem que est in Hierusalem, etc. Quid est quod Ionathas eos qui erant in arce Hierosolymitana expugnat per eos qui sunt in Iudea, nisi quod doctores sancti insectantur eorum contumaciam qui, exaltatione cordis atque superbie innitentes, diuinis preceptis resistere audent, contra quos facit machinas multas, quia multiplici disciplina ac diuersa Scripturarum doctrina eos expugnare et ad humilitatem prouocare student: sed sicut tunc quidam de his qui oderant gentem suam uiri iniqui adierunt regem accusantes Ionatham, sic et nunc hi qui disciplinam ecclesiasticam recipere nolunt, abominantur eos qui sibi iniquitatem suam  auferre conantur, accusantes eos apud seculi potestates, quatenus eos in odium illorum conuertant et persecutionem eis insistant [suscitent]; sed non preualent, quoniam Deus adiutor et protector eorum est, et ex omnibus tribulationibus eorum liberauit eos.

Et postulauit Ionathas a rege ut immunem faceret Iudeam, etc. Toparchias, hoc est, uillarum uel oppidorum principatum, ea loca nuncupat que Demetrius ex regno Samarie addidit ad Iudeam, de quibus in sequentibus narrat, hoc est, Lyddam et Ramatham: Lydda enim est ciuitas Palestine in littore maris magni sita, et Ramatha urbs est Samarie, de qua in libro Regum narratur . Iure ergo amicitie rex Demetrius Ionathe concedens immunitatem, Iudee  addidit ciuitates predictas, remittens decimarum et tributorum censum, et areas salinarum, in quibus salis confectio reipublice debebatur; nec non et alia debita que illi regio fastu deferebantur, iuxta consessionem cum Ionatha habitam, omnia condonauit.

Tryphon autem erat quidam partium Alexandri prius, etc. Qualiter autem Demetrius in odium exercitui suo uenerit Pompeius Trogus ostendit dicens: Recuperato paterno regno Demetrius, et ipse rerum successu corruptus, uitiis adolescentie in segnitiem labebatur, tantumque contemptum apud omnes, quantum odium ex superbia pater habuerat, contraxit. Itaque cum ab imperio eius passim ciuitates  deficerent, ad abolendam segnitie maculam bellum Parthis inferre statuit: cuius aduentum non inuiti Orientis populi uidere propter Arsachide regis Parthorum crudelitatem, et quod ueteri Macedonum imperio assueti noui populi superbiam indigne ferebant. Itaque cum Persarum et aliorum uicinorum auxilio iuuaretur, multis preliis Parthos uastatos fudit: ad postremum cum pacis simulatione deceptus capitur, traductusque per ora ciuitatum populis qui deseruerunt eum, illudibrium fauoris ostenditur; missus deinde in Hircaniam benigne et iuxta cultum pristinum habetur.

Et misit Ionathas ad Demetrium ut eiiceret eos qui in arce erant, etc. Quid est quod Ionathas a rege Demetrio petit ut eiiceret eos qui erant in arce Hierusalem  et in presidiis, qui et impugnabant Isrel, a quo e contrario postulat Demetrius auxilia aduersus inimicos, nisi quod doctores sancti expetunt a gentium principibus et ab omni populo erroris et superbie debellationem, et ipsi similiter a sanctis doctoribus postulant suffragium doctrine et orationis ad superandos spiritales inimicos: neuter enim ordo sine alterius opitulatione effectum ministerii sui rite perficere ualet, quia nec doctores sancti meritum lucrificandi sine conuersione et obedientia subditorum, nec ipsi subditi salutem promereri possunt sine documento et instructione magistrorum; uterque enim ordo, ut predictum est, ab alio fulcitur et ab alio diuinatur . Unde Paulus Thessalonicensibus ait : Tunc uiuimus si uos statis  in Domino, quoniam gaudemus propter uos ante Dominum nostrum: et ad Corinthios: Gloria, inquit, uestra sumus, sicut et uos nostra in die Domini nostri Iesu Christi .

Et uiderunt qui erant de ciuitate quod obtinuissent Iudei ciuitatem sicut uolebant, etc. Quod Iudei uictoriam capiebant de hostibus, cogebant eos pacem postulare et dextras sibi dari, significat quod robur sancte Ecclesie hostibus preeminet uniuersis; et siue eos per conuersationem salubriter cedere facit, siue contemptores in sua pertinacia insistentes iuste punit, quia ipsa a Saluatore suo Domino nostro Iesu Christo potestatem accepit calcandi super serpentes et scorpiones, et super omnem uirtutem inimici , de qua alibi in Euangelio loquens ad apostolum  suum Petrum ait: Tu es Petrus, et super hanc petram edificabo Ecclesiam meam: et porte inferi non preualebunt aduersus eam .

Et nominati sunt, inquit, Iudei in regno. Quia confessores Christi gloriosi apparent in toto mundo, sed hanc gloriam non sibi ascribunt sancti uiri, sed Regi suo, omnium uidelicet bonorum largitori Deo. Unde et subditur:

Regressi sunt in Hierusalem habentes spolia multa. Huiusmodi grates et Psalmista Deo se referre testatur dicens: Bene nuntiaui iustitiam tuam in Ecclesia magna: ecce labia mea non prohibebo . In Ecclesia ergo fideles quique habentes spolia uirtutum regrediuntur, ut laudes dicant Deo,  cum non suis uiribus, sed gratie diuine uictoriam quam adepti sunt deputant, dicentes cum Propheta: Non nobis, Domine, non nobis, sed nomini tuo da gloriam super misericordia et ueritate tua .

Et sedit Demetrius rex in sede regni sui, etc. Quod Demetrius Ionathe pro beneficiis retribuit mala, significat carnales stultos, cum eis consulitur ad salutem, non reddere benefactoribus suis secundum debita beneficia, sed secundum obtrusi cordis sui praua consilia: quidquid enim eis agitur ad utilitatem, illi totum reputant ad noxietatem, et inuidie stimulo incitati nequissime sue eligunt deseruire uoluntati.

Et exiuit Ionathas et perambulabat trans flumen  ciuitates, etc. Per Ionathe transitum ultra flumen predicationem uerbi ad eos qui necdum baptismate Christi abluti sunt, possumus accipere, quia predicatores sancti aliquando gentiles ad sacrum baptismum prouocant, aliquando fideles ad profectum uirtutum excitant. Cum ergo trans flumen regreditur Ionathas, uenit ad eum exercitus Syrie in auxilium, quia quando apostoli de Iudeis ad gentium predicationem migrauerant, mox plurimi de gentibus ad fidem et baptismum Christi conueniebant, qui adiutores predicatoribus sanctis in Euangelio Dei fuerunt, quatenus paganos ad credulitatem perducerent. Perrexit Ascalonem, que interpretatur appensa uel ignis infamis, et occurrerunt de ciuitate honorifice. Cum predicatoribus sanctis hi qui ambitioni  seculi deseruiebant, audientes uerbum Dei, statim, relicta cupiditate mundi, ad obedientiam concurrebant Euangelii.

Et abiit in Gazam et obsedit eam et concluserunt se qui erant Gaze. Per Gazam, que interpretatur fortitudo, exprimitur obstinatio infidelium, in qua seducte mentes prauorum includuntur, quia cedere ueritati [non] consentiunt. Quam obsedit Ionathas, et succendit ciuitates in circuitu, cum doctores Christi undique testimoniis sanctarum Scripturarum perfidos coarctant, et errorum illorum machinationes debellando uastant. Unde rogauerunt Ionatham dextras sibi dare Gazenses, quorum accepit filios obsides mittens in Hierusalem: cum prauitate deuicta superborum diutius ueritati resistere non ualentes,  pacis sibi federa magistros Ecclesie dare deposcunt, suosque filios eis obsides tradunt, hoc est, fidei erroris pignora, uidelicet ad negationem et obedientie subiectionem, in Ecclesiam promittunt, quatenus conuersationis ad fidem spes certa reddatur.

Ut audiuit autem Ionathas quia preuaricati sunt principes Demetrii in Cades, que est in Galilea, cum exercitu multo, uolentes eum remouere, etc. Demetrii principes, qui preuaricati sunt in Cades Galilee, non incongrue potestates seculares intelligi possunt, que licet inter fideles propter catholicam confessionem annumerentur, hoc enim Cades, que interpretatur sancta, uel mutata, et Galilea, hoc  est, transmigratio facta, per figuram exprimunt, sepe tamen tales fraudem moliuntur, abnegantes gratiam regni celestis: quibus occurrit Ionathas, quia necesse est ut istis solertia sanctorum doctorum occurrat ne fraudem quam disponunt animo, expleant facto. Simonem fratrem suum tamen reliquit inter prouinciam ut tueretur eam intrinsecus contra petulantium insolentiam: sic etiam sancti predicatores, licet aliquando ad seculi actus moderandos et indisciplinatorum infestationes temperandas pergant, tamen nullo modo sue uitis ministerium ordinare infra Ecclesiam cessant; sed habent semper ibidem, qui regularem in omnibus conseruant disciplinam, ut sicut in exterioribus utiles, sic ubique inueniantur salubres

 Et applicuit Simon ad Bethsuram et expugnabat eam, etc. Quid per Bethsuram nisi lectio sanctarum Scripturarum denotatur, quia Bethsura domus robustorum interpretatur, et bene Scriptura sacra domus robustorum dici potest, quia ibi quique robusti et fortissimi semper dicendo et bene operando inhabitant, qui cum Psalmista in lege Domini meditantur die et nocte . In hac enim domo aliquando heretici falso inhabitare uidentur, cum Scripturas legere, sed non intelligere omnino probantur. Unde dicitur quod Simon expugnauit Bethsuram diebus multis, et ceperit ciuitatem et eiecerunt prauos habitatores inde, posueruntque ibi presidium: quia doctores sancti hoc habent maxime in conatu, hoc toto agunt nisu ut hereticos expugnent,  falsam eorum opinionem destruendo, Scripturamque legis Dei ab eorum manibus eruant. Ponentes in ea presidium. Hoc est, pios scrutatores et meditatores sapientie diuine, qui studeant recte intelligere et rite proferre diuinum sermonem.

Et Ionathas et castra eius applicuerunt ad aquam Genesar, etc. Quid est quod Ionathas ad aquam Genesarum castra applicuit, nisi quod cetus sanctorum predicatorum, Spiritu Dei accensus, mundanis fluctibus in fidelium persecutionibus obuiare parat. Stagnum Genesareth idem dicunt esse quod mare Galilee. Mare uero Tiberiadis a proxima ciuitate, que olim Genereth uocata, sed ab Herode Tetrarcha instaurata, in honorem Tiberii Cesaris Tiberias est appellata. Porro Genesar a lacus ipsius natura,  qua crispantibus aquis de se ipso sibi excitare auram perhibetur, Greco uocabulo quasi generans sibi auram dicitur. Neque enim in stagni morem sternitur aqua, sed frequentibus auris spirantibus agitatur, haustu dulcis et ad potandum habilis. Sed Hebree lingue consuetudine omnis aquarum congregatio, siue dulcis, siue salsa, mare nuncupatur. Qui lacus interfluente Iordane centum sexaginta stadiis in longitudine, et sexaginta extenditur in latitudine. Quia ergo stagnum siue mare presens seculum designat, Ionathas noster cum suis seculari tumultui resistere properat et ante lucem uigilare certat in campo Asor; hoc est contra insidias diaboli uigilantis studiose obseruare curat. Asor enim interpretatur  sagitta luminis, et Apostolus de eodem apostata angelo scribens ait: Ipse enim Satanas transfigurat se in angelum lucis . Unde non mirum si ministri eius transfigurantur uelut ministri iustitie. Ibi alienigene occurrentes in campo tendunt insidias in montibus: quia siue maligni spiritus, seu et peruersi homines in luxuria siue superbia presentis uite, uel secularibus desideriis quoscunque possunt seducere contendunt; quibus necesse est ut milites Christi currant ex aduerso, et confligant fortiter cum illis, ne forte consentiant persuasionibus eorum, et uoluptatibus atque illecebris dissoluantur. Sed commisso prelio fugerunt hi qui ex parte fuerant Ionathe omnes, et nemo relictus ex eis nisi Mathathias filius Absalomi et Iudas, filius Calphi,  princeps militie exercitus: quia, proh dolor! multi de ecclesiasticis per ambitionem et uoluptatem istius mundi subuertuntur. Unde in parabola euangelica Dominus ait : quod exorte spine suffocauerunt segetem, hoc est, diuitie et uoluptuosa uita suffocauerunt segetem, ita ut non ferat fructum. Sed tamen Mathathias, qui interpretatur donum Dei, et Iudas, hoc est, confitens, perstant cum Ionatha, quia illi qui dono Dei illuminati atque confortati sunt, et rite credendo atque bene operando ueraciter sunt Dei confessores, hi perseuerant in castris Ecclesie, et hostem fortiter premunt, donec eum conterant, et suos, qui cedendo hostibus fugerant, castris pristinis iterum restituant. Sed uideamus quid fecerit Ionathas quando milites sui uersi sunt  in fugam.

Et scidit Ionathas uestimenta sua et posuit terram in capite suo, etc. Sic enim prepositi et magistri Ecclesie agere debent cum suos latescere in prelio ac terga hostibus uertere conspiciunt: scindere uestimenta sua, hoc est, corpus ieiuniis ac lacrymis affligere; et ponere terram in capite suo, hoc est, fragilitatem corporis reuoluere in mente sua, et orare Dominum pro delictis suis uel populi, ut ipse, qui omnipotens est, operetur salutem erga infirmos, et reducat eos ad pristinam sanitatem; sicque exhortari unumquemque oportet ut resipiscat a diaboli laqueis, qui captiuus fuerat ad eius uoluntatem, et reuertatur ad Dominum, et miserebitur eius, et ad Dominum nostrum, quoniam multus est ad  ignoscendum .

Et ceciderunt de alienigenis in die illa de tria millia uirorum, etc. Nota quod alienigene ternario numero prosternuntur, quia per sancte Trinitatis fidem uniuersi hostes Ecclesie conteruntur, superantur atque prosternuntur; et turba credentium regreditur cum duce suo in Hierusalem mysticam, que est mater omnium nostrum, ut ibi gratias et laudes referat Deo nostro in eternum et in seculum seculi.



CAPUT XII. Mittit Ionathas legatos et epistolas Romanis et Spartiatis, fugat principes Demetrii et exercitum eorum, percutit Arabes. Tryphon uolens assumere regnum Antiochi dolose egit cum Ionatha et occidit eum et exercitum eius.

Et uidit Ionathas quia tempus eum iuuat, et elegit uiros et misit Romam, etc. Quod mittit Ionathas epistolas ad Romanos et ad Spartiatos, et ad alia loca, ut renouent pactum et amicitiam cum eis que frater suus Iudas prior cum illis sponte iniit, demonstrat quod magna sollicitudo sanctis debet esse predicatoribus ut pacem quam Christus in mundo obtulit, ipsi toto studio innouare atque conseruare ubique contendant: quia ipse Dei Filius, qui uenit in terram ut pacificaret in carne sua celestia atque terrestria  ; qui statim in exortu natiuitatis sue uoluit ab angelis decantari: Gloria in excelsis Deo, et in terra pax hominibus bone uoluntatis ; quam utique pacem idem mediator Dei et hominum iam homo factus suis discipulis commendauit dicens: Habete pacem inter uos ; et: pacem meam do uobis; pacem meam relinquo uobis ; pace etenim et concordantia uniuersum corpus Christi adunatur, regitur ac stabilitur: qui autem cum proximis suis non uult habere pacem, in corpore Christi nullam habet societatem, nec iam ad eternam potest peruenire requiem, unde se separauit per contentionem.

Et hoc scriptum, etc. Quomodo autem Spartiate fuerunt de genere Abraham, facile non inuenitur:  potuit enim [tamen] fieri quod Abraham plures filios, excepto Isaac quem peperit ei Sara, habuerit, de Agar uidelicet et Bethsura, sicut Scriptura manifestat, ut ab aliquo eorum origo processerit Spartiatarum. Sed Iosephus, huius loci mentionem faciens, non uidetur tamen cognationem Spartiatarum, cum Iudeis ueram, et [sed] aliquam societatem uelle exprimere; qui Lacedemoniorum epistolam scriptam refert: »Rex Lacedemoniorum Onias [sic] Ionathe sacerdoti magno salutem. Legentes scripturas aliquando inuenimus ex uno quem [ex uno genere] Iudeos et Lacedemones exstitisse, et familiaritatem cum Abraham socialiter habuisse: iustum ergo est, cum fratres existatis, et transmittere ad uos et petere que uobis necessaria iudicatis:  faciemus uero et nos idem, et uestra propria similiter et nostra communia reputamus. Portitor litterarum Demotites epistolas uobis defert quadrangulo scriptas, signaculum habentes aquilam draconem in unguibus deportantem.« Epistola igitur a Lacedemoniorum rege destinata textum huiusmodi continebat.

Et audiuit Ionathas quoniam egressi sunt principes Demetrii cum exercitu multo, super quam prius, pugnare aduersus eum, etc. Quidnam significat quod Ionathas aduersus Demetrii principes, qui aduersus eum egressi sunt pugnare, exiit in Hierusalem, et occurrit eis in Amathite regione, nisi quod sacer ordo doctorum aduersus persecutores Ecclesie, hoc est, Iudeos, paganos et hereticos, semper paratus est  preliari et eorum perfidie resistere: quibus egrediens ab Hierusalem occurrit in Amathite regione, quia, licet interna contemplatione et animi oculo intuentur celsitudinem Creatoris et supernorum magnitudinem premiorum, ad tempus exstant ut confligant cum hostibus, tamen a rectitudine ueritatis nullo modo declinant: nam Amathi ueritas mea interpretatur. Sed siue in conflictu disputationis contra errores eorum contendant, siue flagella eorum ac cedes patienter tolerent, iustitie tamen ueritatem nullo modo relinquunt, nec eis tribuunt facultatem ut per fraudem aliquo modo in regionem Ecclesie ingrediantur, summopere nituntur ut statim in initio doli prauitatem eorum conterant et castra Ecclesie illesa conseruent.

 Et misit speculatores in castra eorum, etc. Missis speculatoribus castra hostium Ionathas explorat, cum predicatores sancti per uiros industrios fraudem inimicorum inuestigant, quatenus, eorum consiliis prauis compertis, dolum ipsorum facilius precauere possint. Qui annuntiauerunt eis superuenire ipsa ad eos uelle nocte: illi enim nocte parant uenire, qui ceco corde opera meditantur tenebrarum agere. Ac contra Ionathas suos uigilare et esse in armis paratos ad pugnam iubet tota nocte: quia proprium est electorum magistrorum ut peruigiles ac cautos doceant esse subiectos suos omni tempore istius uite, quo in incerto degentes ad certum finem tendunt. Et audientes aduersarii quia paratus est Ionathas cum suis in bello, timuerunt ualde et accenderunt  focos in castris et meditati sunt fugam: quos secutus est Ionathas, tamen non comprehendit, quia trans flumen iam positos inuenit: formidant aduersarii quod se preparant in spiritale prelium ecclesiastici; et accendentes focos in castris suis, hoc est, fingunt fortitudinem belli in turmis suis. Sed in mane lucescentis fidei persequitur spiritalis Ionathas hostes suos, quos tamen non comprehendit, id est, ad credulitatem non perduxit, quia in amore fluctuantis seculi illos estuantes conspiciens, irreuocabiles esse iudicauit.

Et reuersus est Ionathas, et conuocauit seniores populi, etc. Quod Ionathas reuersus disponit edificare muros Hierusalem, et consilio inito cum senioribus populi, presidia constrinxit [construxit] et altitudinem  magnam inter medium arcis et ciuitatis, ut separaret eam a ciuitate, significat sanctos doctores, postquam forinsecus bellis ad tempus occupati fuerint, intus de Ecclesie munitione cum spiritalibus uiris tractare ne forte per hostes internos ledatur.

Hi ergo qui Marche  ciuitatis erant et insidiabantur ciuibus Hierosolymitanis, significant hereticos, qui, in arce superbie sue collocati, nunquam aduersus Ecclesiam machinari desistunt: quos intercludit Ionathas mysticus spiritali presidio, ut sint singulariter et non emant neque uendant, excommunicatione ualidissima ab Ecclesie unitate eiectis, nec eorum secte recipiantur, nec ecclesiastica doctrina illis, tanquam spurcissimis et omni feditate spurcissimis  porcis, ad contaminandum ullo modo committitur, contradicente hoc ipsum et prohibente Domino Saluatore in Euangelio, ubi ait: Nolite sanctum dare canibus, neque mittatis margaritas uestras ante porcos, ne forte conculcent eas et conuersi dirumpant uos . Mutus ergo qui cecidit super torrentem ab ortu solis, quem et reparauit Ionathas, significat eos qui uidebantur in Ecclesia aliquam custodiam gregis sibi commissi gerere; sed in rebus transitoriis innitentes atque ambitioni seculi deseruientes, prolapsi sunt in uoluptatibus istius uite, et a proprio statu deciderunt: quos necesse est ut sanctorum solertia restaurare contendat et ad priorem firmitatem Ecclesiastico dogmate roborando deducere conetur.

 Et cum cogitasset Tryphon regnare Asie, et assumere diadema, etc. Tryphon iste hypocritarum atque hereticorum figuram tenet, qui aliter agunt aliterque loquuntur, atque aliud intentione moliuntur. Contra [quem] Ionathas cum quadraginta millibus occurrit, quia contra tales euangelica doctrina et custodia mandatorum Dei necessaria est: qui enim secundum Euangelii documenta legis precepta seruauerit, hostium cuneos securus penetrabit.

Sed quod Tryphon dolo persuasit Ionathe ut remiserit a se exercitum secumque pacifice perceperit [a 1Kb] , sicque eum delusum captiuauit atque secum commeantes occidit, significat eorum ruinam qui legitime se non obseruant, nec cautelam in circumspectione cordis et conuersatione corporis habent.  Hi enim quia Euangelii illam doctrinam non attendit ubi Saluator discipulis suis precepit dicens: uigilate et orate, ut non intretis in tentationem ; et item: Attendite, inquit, uobis a falsis prophetis, qui ueniunt ad uos in uestimentis ouium, intrinsecus autem sunt lupi rapaces ; merito ergo horum superatur atque interimitur exercitus, quia magisterii celestis doctrina ab illis non condigne seruatur. Porro loco Ionathe Simon frater eius sacerdotio fungitur, et populi ducatum gerit, cum in presenti Ecclesia, aliis recedentibus alii substituuntur qui locum regiminis teneant et in castris spiritalibus milites Christi sedulo exerceant, quatenus hostibus uniuersis belli gerendi opportune resistere ualeant. Sed Tryphon typicus simili modo sermonum  fictionibus tales [talibus] ut fratrem eius deluserat decipere conatur, quia nunquam antiquus [hostis] per se suosque ministros cultoribus Christi insidias disponere cessat; sed qui Simonis, hoc est, obedientis et diuinis preceptis rite obtemperantis, digne gerit officium, uniuersorum hostium, superno adiutus auxilio, potest deuitare scandalum.

Tryphon uero simul cum Ionatha filios illius, quos obsides accepit, occidit, licet eos promiserit similiter cum patre seruandos, quia antiquus hostis quoscunque seducendo in peccati mortem impellit. Horum profecto filios, hoc est opera, licet antea pacem blandiendo simulauerit, in fine eterno cruciatu digna  manifestabit. Potest et Ionathas simplicium qui sunt in Ecclesia typum gerere, quos uersutia callidorum ad tempus captiuare uidetur cum corporalibus damnis eos affligit, quorum in fidei ueritate anime persistentes post mortem carnis in lucem euadent perpetuam.

Unde et plurimi ipsorum post obitum presentis uite uictricia signa iuxta sua sepulcra habere meruerunt sicut Simon in sequentibus legitur, patri et matri et fratribus memoriale in sepulcris ipsorum condidisse. Porro sancti, quos Saluator in simplicitate innocentie sue permanentes confortat dicens: Nolite timere eos qui corpus occidunt, et post hec non habent quod faciant uobis, sed potius eum timete qui, postquam occiderit, habet potestatem mittere in gehennam ignis , et item: Beati estis, ait,  cum maledixerint uobis homines et persecuti uos fuerint et dixerint omne malum aduersum uos mentientes, propter me gaudete in illa die et exsultate, quoniam merces uestra multa est in celo ; et iterum: Gaudete et exsultate, inquit, quoniam nomina uestra scripta sunt in celo ; de quibus Psalmista ait: In memoria eterna erit iustus, ab auditione mala non timebit ; hi secundum mortem magis ualere et felicius uiuere creduntur, cum ipse Rex et Dominus eorum, iehsu uidelicet Christus, triumphos eorum signis et miraculis coruscantibus in toto orbe declarare cognoscitur, ita ut iuxta memoriam reliquiarum ipsorum cecis tribuatur uisus, surdis auditus, claudis gressus et mutis loquelam; arcanis egritudinibus cura salubris per eorum orationes  prestetur, et e contrario ibidem peruersi ac malitiosi a Demetriis [demoniis] inuadantur, flagitiosi et increduli puniantur ipsique demones ualidis tormentis iuxta id quod palam rugiendo profiteri coguntur, excruciantur.



CAPUT XIII. Simon pro fratre suo dux constituitur: mittit argentum et duos filios Ionathe Tryphoni. De morte Ionathe et filiorum eius. De edificio sepulcri. Occidit Tryphon dolose Antiochum adolescentem, et imposuit sibi diadema Asie. Constituit Demetrius pacem cum Simone, etc.

Et audiuit Simon quod congregauit Tryphon exercitum copiosum ut ueniret in terram Iuda, etc. Et edificauit Simon super sepulcrum patris sui, etc. Simon patri, et matri, et fratribus, ex lapide polito  memoriam super sepulcra fabricat, cum sancti predicatores facta precedentium patrum ac finem gloriosum, ad exemplum presentibus commemorando, magna auctoritate ostendunt: hoc enim ante et retro lapidem politum ponere, ut qualiter ante finem uite pro dogmate et sancta conuersatione uixerunt, et quale exemplum patientie longanimitatis sue post obitum posteris reliquerunt, manifeste auditoribus suis studeant fida narratione declarare. Quod autem sancti uiri patris ac matris atque fratrum nomine nuncupentur, ostendit Saluator in Euangelio dicens: Quicunque fecerit uoluntatem Patris mei, qui in celis est, ipse meus frater, soror et mater est . Hinc apostolus Paulus ad Corinthios scribens ait : Nam si decem millia pedagogorum habeatis in Christo, sed non multos patres: nam in Christo Iesu per Euangelium ego uos genui; et de Timotheo ad Philippenses ait: Experimentum autem eius cognoscite quoniam sicut patri mecum seruiuit in Euangelio.

Statuit et Simon septem pyramidas, unam contra unam patri et matri ac quatuor fratribus, cum doctor quilibet qualiter unicuique persone priorum Patris [patrum ] lux sapientie, que per septiformem Spiritum fidelibus tribuitur, collata sit demonstret. Et circumposuit his columnas [et super columnas] arma ad memoriam eternam, cum infirmitatem et rectitudinem fidei eorum, et in ipsa fide quomodo  armis spiritalibus contra hostes pugnauerint, insinuat.

Et iuxta arma naues sculptas, que uiderentur ab omnibus nauigantibus mare. Quia qualiter precedentes iusti presentis uite pelagus nauigio crucis Christi transierint in mundi istius fluctibus laborantibus, ad spem solatii ipsorum, docendo confirmant, ut cognoscant sicut quando [quod sicut] illis predictum nauigium salubriter contulit littus quietis, ita et sibi credulitas passionis Christi et nostre redemptionis in ipsa, si condigna eidem credulitati et opera habere uelint, portum salutis eterne conferat

Tryphon autem cum iter faceret cum Antiocho rege adolescente, dolo occidit eum, etc. De hoc Pompeius ita refert: Dum hec aguntur interim in Syrie partibus,  Tryphon, qui se tutorem Antiochio, Demetrii priuigno, substitui a populo laborauerat, occiso pupillo, regimen Syrie inuadit: quo diu potitus tandem, exolescente fauore recentis imperii, ab Antiocho, puero admodum, Demetrii fratre, qui in Asia educabatur, bello uincitur, rursumque regnum Syrie ad sobolem Demetrii reuertitur.

Et elegit Simon uiros, et misit ad Demetrium regem, etc. Quod Simon ad Demetrium regem uiros misit ut faceret remissionem regioni, hoc, ni fallor, significat quod sancta Ecclesia predicatores suos ad principes istius mundi dirigit, quatenus eos uerbo fidei sibi conciliet, et acta Tryphonis figuralis, hoc est, hereticorum atque schismaticorum, in irritum ducat, eorumque superbiam, propter quam noluerunt  mansuetudini ecclesiastice cedere, per rigorem exterarum potestatum conterat. Quibus et coronam auream ipsi legati deferunt et pacem [uulg., bahem], quod tradunt esse ornamentum totum ex annulis aureis confectum secundum morem prouincie: cum eis pro bono certamine eterne uite coronam, et pro solatio opportuno quo ecclesias suis edictis atque defensionibus adiuuent, premia celestia repromittunt. Ita communiter.

In diebus illis Simon applicuit ad Gazam et circumdedit eam castris, etc. Quid est quod Simon Gazam oppugnare aggreditur, nisi quod predicatores damnandos errores debellare conantur. Gaza, que interpretatur fortitudo eius, significat gentium rigorem  atque duritiam. Construit ergo machinas multas Simon aduersus Gazam, cum doctores sancti diuersos spiritus dogmatum ad capiendas gentium munitio nes conferunt, quatenus eos predam salutiferam Domini regis sui, Iesu uidelicet Christi, redigant. In quo percussit turrem unam et comprehendit, cum superbiam gentilium strauit eorumque corda in obedientiam Euangelii adduxit.

Qui autem, qui erant, et qui sunt illi qui cum uxoribus et filiis supra murum scissis tunicis ascenderunt et a Simone dextras sibi dari postulauerunt, nisi illi qui sollicitudinibus et cupiditatibus huius mundi diuitiis impliciti, postmodum conuersi, non uestimenta sua, sed corda per penitentiam scindentes, dextras reconciliationis et societatis ab ecclesiasticis  sibi dari expetunt: quorum petitioni miserando Simon spiritalis consentiens non anathematis gladio eos percutit, sed de superstitione gentilitatis educens, errores eorum abscindendo amouit, quatenus habitationem condignam in eorum peccatoribus Domino Christo preparet. Eruperant intra machinam in ciuitatem. Quia insolentia barbarorum licet euadere Euangelium recte quesierit, tamen ueridicis testimoniis legis Dei circumligata atque compressa est.

Et factus est motus magnus in ciuitate. Cum totus mundus concussus est euangelica predicatione, motus enim magnus factus est in ciuitate, quando gentium feritas excitata est ad persequendum confessores Christi, ut ueri efficiebantur martyres qui fidei ac dogmatis Christi fidi erant assertores.

 Et tunc intrauit in ea cum hymnis Dominum benedicens, etc. Tunc et quando errores eiecti fuerint gentilium, cum laudibus Dei doctores sancti in conuenticula intrabunt gentium: tunc quoque uiros qui legem faciunt ibidem ponunt, quia ueros cultores Christi piis predicationibus ibi esse faciunt.

Et muniuit eam fecitque sibi ibidem habitationem. Cum per Euangelium undique fidei munimine Ecclesiam firmantes, in eius domicilio ipsi magistri commorando pro labore pio eterna premia, quem pro confessione ipsorum impenderunt, a iudice uiuorum ac mortuorum in fine sibi retribuenda exspectant.

Qui autem erant in arce Hierusalem prohibebantur egredi, etc. Hi qui erant in arce Ierusalem et ipsos  infestabant Iudeos significant hereticos et schismaticos, qui in arce superbie sue se collocantes, lites et bella mouent contra catholicos: quos uetat Simon egredi et ingredi in regionem et emere et uendere, quia talibus doctores sancti cum catholicis contradicunt omnem societatis habere communionem propter quod multi ex eis fame perierunt, quia multi ex illis, cum anathemate extra communionem Ecclesie sequestrati fuerint, fame uerbi Dei et inedia spiritalis scientie dispereunt. Sed quia, necessitate extrema compulsi, huiuscemodi sibi dextras communicationis dari ab Ecclesia postulauerunt, hoc eis ab ipsa indicitur pactum, ut relinquant errores suos, et anathematizent sectas nefarias quibus antea  adheserint, et mundent conscientiam suam ab omni nequitia hereticorum, et sic communicationi Ecclesie restituitur. Unde conuenienter subiungitur:

Et intrauerunt in eam tertia et uicesima die secundi mensis, anno centesimo septuagesimo primo cum laude, etc. Numeri isti, hoc est, centesimus septuagesimus primus, et uicesimus tertius, sacris pleni sunt mysteriis: nam centesimus, in quo Abraham Isaac promissionis filium genuit, uite significat perfectionem; septuagesimus, in quo captiuitas Hierosolymitarum soluta est, peccatorum significat remissionem: sed quia hec non nisi in Ecclesie consistit ueritate, propterea super septuagenarium numerum monas addita est. Porro uicesimus tertius numerus  sancte Trinitatis fidem cum duobus preceptis caritatis, in quibus tota legis plenitudo consistit, designat; secundus autem mensis, in quo Pascha facere uidebatur illi qui super animam hominis mundi erant, tempus gratie et uocationis gentium ostendit. Cum ergo secundum hanc dictionem atque significantiam mysticorum numerorum uictoria a fidelibus capitur, hoc est, ut sancte Trinitatis fidem cum duobus preceptis caritatis secundum euangelicam doctrinam integram seruent, et uite perfectionem pro modulo suo habentes, in Ecclesie unitate intellectu et fide permanendo ad plenitudinem remissionis perueniant: sic tunc rite cum cantico et ramis palmarum, hoc est, cum laude uera et certa uictoria, celestem intrabunt Hierusalem, multiplices  gratias et laudes pro adepta salute et securitate Creatori suo perpetualiter referant, quia contritus est inimicus magnus ex Isrel et mors, cum ipso mortua auctore, in perpetuum exstat damnata. Nec refugit hoc expositionis sequentis sensus, ubi scriptum est quod constituerit Simon ut omnibus annis diei huius letitia ageretur, et quod munierit montem templi, qui erat secus arcem, et habitauerit ibi ipse et qui cum eo erant: quia omni tempore istius uite illius diei memoria in spe retinenda est, in qua triumphantes de morte per gratiam Redemptoris nostri uite restituemur eterne.

Imo cum singulis annis resurrectionis Dominice solemnia celebramus ut indicemus nos per eius resurrectionem et uictoriam de morte sperare, ac  nostrorum corporum resurrectionem in fine seculi futuram, et uitam in celesti regno perpetuam: propter quod montem templi, qui est secus arcem, munire debemus, hoc est, Christi incarnationem, que omnem altitudinem perfectionis sanctorum perfectione sua transcendit, firma fide in corde tenere et in hoc omni tempore uite nostre, tam per nos quam per nobis commissos, siue per societatem coniunctos, pie laborare, quatenus eius coniuncti corpori atque coadunati, similiter cum ipso capite regni celestis efficiamur heredes; cuius uidelicet diei letitiam ac memoriam beatus Petrus apostolus in Epistola sua nobis commendat dicens: Unum uero hoc non lateat uos, karissimi, quia unus dies  apud Dominum sicut mille anni, et mille anni sicut unus dies. Non tardat Dominus promissis [promissionem suam], sed patienter agit propter uos, nolens aliquem perire, sed omnes ad penitentiam reuerti. Adueniet autem dies Domini sicut fur, in quo celi magno impetu transient, elementa uero calore soluentur. Cum hec igitur dissoluenda sint omnia, quales oportet nos esse in sanctis conuersationibus et pietatibus, exspectantes et properantes diei Domini, per quem celi ardentes soluentur, et elementa ignis ardore tabescent? nouos uero celos et nouam terram et promissa ipsius exspectamus, in quibus iustitia habitat. Propter quod, karissimi, hec exspectantes satagite immaculati inueniri in pace, et Domini nostri Iesu Christi longanimitatem salutem arbitremini .

Et uidit Simon Ioachim [uulg. Ioannem] filium suum, quod uir fortis esset, etc. Simon Ioachim filio suo, cum uideret quod uir esset, ducatum uniuersarum uirtutum commisit, ut ostenderet quod nullus magistrorum filio uel discipulo suo debet committere potestatem ac ordinem ecclesiastici regiminis nisi antea eum uiderit esse uirum, hoc est, sensu probatum et uirtutum operibus studiosum: sed quia in superioribus diximus Simonem sanctorum gerere figuram doctorum, potest in hoc loco significationem exprimere principis pastorum, qui populo catholico sacri regiminis ministerium et omnium uirtutum dedit notitiam atque effectum, cui et optime conuenit quod in sequentibus scriptum est



CAPUT XIu. De sublimitate et potentia Simonis regis Iuda, de multitudine pacis illis temporibus. Renouantur amicitie inter Romanos et Iudeos, etc.

Et siluit terra Iuda omnibus diebus Simonis, etc. Scriptum est in Isaia propheta de ipso Domino Saluatore: Multiplicabitur eius imperium et pacis non erit finis. Super solium Dauid et super regnum eius sedebit, ut confirmet et corroboret illud in iudicio et iustitia, amodo et usque in sempiternum . Principatus autem illius et imperium erit super solium et super regnum Dauid, quod post captiuitatem Babylonicam fuerat dissipatum ut confirmet illud et corroboret, et doceat esse perpetuum, ne cassa  Dei promissio iudicetur, et in psalmo Propheta dicit: Orietur in diebus eius iustitia et abundantia pacis donec tollatur luna . Nemini enim alteri hec conuenit promissio nisi soli mediatori Dei et hominum Christo Iesu, qui pro nobis incarnatus per obedientiam crucis celi terreque possessor est factus, cui Pater in Psalterio per Prophetam ait: Postula a me et dabo tibi gentes hereditatem tuam et possessionem tuam terminos terre . Silet omnis terra Iuda, omnibus diebus Simonis, quia terra Ecclesie a tempore incarnationis Christi usque in sempiternum, licet forinsecus persecutiones ab inimicis toleret, intus tamen pace fruitur uera. Cui idem Saluator in Euangelio ait:  Pacem meam do uobis, pacem meam relinquo uobis, , ipse qui struit bona genti sue.

Et placuit illis potestas eius, et gloria eius omnibus diebus. Omnia uidelicet bona ab ipso collata sunt Ecclesie in remissionem peccatorum et dominationem uirtutum. Unde complacet illi potestas eius et gloria eius, quia illi soli seruire omni tempore elegit.

Ipse accepit Ioppem in portum et fecit introitum in insulis maris. Cum introitum fidei ex gentium populo sibi fundauit Ecclesiam, unde introitum in fidei per Euangelium panderet gentibus totius orbis. Ioppe pulchritudo interpretatur, et que pulchrior est sancta Ecclesia cui sponsus in Cantico canticorum ait: Quam pulchra es, amica mea, quam pulchra es, oculi tui columbarum absque eo quod intrinsecus  latet ? Unde dilatauit fines gentis sue, id est, Ecclesie, obtinuit regionem totius mundi. Et congregauit captiuitatem multam. De quo supra scriptum est: Ascendens in altum captiuam duxit captiuitatem, dedit dona hominibus .

Et dominatus est Gazare, et Bethsure, et arci. [a 1Kb] Quia mundaui factum per Euangelium domando in proprium redegit Dominum et abstulit immunditias peccatoris atque uitiorum, mundans eam lauacro regenerationis.

Et non erat qui resisteret ei. De quo scriptum est: In uoluntate tua, Domine, uniuersa sunt posita, et non est qui possit resistere uoluntati tue. Tu enim fecisti celum et terram et uniuersa que celi ambitu continentur, Dominus uniuersorum tu es .

 Et unusquisque colebat terram suam cum pace. Corpus suum scilicet uirtutibus exercens, uel terram Ecclesie bonis operibus. Singuli quique sanctorum pro uiribus colunt.

Et terra dabat fructum suum. Caro uidelicet nostra fructus bonorum operum affert similiter.

Et ligna camporum. Hoc est, homines uiriditate fidei semper florentes germina uirtutum proferunt.

Seniores in plateas sedebant omnes, et de bonis terre tractabant, et iuuenes induebant se gloriam et stolas belli. In senioribus possumus accipere prophetas, apostolos et doctores sancte Ecclesie, qui auditores suos consiliis iuuant et sermonibus roborant; iuuenes autem, cetus fidelium, quia, gloria confessionis Christi freti, induunt se armis uirtutum,  quo facilius possint conterere hostium exercitum.

Ciuitatibus tribuebat alimonias. Hoc est, Ecclesiis impendebant sermones doctrinasque.

Quas constituit esse uasa munitionis. Ut scilicet thesaurum sapientie spiritalis seruarent, in conscientia pura et fide non ficta , quod tandiu fecit quoadusque nominatum est nomen glorie eius usque ad extremum terre, quia in omnem terram exiuit sonus predicationis apostolorum, et in fines orbis terre uerba eorum . Unde per Isaiam dicitur prophetam: Auditam faciet Dominus gloriam uocis tue, et terrorem brachii ostendet .

 Fecit pacem super terram. Quia ipse est pax nostra, qui fecit utraque unum .

Et letatus est Isrel letitia magna. Quia letabitur iustus in Domino, et sperabit in eo, et laudabuntur omnes recti corde .

Et sedit unusquisque sub uite sua et sub ficulnea, nec erat qui eos terreret. Hoc est iuxta illud quod in Machea dicitur: Requiescet unusquisque sub uite sua et sub ficulnea sua, et non erit qui exterreat . Hec est uinea que in Euangelio loquebatur: Ego sum uitis et uos palmites et Pater meus agricola. Omnis qui non facit fructum bonum excidetur, et in ignem mittetur . Huius fructus bibuntur et comeduntur et letificant cor hominis, et inebriant amicos sponse  et in regno Dei noui bibuntur quotidie. Sub ficu autem requiescit, et nullas insidias formidat, qui dulcedine sancti Spiritus fruitur, et illius fructibus saturatur, caritate, gaudio, pace, continentia, patientia, de huiusmodi dicitur plantatore, qui plantat ficum, comedit fructus eius , qui tales edificauerat domos et plantauerat uineas, de quibus Apostolus loquitur: Ego plantaui, Apollo rigauit, Deus incrementum dedit . Comedet labores manuum suarum, et seminans in spiritu, de spiritu metet uitam eternam , nec diaboli et satellitum eius fraudibus supplantabitur.

Et confirmauit omnes humiles populi sui et legem exquisiuit . Humiles populi sunt sancti quos in Euangelio  pauperes spiritu appellat.  Opera quoque populi Dei non ueterascent, sed innouabuntur et consummabuntur, uel confirmabuntur quotidie, ut non ambulent in uetustate littere, sed in nouitate Spiritus ; talem legem exquisiuit Simon noster, et abstulit omnem iniquum et malum, cum modo per sanctos doctores excommunicat hereticos et schismaticos, et omnes pios in fine mundi mittit, et colligent omnia scandala de regno eius .

Sancta glorificauit et multiplicauit uasa sanctorum, cum religionem Noui Testamenti ordinabiliter et rite in Ecclesia sua seruare docuit.

Et auditum est Rome quia defunctus esset Ionathas, et usque in Spartiatas: et contristati sunt ualde, etc. Simone sacerdotium accipiente diuerse  gentes ad eum legatos mittunt, rogantes ea que pacis sunt, significat quod apostolis atque doctoribus Noui Testamenti post passionem Christi, resurrectionem atque ascensionem ad celos Euangelium in mundo predicantibus, multitudo gentium ad fidem confluxerit, et pacem magnopere cum Ecclesia habere postulauerit.

Mittentes epistolas. Hoc est, secreta cordis sui per confessionem illis patefacientes, quatenus uerba ueritatis accipiendo regulam iustitie ab eis ediscerent.

Tabule eree memoriale perpetuum. Scriptum est enim: In memoria eterna erit iustus, ab auditione  mala non timebit ; eris quippe metallum diu durabile est atque sonorum, sic amicitia atque societas sanctorum firmissimum atque clarissimum mansionis statum habet.

Post hec autem misit Simon Numenium Romam, etc. Simon Romanis clypeum aureum mittens habentem pondus mnarum mille, ad statuendam cum eis societatem, significat doctores sanctos in predicatione Euangelii gentibus promittere regnum celeste et eternam beatitudinem, si fidem Christi recipere uoluerint euangelicamque doctrinam in fine uite seruare. Clypei enim rotunditas et auri splendor nec non et millenarii numeri perfectio, per figuram eterne quietis coronam significant, etc.

Et statuerunt eis libertatem et descripserunt in tabulis  cereis, etc. Ebul [uulg., Elul] mensis est octauus apud Hebreos qui apud Grecos dicitur , apud Latinos uero September; sed dispersi sunt ordines numerorum propter diuersas inchoationes annorum, que apud singulas gentes existunt. Nam Hebrei, qui primum mensem Nisan, hoc est Aprilem, in sexto loco habent supra memoratum Ebul. Greci autem, qui suum annum inchoant a primo mense eorum, dicto, hoc est a Kalendis Decembris, decimum mensem habent . Latini autem, qui antiquitus primordium anni sui a Kalendis Martii habuere, Septembrem septimum mensem computauerunt.

Et suscepit Simon et placuit ei ut summo sacerdotio fungeretur et esset dux, etc. Peribolus Grece dicitur  murus atrii domus Domini, qui totum templum per quadrum ambiebat in circuitu, sicut beatus Hieronymus in Expositione Ezechielis prophete, libro decimo tertio, ostendit. In loco ergo celebri atrii interioris domus ponebantur tabule eree, in quibus confirmatum fuerat per scripturam sacerdotium Simonis et filiorum eius. Mystice autem Christi sacerdotium et filiorum eius, hoc est populi Christiani, in atrio domus Domini, hoc est in presenti Ecclesia, Scriptura testificante, confirmatur, et in omnibus gentibus stabile et perpetuum esse declaratur. Unde est illud quod in psalmo scriptum est: Iurauit Dominus et non penitebit eum: Tu es sacerdos in eternum secundum ordinem Melchisedech . Etiterum: Semel, inquit, iuraui in sancto meo, si Dauid  mentiar: semen eius in eternum manebit, et sedes eius sicut sol in conspectu meo, et sicut luna perfecta in eternum et testis in celo fidelis . Consuetudo [a 1Kb] est frequenter iurare ut eis possit aliquis credere: Deus autem semel iurat, quia nulla uarietate temporis immutatur. Iurare autem illius diximus esse uentura promittere: nam eius se religioni constringit, qui non habet fortiorem; dicit et in sancto tuo, in Christo, qui dixit: Custodi animam meam , quoniam sanctus sum si Dauid mentiar; si negatiue positum est, quod et communis usus habet. Semen Christi sunt omnes qui ei fideli mente crediderunt, quia in ipsis futurum regnum seminatum est, quod  uentura messis ostendit, sicut et in uicesimo primo psalmo ipse dicit: Semen meum seruiet illi. Manebunt ergo sancti in eternum, qui in excellenti ac beata conuersatione demorantur. Unde illos proprie manere non dicimus, quia a regno Domini repelluntur. Thronus autem Dei hic intelligenda est anima fidelis, in qua reuera insidet quando eam maiestatis sue illuminatione compleuerit; sic enim scriptum est: Sedes sapientie anima iusti, addidit, sicut sol in conspectu meo. Lucida quippe erat anima illa iusti, quam sedem diximus Saluatoris. Dicendo autem sicut sol, comparationem rerum uisibilium facit. Nam si magnum est de creatura clarescere, multo melius de Creatore lucere. Luna perfecta significat transmutationem corporis de corruptione in corruptionem.  Tunc enim perfecta erit corporum nostrorum natura quando mortalitas uel corruptio iam non erit ulla: quod enim ipsa luna, que crescit et decrescit, carnis humane mutabilitatem significat, in multis Scripturarum locis demonstrari potest. Hec quidem testimonia de psalmis posuimus, ad ostendendum ueri Simonis firmissimum et sempiternum esse sacerdotium.



CAPUT Xu. Antiochus, Demetrii filius, accipit patris regnum et scribit epistolas Iudeis. Persequitur Tryphonem. Misit Simon in auxilium Antiocho, et noluit accipere, etc.

Et misit rex Antiochus, filius Demetrii, epistolas ad insulas maris Simoni sacerdoti, etc. Antiochus hic,  qui , idem ac fidelis, cognominatus est, filius fuit Demetrii Sotheris, frater autem Demetrii minoris, qui post Alexandrum Philopatrem  regem in Syria regnauit. Demetrius autem Sother post Antiochum Eupatorem, filium Antiochi Epiphanis, ut Chronicon Eusebii et Hieronymi testatur, regnauit annis duodecim, post quem Alexander Philopolus annos regnauit undecim. Post hunc Demetrius, filius Demetrii annos tres; captus autem a Parthis, in Hircania ab Arsacide rege retruditur. Post quem Antiochus Assidetes [Sidetes] frater eius, Demetrii tenuit regnum annos quatuordecim, post cuius interitum iterum restituitur Demetrio, quod postea tenuit annis quatuor. Qualiter autem Demetrio et Antiocho fratribus regni successus prouenit,  non graue uideri debet lectori si aliqua huc de Historia Pompeii Trogi intromittatur, qui in libro XXX hoc ita refert: Igitur Antiochus, memor quod et pater propter superbiam inuisus, et frater propter segnitiem contemptus fuisset, ne in eadem uitia incideret, recepta in matrimonium Cleopatra, uxore fratris, ciuitates que in initio fraterni imperii defecerant, summa industria prosequitur, domitasque rursus regni terminis adiecit, Iudeosque, qui in Macedonico imperio sub Demetrio patre armis se in libertatem uindicauerant, subegit, quorum uires tante fuere, ut post hoc nullum Macedonum regem tulerint, domesticisque imperiis usi, Syriam magnis  infestauerint bellis. Item in libro tricesimo octauo atque tricesimo anno priori narrationi sue ista subnectit: namque Demetrius, sicut supradictum est, cum bellum Parthis intulisset, multisque congressionibus uictor fuisset, repente insidiis circumuentus, amisso exercitu, capitur. Cui Arsacides [a 1Kb] Hircania non cultum flumen regnum [Arsacides, Parthorum rex, magno et regio animo, misso in Hircaniam, non cultum tantum regium] prestitit, sed et filiam in matrimonium dedit, regnumque Syrie, quod per eius absentiam Tryphon occupauerat, restituturum promittit. Post huius mortem, desperato reditu, non ferens captiuitatem Demetrius, priuatam, etsi opulentam uitam pertesus, tacitus in regnum fugam meditatur. Hortator illi et comes Gallimander amicus  erat, qui post captiuitatem eius a Syria per Arabie deserta, ducibus pecunia comparatis, Parthico habitu Babylonem peruenerat. Sed effugientem Phrahates, qui Arsacidi successerat, equitum celeritate, per compendiosiores tramites occupatum retrahit. Ut est deductus ad regem, Gallimandro quidem non tantum ueniam, uerum et premium fidei datum. Demetrium autem, grauiter castigatum, ad coniugem in Hircaniam remittit, arctioribusque custodiis obseruari iubet. Interiecto tempore, cum fidem illi et suscepti liberti facerent, eodem amico comite repetita fuga est; sed pari infelicitate prope fines regni sui deprehenditur, ac denuo perductus ad regem, ut inuisus a conspectu submouetur. Tunc quoque uxori et liberis donatus in Hircaniam, penalem sibi ciuitatem, remittitur,  talisque aureis in exprobrationem puerilis leuitatis donatur: sed hanc Parthorum tam mitem in Demetrium clementiam nec mos gentis faciebat, nec respectus cognationis, sed quod Syrie regnum affectabant, usuri Demetrio aduersus Antiochum fratrem, prout uel tempus uel fortuna belli exegisset. His auditis, Antiochus occupandum bellum ratus, exercitum, quem multis finitimorum bellis indurauerat, aduersus Parthos ducit. Sed per luxuriam non minor apparatus quam militie fuit: [b 1Kb] quippe millia multa armatorum secuta sunt trecenta lixarum e quibus coquorum [quippe octoginta millia armatorum secuta sunt trecenta millia lixarum, ex quibus coquorum, etc.] pistorumque maior numerus fuit. Argenti certe aurique tantum, ut gregarii  milites auro caligas figerent, proculcarentque materiam cuius amore populi ferro dimittunt [dimicant]. Culinarum quoque argentea instrumenta fuere, prorsusque ut ad epulas, non ad bellum pergerent. Aduenienti Antiocho multi Orientales reges occurrere, tradentes se regnaque sua cum exsecratione superbie Parthice. Nec mora congressioni fuit. Antiochus, tribus preliis uictor, cum Babyloniam occupasset, magnus haberi cepit. Itaque ad eum omnibus populis defluentibus, nichil Parthis reliquum preter patrius finis fuit. Tunc Phrahates Demetrium in Syriam ad occupandum regnum cum Parthico presidio mittit, ut eo pacto Antiochus ad sua tuenda ad Parthiam  reuocaretur. Interim, quoniam uiribus non poterat, insidiis Antiochum ubique tentabat. Propter multitudinem hominum exercitus Antiochi per ciuitates hiberno tempore diuisus erat, que res exitii causa fuit. Nam cum grauari se copiarum prelibatione et iniuriis militum ciuitates uiderent, ad Parthos deficiunt; et in die statuta omnes apud se diuisum exercitum per insidias ne inuicem ferre auxilia possent, aggrediuntur. Que cum nuntiata Antiocho essent, auxilium proximis laturus cum ea manu que secum hiemabat, progreditur. In itinere obuium regem Parthorum habuit, aduersus quem fortius quam exercitus eius dimicauit: ad postremum tamen, cum uirtute hostes uincerent, metu suorum desertus occiditur; cui Phrahates exsequias regio more fecit, filiamque Demetrii,  quam secum Antiochus adduxerat, captus amore uirginis, uxorem duxit. Penitere deinde dimissi Demetrii cepit; ad quem retrahendum cum turmas equitum festinato misisset, Demetrium hoc ipsum metuentem iam in regno missi inuenerunt, frustraque omnia conati, ad regem suum reuersi sunt. Antiocho in Parthia cum exercitu deleto, frater eius Demetrius, obsidione Parthorum liberatus, ac restitutus [in regnum], cum omnis Syria in luctu propter amissum exercitum esset, quasi patriarcha [Parthica] ipsius ac fratris bella quibus alter captus, alter occisus erat, prospere gessissent, ita Aegypto bellum inferre statuit. Regnumque Aegypti Cleopatra socru pretium auxilii aduersus fratrem suum pollicente. Sed dum aliena affectat, ut assolet fieri, propria  per defectionem Syrie amisit. Siquidem Antiochenses primi, duce Tryphone, exsecrantes superbiam regis, que conuersatione [Parthice crudelitatis] intolerabilis facta erat, mox Apamenii cetereque ciuitates exemplum secute, per absentiam regis [eius] a Demetrio defecere. Ptolemeus quoque rex Aegypti, bello ab eodem petitus, cum cognouisset Cleopatram sororem suam, opibus Aegypti nauibus impositis, ad filium et Demetrium generum suum in Syriam profugisse, immisit iuuenem quemdam Aegyptium, Protharsi negotiatoris filium, qui regnum Syrie armis peteret et composita fabula, quasi per adoptionem Antiochi regis receptus in familiam regiam esset, nec Syriis quemlibet regem aspernantibus, ne Demetrii superbiam paterentur,  nomen iuueni Alexander imponitur auxiliaque ab Aegypto ingentia mittuntur. Interea corpus Antiochi interfecti a rege Parthorum, in loculo argenteo ad sepulturam in Syriam remissum, peruenit: quod cum ingenti studio ciuitatum et regis Alexandri, ad confirmandam fabule fidem, excipitur. Que res magnum fauorem popularium conciliauit, omnibus non fictas in eo effundi lacrymas existimantibus. Demetrius autem, uictus ab Alexandro, cum undique circumstantibus malis premeretur, ad postremum etiam ab uxore filiisque deseritur. Relictus igitur cum paucis seruulis, eum Tyrum, religione se templi defensurus, petisset, nam egrediens, prefecti  iussu interficitur. Predictis causis enim quod Antiochus possessas per prelia ciuitates a Simone repetit, significat antiquum hostem semper sanctorum uirtutibus inuidere et iniusto seruitio sibi eos subiugare uelle: sed eos Simon spiritalis sibi uindicando, sui iuris dixit ac patrum suorum hereditatem, nec ullam ibi habere communionem, quia possessio uirtutum proprie electorum est, non reproborum. Unde terras Chananeorum in quas introducuntur filii Isrel, filii Sem fuerant quondam in orbis diuisione sortiti, quas deinceps per uim atque potentiam posteritas tam persuasionis iniquitate possedit: in quo et Dei iudicium rectissimum comprobatur, qui et illos de locis alienis, que male occupauerant, expulit, et istis sanctis tanquam patrum  possessionem, que prosapie eorum in diuisionem orbis fuerant deputata, restituta, que in nobis fuerat, certissima ratione cognoscitur. Nam uoluntas Domini possessionem cordis nostri non uitiis, sed uirtutibus naturaliter deputauit: que post preuaricationem Ade, insolescentibus uitiis, id est populis Chananeis a propria regione depulsis, cum eis sursum per Dei gratiam diligentia nostra ac labore fuerint restitute, non tamen alienas occupasse terras quam proprias credende sunt recepisse.

Et constituit rex Cendebeum ducem maritimum et exercitum equitum, etc. Quid per Cendebeum ducem maritimum, quem Antiochus ad debellandum Iudeos mittit, nisi potentatus istius mundi, et persecutores religionis Christiane designatur? Quos Antiochus,  mysticus Antichristus uidelicet, in exterminium populi Christiani cum exercitu lictorum atque carnificum transmittit ut conculcent ueram Iudeam, hoc est Ecclesiam, et captiuent per errorem, siue interficiant per blasphemiam, fidelium populum. Iubetur preterea Cendebeo ut edificet Cedronem. Cedron enim torrens siue uallis iuxta Hierusalem est, ad orientalem plagam, cuius et Ioannes euangelista in passione Domini meminit . Ob hoc autem edificari iussus est Cedron ut obstruerentur porte ciuitatis et coangustaretur populus. Interpretatur autem Cedron tristitia, siue meror, siue dolor, et apte ille missus est Cedronem edificare cui commendatum est Christi confessoribus penarum dolorem infligere.



CAPUT XuI. Misit filios duos Simon ad debellandum Cendebeum ducem. Quod Iudas filius Simonis uulneratus est. Occiditur Simon cum filiis suis in conuiuio. Ioannes eius filius succedit fratri in principatu sacerdotum.

Et ascendit Ioannes de Gazaris et nuntiauit patri Simoni, etc. Diximus superius quod Simon principem sacerdotum, illum uidelicet qui per obedientiam crucis obtulit semetipsum Patri pro nobis, in cuius domo Filii duo sunt populi credentium ex Iudeis et gentibus. His commendat Pater uirtutem belli contra hostes uniuersos et inimicos ueritatis, hoc est, contra Iudeos, paganos et hereticos, necnon contra malignos  spiritus, quatenus defendant fidem Christianam et protegant ueros confessores Dei.

Estote, inquit, loco meo, et fratres mei, et egressi pugnate pro gente nostra, auxilium uero de celo uobiscum sit. Qui sunt isti fratres nisi illi de quibus ipsa ueritas resurgens a mortuis ad mulieres ipsius sepulchrum uisitantes in Euangelio ait: Ite, nuntiate fratribus meis ut eant in Galileam, ibi me uidebunt . In loco ergo Christi et apostolorum eius sunt sancti, qui facientes uoluntatem celestis Patris, et ueritatis uictoriam et animarum querunt salutem: quibus auxilium de celo est, ab ipso utique de quo in psalmo scriptum est: Mirabilis Dominus in sanctis suis, Dominus Isrel, ipse dabit uirtutem et fortitudinem plebis sue . Isti elegerunt  uiginti millia uirorum belligeratorum, quia eos solummodo habiles ad spiritalem militiam deputant, qui in duobus preceptis caritatis mandatorum Dei exsecutores atque operatores fiunt.

Et admouit castra contra faciem eorum ipse et populus eius, etc. Quod dux cum ipse uideret populum trepidantem ad transfretandum torrentem transfretauit primus, ostendit quod illi egrotorum [Forte, magistrorum] loco et doctoris officio in Ecclesia funguntur, timiditatem subiectorum sue fidei atque constantie exemplo confortare debent, ac sacris tubis, hoc est dogmatibus diuinis, in aciem contra hostes exacuere: sicque Cendebeus spiritalis et castra eius fugantur, et cadunt ex eis multi uulnerati, quia diuine maiestatis uirtutem tandem sentiunt  timore concussi.

Tunc uulneratus est Iudas frater Ioannis, etc. Quod Iudas uulneratus est in prelio et Ioannes insecutus est hostes, illud, nisi fallor, significat quod Paulus ait: Ex parte cecitas contigit in Isrel donec plenitudo gentium subintraret, et tunc omnis Isrel saluus fieret , quia tardante in fide Christi plebe Iudaica, gentium Ecclesia fortiter hostes premit, donec eos salubri compugnatione ad penitentiam conuertit, aut perseuerantes in nequitia nimis futuram penam predicando puniat; cum autem tempora gentium complebuntur, et ipsarum plenitudo ad fidem subintrauerit, tunc omnis Isrel, hoc est omnis Ecclesia, ex utroque uidelicet populo, salubri confessione per fidem, spem et caritatem, Christi  munere salua erit.

Et Ptolemeus filius Abobi constitutus erat dux in campo Iericho, etc. Quid per Ptolemeum nisi hypocrite atque uersuti homines figurantur. Hi ergo ficto disciplinatu bonis magistris adherentes, simulantesque pietatem, cuius uirtutem penitus ignorant, plerumque ad honorem ecclesiasticamque dignitatem, ipsis magistris tribuentibus, perueniunt: hoc est enim summi sacerdotis generum esse, illas utique personas quas boni magistri aqua et uerbo regenerabant, in potestatem regiminis sui accipere; sed cum, accepto gradu, proprie potestatis esse ceperunt, singuli cupiditatibus seruientes, ipsos sui auctores honoris dolis et mentitionibus supplantare  atque subuertere student; occiduntque filios eorum ac pueros pariter, cum nulli persone secum habitanti parcunt, sed pecunias atque adulationes sibi seculares potestates . . . . . [a 1Kb] Ecclesiam occultis insidiis seu manifestis persecutionibus infestant.

Nec mirum talem nequitiam aliquando preualere in Ecclesia posse, cum legimus Ecclesie capere  dolum Iude proditoris; magus a Philippo baptizatus est, sed non a nequitia mentis purgatus; Iulianus, apostata a lectore Ecclesie excitatus, usque ad finem uite hostis truculentus in cepta malitia perseuerauit: quales et istius temporis etas nonnullos habet, qui, licet magistros suos non occidunt gladio, tamen inuidia atque odiis persequi non cessant.

Et precurrens quidam nuntiauit Ioanni in Gazara  quia periit pater eius, etc. Ioannes quidem, patre per dolum necato, se cautus ab hoste obseruat, ac uiros qui eum uenerant perdere occidit, quoniam quilibet ex fidelium numero gratia Dei saluatus, ac prouidus ac sollicitus de sua salute seruanda, audita deceptione aliorum hostium, insidias precauere ac machinas eorum peruersas conterere studet: non enim sola simplicitas cuique sufficit ad salutem seruandam, sed cum simplicitate pariter debet esse prudentia. Unde Saluator in Euangelio ait discipulis suis: Estote ergo prudentes sicut serpentes, et simplices sicut columbe ; et Apostolus ait: Nolite pueri effici sensibus, sed malitia paruuli estote . Debet ergo simplicitas a nobis haberi ut neminem noceamus; debet et prudentia, ne despiciamur  ab aliis: nec multum distat inter decipere quemlibet et ab alio decipi posse.

Et cetera sermonum Ioannis et bellorum eius, etc. Iste Ioannes, dux Iudeorum simul et pontifex, uirtutum uir fuit ac multa opera mirifica confecit: hic quoque Hircani nomen accepit, ac a Romanis ius amicitie postulans, decreto senatus inter amicos relatus est; qualiter autem Iosephus de eodem Hircano narret, ad manifestanda ea que in fine libri Machabeorum breuiter dicta sunt, non incongruum uidetur nobis hic ponendum. Postquam enim de Simonis uictoria aliqua commemorauit, de fine eius taliter refert : [b 1Kb] Igitur Simon, annis octo principatum tenens sacerdotii Iudeorum, moritur in conuiuio, captus insidiis Ptolemei, generi  sui, qui, eius coniuge duobusque filiis in custodiam conclusis, certos amicos misit ut Ioannem, tertium, cui Hircanus fuit nomen, interficerent. Cognito autem impetu qui parabatur, adolescens ad ciuitatem properabat, multoque populo fretus, et propter memoriam eterne uirtutis, et quod iniquitas Ptolemei cunctis esset inuisa. uoluit autem et Ptolemeus aliam portam ciuitatis ingredi, sed a populo reiectus est, qui maturius Hircanum susceperat, et hinc quidem statim recessit in aliquod ultra Hiericho castellum quod Dago uocatur.

Hircanus autem paternum honorem pontificis assecutus,  postquam Deo sacrificia reddidit, uelociter Ptolemeum petiit et matri simul et fratribus adiumento futurus. Castellumque aggressus, aliis quidem rebus superior erat, iusto autem dolori cedebat: Ptolemeus enim, quoties premeretur, matrem eius fratresque in murum perductos palam ut possent conspici uerberabat eosdemque precipitaturum se minabatur. Unde Hircanum quidem plus timor quam iracundia commouebat. Mater uero eius, nichil plagis aut intentata nece perterrita, manus pretendens, filium precabatur ne suis parceret, imperio siquidem ipsa mortem sibi a Ptolemeo propositam in mortalitate duceret meliorem, dummodo ille penas eorum que in domum suam admisisset, expenderet. Ioannes autem, nunc obstinationem matris cogitans, ad  preces eius audiens, ad pugnandum impellebatur, modo uerberari eam lacerarique conspiciens, effeminabatur totusque plenus doloris erat. Ob hoc autem diu tracta obsidione, feriatus annus aduenit, quem septimo quoque orbus apud Iudeos cessare moris est, exemplo septimorum dierum; et in hoc Ptolemeus, obsidionis requiem nactus, fratribus Ioannis una cum matre occisis, ad Zenonem confugit, qui Cothila [Cotilas] cognominatus est, Philadelphie tyrannum. Antiochus autem ad ea que per Simonem passus fuerat iratus in Iudeam ducit exercitum, ibique assidens Hierosolymis Hircanum obsidebat: ille autem patefacto sepulcro Dauid, qui regum ditissimus fuerat, ablatisque inde pecunie plus quam tribus millibus talentorum, et Antiocho persuasit, trecentis  ei talentis datis, ab obsidione cedere, primusque Iudeorum prauitatis opibus alere peregrina cepit auxilia.

Hircanus deinde, morte Antiochi cognita, statim ad Syrie ciuitates expeditionem parauit, uacuas eas propugnatoribus esse ratus, quod ita erat. Nam et Medabam, et Samogam, et Sychimam, et Garizim cum uicinis cepit, et superbum Cirtheorum [Cutheorum] genus adiacentia fano loca colentium, exemplo eius quod est Hierosolymis edificato. Capit autem Idumee quoque non paucas alias ciuitates, et preterea Adoreon [Aoracum] et Marasan [Marisam]: in Samariam uero usque progressus ubi nunc est Sebaste ciuitas, ab Herode rege condita, ex omni parte concludit filiosque suos Aristobolum et Antigonum  obsidioni prefecit: quibus nichil renitentibus ad hoc famis necessitate, qui erant inter ciuitatem, uenerunt ut insuetam carnem cogerentur attingere.

Igitur Antiochum adiutorem sibi aduocant Spiritus Domini cognominatum, qui cum prompta eius uoluntate paruisset, ab Aristobulo et Antigono superatur, et ille quidem ad Scythopolim usque persequentibus commemoratis fratribus effugit.

Hi uero in Samariam reuersi multitudinem intra murum iterum compellunt et expugnata ciuitate, ipsamque diruunt et habitatores captos abducunt. Prospere autem gestis secedentibus, alacritatem  refrigescere non sinebant, sed cum exercitu Scythopolim usque progressi, et ipsam percusserunt, et agros inter Carmelum omnes inter se partiti sunt. Secundarum rerum Ioannis et filiorum eius inuidia seditionem gentium concitauit, multique aduersus eos collecti non quiescebant, donec aperto bello deuicti sunt. Reliquum uero tempus Ioannes cum fortunatissime uiueret et optime res per annos triginta tres administrasset, quinque relictis liberis moritur. uir plane beatissimus, et qui nullam dedisset occasionem cur ei causam de fortuna quispiam quereretur. Denique tria uel precipua maxime solus habebat: nam et gentis princeps et pontifex erat, et preterea propheta, cum quo Deus colloquebatur, ut futurorum nichil penitus ignoraret, quia et de duobus mulieribus  filiis suis quod rerum domini permansuri non essent anteuidit atque predixit.

Tenuit autem ipsum pontificatum post patris obitum, secundum chronicorum fidem annis uiginti sex. Pater eius autem Simon ante eum pontifex fuit annis octo, ante quem Ionathas frater eius annis decem et octo. Iudas quoque, frater Ionathe et Simonis, tribus tantum annis pontificatum habuit, licet bella plura cum ducibus regum Syrie ante gesserit. Post Ioannem quippe Aristobolus, filius eius, pontificatum apud Iudeos accepit, qui rex pariter fieri uoleus, diadematis sumpsit insigne.

Post quadringentos octoginta quatuor annos Babylonie ciuitatis, hic Antigonum fratrem suum dolo interfecit, et uno anno in regno expleto, miserabili  morte fratricida uitam finiuit cui successit frater eius Amiects [Iamneus], qui et Alexander, in regnum, quod tenuit uiginti septem annis, tam crudeliter, ut etiam irritata plebe sibi querenti ab his quidnam faciens animos sibi plebis reconciliaret, responsum est: Si moreretur; uix enim forte cum mortuo, tam grauia perpessi, in gratiam reuerterentur, ut odia aduersus defunctum deponerent. Quibus excitatus bellandique assuetudine multis necatis, reliquos cegit in urbem cui nomen Belselel; cui expugnatio acerbiorem solito pestem inuexit, tam seuo crudelitatis processu, ut ex eo numero octingentos in medio ciuitatis circumfigeret [crucifigeret], quorum in conspectu coniuges eorum filiosque iugulari iussit. Hec spectabat accubans in medio concubinarum,  letus inter uina et pocula, sed magis sanguine quam uino inebriatus.

Hoc solo facto amplius populum quam bello terruit, ita ut proxima nocte Iudeorum octo millia ultra Iudeam descenderent, quibus fuge finis mors Alexandri foret; eo mortuo Alexandra uxor eius, que et Salma [Salome] cognominata est, regnauit Hierosolymis annis nouem. Dehinc duobus fratribus filiis Alexandri, Hircano et Aristobulo, de imperio dimicantibus, occasionem habuere Romani ut Iudeam inuaderent. Ita Pompeius Hircano inuitante Hierosolymam uenit, capta urbe et templo deserato usque in Sancto sanctorum accessit, Aristobolum minorem fratrem suum secum adducit, pontificatum  uero confirmat atque Antipatrum, Herodis Ascalonite filium, procuratorem Palestine facit. Sicque Hircanus animo deses, adiuuante Antipatro predicto procuratore, tenuit pontificatum annis triginta quatuor. Postea autem Antipatro per uenenum in conuiuio necato, Herodes, filius eius, successit in regnum, qui et Hircanum interfecit. Hinc et Herodes, predicti Antipatri Ascalonite et matris typidis [Cypridis] Arabice filius, a Romanis Iudeorum suscepit principatum cuius tempore, Christi natiuitate [uicina] regnum et sacerdotium Iudee, quod prius per successiones annorum tenebatur, destructum est; completa prophetia, que ita per Moysen loquitur: Non deficiet princeps ex Iuda, neque dux de femoribus eius, donec ueniat cui repositum est; et ipse  erit exspectatio gentium .

In hoc loco et Christus, quem Danielis Scriptura prefatur , accepit finem. Nam usque ad Herodem, Christi [id est] sacerdotes erant reges Iudeorum, qui imperare ceperunt a sexagesima quinta olympiade et instauratione templi sub Dario usque ad Hircanum, et ad centesimam et octogesimam sextam olympiadem, annis quadringentis triginta tribus in medio transactis: quos Daniel quoque significat dicens: Et scies, et intelliges ab initio sermonis respondendi et edificandi Hierusalem usque ad Christi principatum, hebdomade septem, et hebdodomade sexaginta due. Que sexaginta nouem hebdomade faciunt annos quadringentos octoginta tres, in quibus Christi, id est sacerdotes, per unctionem  consecrati regnauerunt usque ad Hircanum: quo, extremo omnium, a Parthis capto, Herodes, Antipatri filius, nichil ad se pertinentem Iudeam ab Augusto et senatu accepit, filiique eius post eum regnauerunt [usque] ad nouissimam captiuitatem Hierosolymorum, nequaquam sacerdotalis generis pontificibus constitutis, neque perpetuitate uite secundum legem Moysi seruientibus Deo. Ignobiles uero quidem, et alio tempore alii, et nonnulli unius anni siue modico amplius, et a Romanis sacerdotium emebant. Que omnia et Daniel propheta uaticinatus est dicens: Et post hebdomadas septem et septuaginta duas interibit chrisma, et iudicium non erit in eo, et templum sanctum corrumpet populus: duce ueniente cedentur in cataclismo belli; et in sequentibus: Et  super templum, inquit, abominatio desolationum: et usque ad consummationem temporis consummatio dabitur super desolationem. Herodes Auanulum [Ananelum] quemdam de Babylone accitum, pontificem constituit Iudeorum, et post exiguum temporis Aristobolum fratrem uxoris sue, nepotem Hircani, successorem ei dedit: quo postremum [post annum] interfecto rursum Ananelo reddit sacerdotium. Nec iam fuit successio legalis in sacerdotium, sed fine ipsius legis et sacerdotii appropinquante, confusa erant omnia. Hic autem Herodes strenuus fuit in actibus belli et in gubernatione regni atque instauratione edificiorum, sed infelicissimus ac crudelissimis moribus; apud Hierosolymam multas et magnas ecclesias  construxit; Samariam, olim in cineribus sedentem, a fundamentis suscitans, in honorem Augusti Sebasten appellauit, et in Paneade, id quod Panion uocatur exstruxit; Cesaream in nomine Cesaris condidit, que prius Turris Stratonis uocabatur. Condidit preterea Antidana et Antipatridam atque Herodianam in honorem Patris Antipatri et suum exstruxit. Innumerabilia quoque opera in singulis urbibus quas regebat solertissime edificauit. Sed inter Hircanum, qui olim sacerdos Iudeorum fuerat, de captiuitate Parthorum regressum, et filium eius, qui sacerdotio patris successerat, interfecit: sororem quoque eius uxorem suam cum duobus filiis propriis iam adolescentibus, et matrem uxoris occise, socrum suam, crudelissime necauit: siquidem ipse Herodes,  ne ignobilis forte et a Iudeorum semine argueretur extraneus, combussit libros omnes quibus nobilitas gentis Iudee in templo seruabatur adscripta, ut, deficientibus probamentis, et ipse ad hanc pertinere putaretur, insuper et ut suam soblem [sobolem] regio illorum generi commisceret. Deside femina Hierosolymitana, quam priuatus acceperat uxorem, et a nato Antipatro filio, sociat sibi Mariannam filiam Alexandri, neptem Aristoboli fratris Hircani, qui ante eum rex erat genti Iudeorum. Hec quinque filios ei genuit, quorum duos, Alexandrum et Aristobolum, ipse necauit in Samaria; nec multo post et matrem filiorum, qua nil carius nouerat, simili scelere peremit, e quibus Aristobolus Herodem ex Berenice susceperat filium, quem in Actibus apostolorum  ab angelo percussum legimus . Nec non ad ea que supra crudeliter gesserat et hoc addidit ut uirum sororis sue Salome interficeret, et cum eam alii tradidisset uxorem, et hunc necauit; scribas quoque et interpretes diuine legis simili scelere occidit.

Cum autem Christi Domini nostri natiuitatem, quod in anno tricesimo secundo regni eius in Bethlehem natus est, magistrorum indicio cognouisset, uniuersos paruulos iussit interfici. Sed postquam regni sui tricesimum annum septimum expleuerat uel [aque] intercutis morbo, et scatentibus toto corpore uermibus, miserabiliter digne moritur. Qualiter autem de fine Herodis Iosephus narrat non incongruum uidetur huic opusculo nostro inserere, qui  hoc modo refert . Nam febris quidem non mediocris erat, prurigo autem intolerabilis habebat omnem corporis superficiem, assiduis autem uexabatur colli tormentis, pedesque tanquam ex intercutis aque uitio tumuerant, quoniam et inflatio uentriculi putredoque testiculorum uermiculos generabat, ac preterea creber anhelitus et interrupta eum suspiria membrorumque omnium contractio fatigabant, ut qui hec ad Diuinitatem referebant, penas eas esse dicerent sophistarum. Ille autem, quamuis cum tot uitiorum cruciatibus luctaretur, uite tamen cupidus erat et remediis excogitatis salutem sperabat. Denique Iordanem transgressus, apud Collirem [Callirhen] aquis calidis utebatur,  que in lacum feracem bituminis, qui Asphalditis uocatur, effluentes, pro dulcedine potiti [potabiles] sunt. Ibi autem corpus eius, quod medicis oleo calidiore foueri placuerat, in dolium plenum demersum ita dissolutum est, ut et lumina, quasi mortuus, resoluta torqueret. Deinde perturbatis qui eum curabant, ad clamorem quidem illorum respicere uisus est. Desperata uero salute et militibus quinquagenas drachmas multamque pecuniam in rectoribus atque amicis diuidi iussit. Cum autem rediens in Hiericho uenisset, atra bili correptus, et ipse pene morti immittebatur, factum nefarium excogitauit: collectos enim cuiusque uici ex omni Iudea nobiliores in locum cui nomen est Hippodromo concludi precepit, deinde sorore Salome et Alexandro marito  eius ad se uocatis, Scio, inquit, mortem meam festis gaudiis celebraturos esse Iudeos, uerum per alios lugeri potero et clarissimos honores assequi sepulture, sicque [si que] ipse precipio feceritis: hos uiros quos habetis in custodia, cum animam efflauero, statim militibus circumdatos occidite, ut inuisa mihi omnis Iudea omnisque domus illacrymet: et simul, his mandatis, legatorum quos Romam miserat epistole sunt allate, quibus Archelaum iussu Cesaris intemperatum  et Antipatrum morte damnatum esse indicabatur, quem an pater in exsilium dare mallet, id permisisse Cesarem scriptum erat.

Herodes autem, paululum hoc nuntio recreatus, rursumque doloribus uictus, inedia et morbi pariter uiolentia uiribus distendebatur; sicque fatum preuenire  conatus, est, sumptoque malo et cultellum poposcit, sectum enim comedere consueuerat. Deinde circumspecto ne quis arbiter impediret, tanquam se percussurus dexteram sustulit. Cum uero Aciabu consobrinus eius accurrisset et manum continuisset, ululatus maximus in regia statim exortus est, quasi rex esset mortuus; excitatus est eoque propere audito Antipater, fiduciam reperit, letusque iam custodes, promissa etiam pecunia, rogabat ut se soluerent atque dimitterent, quod eorum princeps non solum ne fieret obstitit, sed et regi uelociter nuntiauit: ille autem, fortius exclamans quam uires egrotantis ualebant, continuo, satellitibus missis, occidit Antipatrum et in Hircanio sine ullo honore sepeliri iussit. Deinde rursum corrigit testamentum et successorem quidem  Archelaum, natu maximum Antipatris fratrem, scribit; tetrarcham uero Antipam. Post interitum autem filii sex diebus exactis moritur, annis quidem triginta quatuor, ex quo interfecit Antigonum, regno potitus: triginta uero et septem postquam a Romanis declaratus est; anno itaque imperii Augusti quadragesimo septimo mortuus est, pro quo substitutus ab Augusto filius eius Archelaus regnauit annis nouem, id est usque ad ipsius Augusti finem: tunc enim non ferentibus ultra, sed accusantibus apud Augustum, ferocitatem eius uidens, uiennam urbem Gallie relegatur, et ad minuendam Iudaici regni potentiam insolentiamque domandam, quatuor fratres eius pro eo tetrarche constituti sunt, Herodes, Antipater,  Lysias et Philippus, deinde uero Archelaus. Post Archelaum uero Herodes tetrarcha Iudee gentis tenuit principatum annis uiginti quatuor, cui Tiberius imperator hanc dederat potestatem, cuius anno duodecimo Pilatus in Iudea procurator ab eodem dirigitur, atque ibi per decem annos continuos usque ad ipsum pene finem Tiberii perdurauit. Anno quinto decimo Tiberii Cesaris , similiter et regni Herodis quinto decimo, ut historie produnt, Ioannes filius Zacarie, in deserto iuxta Iordanem fluuium predicans, Christum Filium Dei in medio horum esse testatur: quem predictus Herodes, Herodiade uxore Philippi fratris sui suadente, in conuiuio ob saltatricis puelle petitionem decollare iussit, sicut sacrum Euangelium manifeste demonstrat  . Ipse quoque Dominus iehsu Christus hinc in populos salutarem uiam annuntiat signis atque uirtutibus uera comprobans esse que dicebat. Similiter et octauo decimo anno utriusque principatus iehsu Christus, secundum prophetas qui de eo fuerant prelocuti, ad passionem uenit: ubi huic Herodi per Pilati missos presentatus, non fide receptus, sed per fastum mundanum spretus, indutus ueste alba, iterum remissus est ad Pilatum, a quo per militum officium crucifixus, tertia die resurrexit a mortuis. Refert autem diuina Scriptura initium euangelice predicationis anno decimo quinto Tiberii Cesaris inchoasse, et ipsum Iesum omne doctrine sue tempus exegisse sub pontificibus Anna et Caipha, quo scilicet anno pontificatus tempore incipiente docere  ceperat, et usque ad initium Caiphe pertenderat, in quibus spatiis uix toti quatuor concluduntur anni. Legalibus porro preceptis iam per illud tempus et ambitione cessantibus: nulli quippe pontificatus honore Iude uel generis merito reddebatur: sed Romana potestate aliis nunc, item aliis summum sacerdotium prestabatur, ita ut annuis cessationibus mutarentur. Denique iam idem Iosephus  refert quatuor per ordinem usque ad Caipham pontificatus officio post Annam esse perfunctos, his uerbis scribens:

ualerius Gratus, Anna sacerdotio perturbato, Ismelem designauit filium Bassi; sed et hunc non multo post abiiciens, Eleazarum, Anne pontificis filium, pontificatui subrogauit. Primo annum uero et hunc  arcet officio, et Simoni cuidam, Camsi filio, pontificatus tradidit munus, quo non amplius et ipse quam unius anni spatio perfunctus, Iosephum, cui et Caiphas nomen fuit, accipit successorem. Sic per hoc omne tempus quod Dominus et Saluator noster in terris docuisse describitur, intra quadriennium temporis spatia, in quo quatuor iste, quas Iosephus memorat, successiones pontificum describuntur, uix per annos singulos quilibet administrauit. Qualiter autem Herodes tetrarcha regnum amiserit Iosephus prodit, dicens: Accusato Herode tetrarcha, Agrippa filius Aristoboli, quem pater Herodes interfecit, ad Tiberium uenit: illo autem non suscipiente accusationem, residens Rome aliquorum quidem potentum  notitias ambiebat; maximis autem colebat officiis Germanici filium Gaium, cum adhuc esset priuatus. Quodam autem die inter copiosum epularum apparatum, quibus apud eumdem edebatur, ad ultimum extentis manibus aperte cepit Dominum precari ut, celeriter defuncto Tiberio, Gaio daretur imperium. Quod cum Tiberio nuntiatum esset, statim concludi iussit Agrippam, qui sub grandi erumna usque ad mortem Tiberii in carcere per menses sex tenebatur: sed defuncto eo post regnum annorum decem, dierum trium, succedens in imperium Gaius Cesar absoluit Agrippam a uinculis et tetrarchiam Philippi  ei tradidit regemque appellauit. Cum autem uenisset in regnum, Agrippas Herodis tetrarche cupiditates per inuidiam suscitauit:  irritabat autem eum maxime in specie regni Herodis uxor exprobrans ei concordiam, et dicens quia per id quod noluerat ad Cesarem nauigare careret potestate maiore. Nam cum Agrippam ex priuato regem fecisset, quomodo dubitaret illum ex tetrarcha eodem honore donare. His adductus Herodes uenit ad Gaium, atque ob auaritiam uehementer increpatus in Hispaniam fugit: secutus quippe fuerat accusator Agrippas, cui et tetrarchiam illius Gaius adiecit; atque ita Herode quippe in Hispania peregrinante, secum et uxor Herodias decessit. Pontius autem Pilatus, preses eodem anno quo Saluator passus est, secreto noctis imagines Cesaris in templo statuit, ut Iosephus tradit, et hoc prime seditionis et turbarum euidens causa exstitit. Postea uero sacrum  thesaurum, quem corbonan Iudei uocant, in aqueductum Ierosolymorum expendens, secunde seditionis prebuit semina. Sed cum de Christianorum dogmate idem Pilatus ad Tiberium referret et de ipsius Redemptoris gestis, passione ac resurrectione aliqua memoraret, Tiberius retulit ad senatum ut inter sacra cetera reciperentur. uerum cum ex consulto patrum Christianos eliminari Urbe placuisset, Tiberius per edictum accusatoribus Christianorum comminatus est mortem, sicut scribit Tertullianus in Apologetico. Multi senatorum et equitum Romanorum ab eodem interfecti. Igitur Iudeos pro commisso scelere ultio diuina damnabat: sed et ipse Pilatus, qui in Saluatorem iniqui iudicis functus officio est, iisdem temporibus Gaii tantis ac talibus  malorum cladibus cruciatus est, ut propria se manu transuerberasse et nefariam uitam ui abiecisse referatur. Nec enim poterat tanti piaculi minister impunitus euadere, sicut in historiis Grecorum inuenimus, eorum duntaxat qui olympiadas scribunt, et annuales rerum gestarum libros ad posteritatis memoriam condunt. Agrippa autem et qui Herodis filius Aristobuli, post interfectionem Iacobi filii Zebedei, Petrum apostolum misit in carcerem , et persecutionem credentium in Christum excitauit: sed non impunitus euasit. Sic Lucas in Actibus apostolorum manifestat, et Iosephus in XuIII libro Antiquitatum commemorat, qui de eodem hoc modo refert : Tertium, inquit, annum  imperii Iudee totius expleuerat, cum forte Cesaream, que prius Turris Stratonis uocabatur, aduenit, ubi cum in honorem Cesaris spectacula ciuibus erexit, uotiuo, ut uidebatur, salutis Cesaris die; cumque illuc totius prouincie uiri honore et facultatibus prediti conuenissent, secundo spectaculorum die indutus ueste fulgenti ex auro argentoque mirabiliter contexta, incipiente die, procedit ad theatrum, ubi cum primos solis radios argentee uestis gremio suscepisset, repercusso splendore, duplicatam spectantibus lucem fulgor metalli uibrantis effudit, ut intuentibus perstringeret aciem terror aspectus, et per hoc plus aliquid de eo quam humane nature est artifex arrogantia mentiretur; illico adulantis uulgi concrepant uoces, honorem sonantes, sed [soli] orituro  conferentes, et hinc atque inde adulatoribus conclamantibus, deus appellaretur, utque fieret propitius simpliciter exoratur, dicentibus populis quod nunc usque ut hominem te timuimus, sed ab hoc iam supra humanam te esse naturam fatemur. Sed rex acclamationem contra fas habitam non repressit, nec impietatem illicite adulationis exhorruit, donec respiciens paulo post uiderat supra suum uerticem in fune sedentem bubonem, quem sensit continuo exitus sui ministrum, quem prius nouerat prouisorem honorum. Et ecce repente cruciatus eum ex dolore incredibili uentris atque inflatione corripuit, respiciensque ad aulicos: En, inquit, ille ego deus uester uitam mutare compellor confestim, quedam diuina uirtus nuper collatas in me falsas arguit uoces, et  qui modo dicebar immortalis a uobis, iam rapior in mortem: sed suscipienda est sententia, quam Deus statuit. Nam et uiximus haud contemnendi, et longeuitatem que beata putabatur expleuimus; et cum hoc dixisset, ui doloris uehementius agitatus, instanter ad palatium reportatur, cumque diuulgatum esset eum propediem moriturum, ingens multitudo totius etatis et sexus conueniens, more patrio super cilicia strati, omnipotenti Deo pro regis incolumitate supplicabant. Omnis autem domus regia planctibus et gemitibus personabat, cum interim rex ipse in excelso solario recubans et deorsum respiciens, ac pronos prostratosque omnes cum fletibus preuidens, non ipse quidem temperabat a lacrymis. Continuis uero quinque diebus uentris doloribus cruciatus  uitam uiolenter abrupit quinquagesimum etatis quartum agens annum, regni uero septimum, quatuor etenim sub Gaio Cesare annis regnans, at Philippi Tetrarchiam tribus annis obtinens: quarto autem et Herodis sibi adiungens, tribus uero reliquis annis sub Claudio Cesare exactis. Post Agrippam patrem regnum Iudee tenentem annis sex filius eius Agrippa a Claudio substituitur in regnum, quod tenuit annis uiginti sex, hoc est, usque ad secundum annum uespasiani, quando urbis excidium factum est. Qualiter autem Iosephus de hoc narret , hoc in loco ponendum esse censuimus. Claudius, inquit, Agrippam filium Agrippe Iudeorum regem constituit; Flentem [Cuspium Fadum]  uero totius prouincie, Samarie quoque, Galilee et regionis que dicitur trans Iordanem, procuratorem misit. Et post pauca addidit hec: Inflammatur autem et seditio acerbissima a pontificibus aduersum sacerdotes et primos plebis Ierosolymorum, quorum singuli conquerentes inducunt [turbas] perditorum, iuuenum et nouis legibus gaudentium, et quisque eorum uidebatur esse princeps. Et conferentes semetipsos ad lites, alterutris derogabant et se lapidibus obruebant, nec quisquam erat qui cerceret: sed agebantur omnia tanquam in urbe non habente rectorem. Igitur pontifices in tantam uenere penuriam, ut, seruis suis ad areas missis, inuaderent decimas que sacerdotibus debebantur; accidebat ut nonnulli ex minoribus sacerdotibus, quorum alimonie  direpte fuerant, inedia deperirent: ita seditionum uiolentia ius fasque confuderat. Item post pauca subiungit et hoc: nonnunquam autem et in media ciuitate concurrentes se trucidabant; precipue in diebus festis, sicarii plebibus admisti, occultatis pugionibus oberrantes, ut quisque designatus eis, si cominus incederet, eum perimebant, et arte nefaria cum corruisset is quem occulto uulnere strauerunt, tumide ipsi percussores uelut indignari se simulabant aduersus eos qui hoc in media urbe committerent; atque hoc modo occulta eorum facinora permanebant, et primum omnium ab iis Ionathas pontifex interficitur, post illum quamplurimi iugulantur, ut iam ita ipsis mortibus esset grauior metus mortis, dum unusquisque quasi in procinctu semper positus,  per momenta singula speraret interfici.

Cum autem Claudius, annis quatuordecim in imperio expletis, mensibus septem, diebus uiginti octo, defunctus est, accepit imperium [Nero], quod tenuit annis quatuordecim, mensibus septem, et diebus uiginti octo. Huius secundo anno Festus Iudee procurator successit Felici, a quo Paulus Romam uinctus mittitur, biennium in libera manens custodia . Post hec ad predicandum dimittitur, necdum Nerone in tanta erumpente scelera, quanta de eo narrant historie; Iacob frater Domini cum triginta annis Ierosolymorum rexisset Ecclesiam , septimo Neronis anno trucidatur a Iudeis, uindicantibus in illo quod Paulum interficere nequiuerunt. Festo magistratui Iudee successit Albinus,  Albino Florus, cuius luxuriam et auaritiam ceteraque flagitia non ferentes Iudei, contra Romanos rebellauerunt; aduersum quos uespasianus, magister militie, transmissus plurimas urbes Iudee cepit. Nero primus super omnia scelera sua et Christianos persequitur, quorum ex numero Rome Petrum cruce, Paulum occidit gladio. Hic iure militari nichil omnino ausus, Britanniam pene amisit. Nam duo sub ea nobilissima oppida illic capta atque euersa sunt. Denique uero cum a senatu quereretur ad penam, e palatio fugiens, ad quartum Urbis milliarium, in suburbano liberti sui, inter Salariam et Numentanam uiam, semet interfecit, etatis trigesimo secundo, atque in eo omnis Augusti familia consumpta est.  Post Neronem uero Galba in Iberia, uitellius in Germania, et Otho Rome imperium arripuerunt: Galba septimo mense imperii sui in medio Romane urbis foro capite truncatur; uespasianus duobus preliis superatos Iudeos ad necem compulit; Otho, tertio regni sui mense, uenatum [apud Bebriacum] propria manu occubuit; uitellius a uespasiani ducibus in Tiberim proiicitur. Romanorum septimus regnauit uespasianus annis octo, mensibus undecim, diebus uiginti duobus, qui apud Iudeos imperator ab exercitu appellatus, et bellum cito filio commendans Romam per Alexandriam proficiscitur. Cuius secundo anno Titus Iudea capta et Ierosolymis subuersis, sexcenta millia uirorum interfecit. Iosephus uero sciens affirmat sexcenta [undecies centena] millia  uirorum gladio et fame periisse, et alia centum millia captiuorum publice uenundata. Ut autem tanta  multitudo Ierosolymis reperiretur causam Azymorum fuisse refert, ob que ex omni gente Iudei ad templum confluentes, urbe quasi carcere sunt reclusi: oportebat enim in iisdem diebus Pasche eos interfici, in quibus Saluatorem crucifixerunt. Colligitur autem omne tempus in secundum annum uespasiani et nouissimam Ierosolymorum euersionem, a decimo quinto anno Tiberii Cesaris, et ab exordio euangelice predicationis anni quadraginta duo. A captiuitate autem quam ab Antiocho perpessi sunt, anni ducenti triginta octo [nouem]. Porro Darii secundo anno, sub quo rursum templum edificatum est, anni quingenti nonaginta. A prima autem edificatione templi sub Salomone usque ad nouissimam eius ruinam, que sub uespasiano facta est, anni  quingenti nonaginta mille ducenti [anni undecies centeni et duo]



IN LIBRUM SECUNDUM.


Secundus liber Machabeorum Historie, licet breuior sit priori eiusdem operis libro in historica narratione, antiquiora tamen quadantenus replicat tempora, excepto quod ille Alexandri Magni Macedonis in principio sui breuem facit commemorationem. Nam et Seleuci regis, cognomento Nicanoris, in Iudeos commemorat iste beneficia, quem Historia  Antiquitatum Iosephi et chronica Eusebii testantur Iudeos in republica sua digne efficere [effecisse], et equum eis honorem cum habitatoribus Macedonibus et Grecis deputasse; similiter et Antiochus Magnus, testantibus supra memoratis auctoritatibus, eos crebris epistolis laudat, et multiplicibus muneribus donat. Habet quodammodo idem liber diuersam a priori narrationem, sed tamen historie non destruit ueritatem: quia licet multa prioris libri contineat testamenta, tamen nonnulla interserit que in illo non inueniuntur. Scriptis enim ab his uidetur qui morati sunt in terra Iuda, ad eos qui in exteris fugerunt regionibus. Unde idem ita incipit.




CAPUT PRIMUM. Iudeis in Aegypto dicunt Iudei Hierosolymis salutem. Antiochus occisus est in templo Nanee. De  igne sacrificii abscondito in puteo. Oratio Neemie talis erat, quod regi Persarum manifestum factum est miraculum mutationis ignis et aque et e conuerso.

Fratribus qui sunt per Aegyptum Iudeis salutem dicunt fratres qui sunt in Ierosolymis Iudei, et qui in regione Iudea, etc. Demetrius hic  in Aegypto constitutus ipse est: qui post Antiochum Eupatorem Asie et Syrie regnauit, qui et ipse cognominatus Sother, hoc est saluator. In hunc enim annorum numerus hic computatus est, hoc est, centesimus sexagesimus nonus, decurrit. Nam Antiochus Epiphanes, qui post centesimum tricesimum septimum regni Grecorum cepit regnare, regnauit annis  undecim. Antiochus Eupator annis duobus, et Demetrius Sother annis duodecim, qui sunt anni a principio regni Seleuci Nicanoris, regis Syrie, a quo regni Grecorum computantur tempora, usque ad finem Demetrii centesimo sexagesimo secundo, quibus adiiciantur anni septem de regno Alexandri, qui ignobilis et uitiosus, indignusque regia dignitate  a Pompeio Trogo describitur, sed cum regnum tenuisse describatur annis decem [septem], fiunt centum sexaginta nouem. Dicamus et aliter, primus post Alexandrum Asie regnauit Antigonus annis decem et nouem; post quem Demetrius, qui et Poliorcetes, regnauit decem et septem annis. Hic ergo Demetrius decimo septimo anno regni sui semetipsum Seleuco tradidit, et coniuncta est Asia regno Syrie anno Seleuci Nicanoris uigesimo octauo. Si ergo ceperimus computare nunc seriem annorum a primo anno regni Antigoni, qui regnauit in Asia annis septem antequam Seleucus in Syria regnare cepisset, preponentes eosdem septem annos regno Seleuci, et eo modo computum annorum regnum Syrie usque ad nouissimum annum Demetrii Sotheris  perduxerimus, summa prioris numeri tota ibi inuenitur. Sed mirum quomodo in sequentibus dicatur Iudas in centesimo octogesimo octauo anno cum senatu Aristobulo, magistro Ptolomei regis, dixisse salutem et mandasse de purificatione templi, quam ipsi facturi erant quinta et uicesima die mensis Casleu; cum Iudas in priori libro supradicto Demetrio uiuente legatur multo ante esse defunctus: siquidem sexto anno Demetrii secundum chronicorum fidem inuenitur occisus. Sed quia incerti sunt ipsi auctores librorum, non absurde uidentur in computatione temporum discrepare, maxime cum in legalibus libris LXX Interpretum editio cum Hebraica ueritate in computo annorum multum dicordet

 Nos Iudei scripsimus uobis in tribulatione et impetu, qui superuenit nobis in istis annis, etc. Iason ipse est frater Onie pontificis, quem sequentia istius libri narrant ad Antiochum Epiphanem, hoc est nobilem, propter ambitionem summi sacerdotii conuolasse, eique persuadere ut gentilem ritum Ierosolymis institueret.

Populus qui est Ierosolymis et in Iudea senatusque, etc. Aristobolus hic natione fuit Iudeus, sed Peripateticus philosophus esse agnoscitur, qui ad Philometorem Ptolemeum explanationum in Moysen Commentarios scripsit, ut chronographi produnt, quo et tempore Syrie et Asie regnabat Antiochus Epiphanes.

De magnis periculis a Deo liberati magnifice gratias  agimus ipsi, etc. Qualiter autem Antiochus Epiphanes, qui mala Iudeis ultra omnes reges qui ante se fuerunt in Syria infligebat, regnum perdiderit, et uitam finierit, liber prior historie istius commemorat, et Iosephus in historiarum Antiquitatis Iudaice libro duodecimo testatur dicens: Rex Antiochus, superiorem prouinciam percurrens, audiuit ciuitatem Persarum diuitiis excellentem, Elimaidam nomine; pretiosissimumque templum in ea Diane et omni specie ornamentorum plenum; insuper et arma et loricas reliquisse audierat filium Philippi regem Macedonum Alexandrum. Commotus ergo egreditur contra Elimaidam, et obsidebat eam: his uero qui in ea erant minime territis impetu eius neque obsessione, sed pertinaciter repugnantibus,  spe deceptus decessit. Nam exeuntes ciuitatem fugauerunt, et persequebantur eum usque ad Babyloniam, ubi cum post multam suorum militum amissionem uenisset, quidam de Iudeis nuntiauit illi et ducum perditionem, quos pugnare contra Iudeos reliquerat, et creuisse fortitudinem Iudeorum. Sub priorem itaque curam hoc crescente malo, incurrit in egritudinem, qua diu tenente et crescentibus passionibus intellexit quod moreretur. Conuocansque amicos morbum suum eis atrocem esse indicauit. Confessus hec ideo se pati quod Iudeorum gentem affligens templum exspoliasset, Deumque contempsisset: quo dicto, illico exspirauit. Unde miror Polybium Megalopolitam, quod, uir bonus existens, dicit ideo periisse Antiochum quia uoluit templum  Diane in Persida deuastare. Nam qui nullatenus egit peccatum, sed tantum cogitauit, nullo reatu tenebatur. Si autem Polybio uidetur ideo Antiochum uitam finiisse, multo plus uerisimile uidetur propter templi Ierosolymitani excidium sacrilegum regem periisse.



CAPUT II. Sequitur ut supra.

Facturi igitur quinta et uicesima die mensis Casleu purificationem templi, necessarium duximus significare uobis, etc. Hec quippe que Ierosolymitani Iudei scribentes ad eos qui per Aegyptum fuerunt Iudeos de igne reperto in puteo in similitudinem aque crasse conuerso, neque in Esdre, neque in Nehemie  scriptis aut dictis alicubi reperire potuimus, sicut nec illud quod in posterioribus de arce et tabernaculi absconsione per Ieremiam asserunt, nullo modo in ipsius Ieremie libro scriptum inueniri potest. Unde constat hoc illos aut maiorum suorum traditione didicisse, aut in apocryphis eorum libris exarata reperisse. Nos ergo, quod incertum est non curiose inquirentes, ad ea que certa canonicorum librorum attestatione esse manifestum est, calamum conuertamus.



CAPUT III. Prodidit Simon dona templi Dei; mittitur Heliodorus ut ea auferat; sacerdos et populus deprecantur Dominum ut deposita custodiantur. Heliodorus, uolens spoliare templum, correptus est: liberatur a  plaga per sacrificium oblatum.

Igitur cum sancta ciuitas habitaretur in omni pace, etc. Igitur quia uarii sub diuersis regibus erant pontifices, necessarium iudicauimus iuxta narrationem historiographorum nomina recitare illorum qui pontificatum regum temporibus habuerunt, nec non et eorum qui post captiuitatem Babylonie in gente Iudea fuerunt, ut ea clarior appareat historie ueritas. Primus siquidem Sadoch pontifex fuit templi quod Salomon edificauit; post eum uero Achimaas, filius eius, in honorem successit; post hunc autem Ioram, et post eum Anxidranius. Deinde Iudas, post Iudam uero Sudeus. Post hunc Hylus, Hylo uero successit Ioatham: tum rursus Urias, Urie uero Nerias. Post  Neriam autem Odeas fuit. Post hunc uero Sellam, deinde Elchias. Post hunc Zara, et post hunc fuit Iosedech, qui captiuus in Babyloniam deductus est. Isti siquidem in pontificatum filii patribus per ordinem successerunt. Post Iosedech autem filius eius Ioannes sacerdotium accepit, sub quo templum reedificatum est; et post hunc Ioachim filius eius. Defuncto autem et hoc Ioannes filius eius honorem suscepit: finiente uero uitam Ioanne succedit primatui sacerdotum filius eius Iaddus, sub quo rex Alexander Macedo Ierosolymam uenit. Post quem Onias filius eius clarus habetur. Post hunc Simon filius eius, cui cognomentum Iustus fuit, propter sollicitum in Domini religionem studium, et in ciues suos pronam clementiam. Deinde Iudeorum pontifex  Eleazarus, frater Simonis, suscepit templi ministerium, filio Simonis Onia paruo admodum derelicto: qui Eleazarus, Ptolemeo Philadelpho petente, LXX Interpretes ad interpretandum legem diuinam transmisit. Post Eleazarum autem auunculus eius Manasses accepit sacerdotium. Post Manassen uero Iudeorum pontifex Onias, Simonis Iusti filius, clarus habetur: qui consueta Ptolemeo regi tributa non reddens ad iram eum impulit. uerum Iosephus, inter suos nobilis, legatus a Iudeis ad Ptolemeum missus cum familiaritatem regis ob plurima meruisset in eum obsequia, dux Iudee et regionum finitimarum constituitur. Post Oniam autem Simon, Onie filius, Iudeorum pontifex clarus  habetur. Sub quo Ioannes, filius Sirach Sapientie librum componens, quem uocauit Pahareton, id est uirtutum omnium capacem, et Simonis in eo fecit mentionem. Post Simonem autem Onias, filius eiusdem Simonis, insignis habetur: ad quem Lacedemoniorum rex Arius legatos mittit: habuit regnante Syrie et Asie Antiocho Magno et Seleuco Philopatore filio eius usque ad Antiochum Epiphanem; sub quo pontifice Onia hec que de Simone preposito templi narrantur facta sunt, regnante in Syria et Asia Seleuco Philopatore, cum successit in regnum Antiochus Epiphanes. Simon autem, prepositus templi Ierosolymorum, ad Apollonium Phenicis ducem confugiens, multis ei muneribus repromissis, sacerdotium sibi uindicare cepit. Quo Seleucus  audito Heliodorum mittit ad negotium prouidendum: qui cum in Iudeam peruenisset inique diiudicans et multa prospera gerens diuinis aduersum se signis deterretur, et ad Seleucum reuertitur. Onias autem sacerdos curauerat ut Simon profugus fieret, etc. Denique hec historia secundum tropologie regulam, insinuat quia omnes qui in superbia instigati sanctificationem Domini contaminare atque pollutis manibus indigne tractare presumpserunt, celesti iudicio sunt puniendi, quia, ueritate attestante, domus orationis est cunctis gentibus , nec licet eam cuiquam facere speluncam latronum. Hinc et Psalmista ait: Domum tuam decet sanctitudo, Domine, in longitudine dierum . Nec licet ibi aliquid gerere uel condere,  nisi solius Dei laudibus et orationibus uacare. Unde et ipse Dominus in Euangelio  eliminauit de templo uendentes et ementes in illo, et es nummulariorum effudit, et cathedras uendentium columbas euertit. Hisque peractis erat quotidie docens in templo. Iuxta allegoriam autem Onias, sacerdos Dei magnus et figuralis templi custos, significat Dominum Saluatorem, qui a Deo Patre pontifex factus in eternum secundum ordinem Melchisedech , ueri Dei templi, quod est Ecclesia, custos et inhabitator est: quod nomen Onie satis exprimere uidetur, interpretatur enim Onias dolor Domini siue doloris Dominus: et quis dolens Dominus melius dici potest quam Redemptor noster, de quo per Isaiam dicitur: uidimus eum, et non erat aspectus,  et desiderauimus eum despectum et nouissimum uirorum, et uirum dolorum et scientem infirmitatem: uere languores nostros ipse tulit et dolores nostros ipse portauit.

Heliodorus autem, inuasor et spoliator erarii Domini, paganos siue Iudeos, siue et hereticos significat, qui sine reuerentia Dei donis abuti et in nefarium actum ea conuertere uoluit. Inuadunt enim pagani thesaurum templi Dei cum fidem ac meritum Christi destruere conatur. Inuadunt eum et Iudei cum religionem Christianam ueteris legis ceremoniis confundere cupiunt. Inuadunt et heretici, quando ueritatem Euangelii et sinceritatem legis Dei falsis dogmatibus corrumpere gestiunt. Sed,  Onia orante, descendit eques terribilis, arma habens aurea, ille uidelicet de quo Ioannes in Apocalypsi sua scripsit, dicens : uidi celum apertum, et ecce equus albus, et qui sedebat super eum uocabatur fidelis et uerax, et cum iustitia iudicat: oculi eius sicut flamma ignis, in capite eius diademata multa, habens nomen scriptum quod nemo nouit nisi ipse: et uestitus erat ueste aspersa sauguine et uocatur nomen eius uerbum Dei. Orantibus quidem membris Christi succurrit ipse eis in auxilium, qui est uia, ueritas et uita ; et ad debellandos inimicos et terrendas prauorum presumptiones. Cuius equus erat incorruptus et uestis sanguinolenta, quia mors carnis eius erat innoxia ipseque terribilis, quia ualde mirabilis, atque iudex iustissimus est.  Hic erat optimis operimentis adornatus, quia omnium uirtutum decore splendor clarissimus. Cui omnia arma aurea, quia opera eius mirifica: ipsius enim dono Ecclesia sua habet scutum fidei, loricam iustitie, galeam salutis, et gladium Spiritus, quod est uerbum Dei; quibus armis ipse quotidie in membris suis pugnat contra hostes suos, uidelicet hic eques cum impetu Heliodoro priores calces elisit, quia incarnationis sacramentum omnes prosternit hostes, hoc est Iudeos, paganos et hereticos, quatenus confusi ab immanitate scelerum aliquando desistant. Illi ergo duo iuuenes qui cum ipso equite apparuerunt, decori uirtute, optimi gloria speciosique amictu, qui circumsteterunt Oniam ex utraque parte et flagellabant sine intermissione Heliodorum multis  plagis uerberantes, significant doctores utriusque Testamenti, qui, circumstantes Christi incarnationem uirtute fidei ac bonorum operum decori, gloria miraculorum optimi et amictu sancte scientie atque sapientie speciosissimi uariis temporibus existentes, predicationibus suis uerberant prauorum insensibilitatem et ad terram decidere compellunt: sicque fiet ut iste qui ante templum aggressus est superbus, per correptionem discipline appareat inualidus: quia non est sapientia, non est prudentia, non est consilium contra Dominum ; quia omnia quecunque uoluit, fecit in celo et in terra, in mari et in omnibus abyssis: et non est qui possit resistere uoluntati eius; Dominus uniuersorum ipse . Quod autem Onias, offerens  hostiam salutarem pro salute uiri, saluauit ipsum Heliodorum multa caligine circumfusum, significat quod misericordia Redemptoris nostri sepe ingratis et immeritis confert beneficium conuersionis, quatenus per eius gratiam qui semetipsum obtulit hostiam salutarem pro mundi peccatis, exuantur ab erroribus suis et liberentur a potestate Satane, cuius nequitia quondam captiui erant ad ipsius uoluntatem, referant gratias Redemptori suo et laudem eius predicent in uniuersa terra.



CAPUT Iu De insidiis Simonis proditoris contra Oniam. Iason muneribus corrumpit regem Antiochum. Sacerdotes festinant, neglectis sacris, ad ludum palestre. Menelaus Iasonem excludit a Sacerdotio, cui successit Lysimachus, etc.

Sed post Seleuci uite excessum, cum suscepisset regnum Antiochus, qui Nobilis appellabatur, etc. De hoc Iosephus ita narrat : Per idem tempus defuncto Onia principe sacerdotum, fratri eius Antiochus sacerdotii contulit principatum, nam filius quem Onias reliquerat adhuc infans erat. Demonstrabimus autem singula in loco proprio, que adhuc puerum pertinere uidebantur. Iesu uero  principatum sacerdotii  rex abstulit iratus, et dedit eum minori fratri eorum, nomine Onie: Simoni namque tres filii hi fuerunt, ad quos principatus sacerdotii, sicut prediximus, peruenit, et iehsu quidem Iasonem se nominauit, Onias autem Menelaus est nominatus. Seditionem itaque prius princeps sacerdotum iehsu aduersus Menelaum concitauit, et diuisa in utrumque populi multitudine, pro parte Menelai filii Tobie consistebant, populi uerbo pars plurima Iasonem adiuuabat. Unde laborantes Menelaus et filii Tobie ad Antiochum discesserunt, ad notitiam eius producentes quod uellent patrias relinquere leges, et conuersationem et mores [leges] obseruare Grecorum. Rogauerunt ergo eum ut permitteret eis edificare gymnasium Ierosolymis: cumque concessisset, circumcisionem  suam uelauerunt ut non apparerent in denudatione Grecis esse dissimiles; ceteraque omnia relinquentes que illis mos patrius imponebat, aliarum facta gentium ritusque sectabantur. Hec Iosephus. Sed miror quomodo ipse Onia defuncto dicat Antiochum fratri Iasonis sacerdotium contulisse; cum hec historia huic narrationi non concordet, sicut in sequentibus demonstrabitur. Denique Antiochus Epiphanes cum de regione Ptolemeorum, quam subito inuaserat, senatus precepto recessisset, in Iudeam uenit; ibique Iesu, qui et fratri Onie, pontificatum tradidit. Quo denique expulso, Oniam, cognomento Menelaum, successorem ei dedit; itaque ob sacerdotii dignitatem orta seditione inter principes, ingentium miseriarum semina  pullulauerunt. Hec ergo facta superborum atque transgressorum legis Dei non allegoriam aliquam ad edificationem utilem nobis ingerit, sed, proh dolor! isto tempore imitatores facinoris sui plures inueniuntur, hi qui in Ecclesia populi Dei et sanguine eius Filii unigeniti redempta preponuntur, deserta Euangelii doctrina et uera religione, a cultu unius Dei qui ibi commendatur ac insinuatur, prauis moribus ad occultam conuolant idololatriam, cum per ambitionem pecuniarum et diuitias presentis uite luxuriosam uitam et Deo detestabilem ducendo, adulatorum attendentes fauorem, multos secum trahunt ad perditionem. Isti profecto secundum Apostolum confitentur quidem se nosse Deum, factis autem negant  ; namque uictu et uestitu moderato non sunt contenti, sed uolentes diuites fieri, incidunt in tentationem, et in laqueum diaboli, et desideria multa, et inutilia, et nociua, que ingerunt homines in interitum et perditionem. Radix enim omnium malorum est auaritia; quam quidem appetentes errauerunt a fide et inseruerunt se doloribus multis .

Cum autem quinquennalis agon Tyri celebraretur, et rex presens esset, etc. Regnante apud Iudeam Ozia et Azaria rege leproso, et apud Isrel Phacee, apud Athenienses quoque Aeschylo, et apud Latinos nullo, secundo anno Aeschyli iudicis Atheniensium, prima Olympias acta est, in qua Chorebus Heliensis uictor exstitit. Helii agunt quinquennale certamen, quatuor annis in medio expletis, in quibus  principes annui constituuntur quatuor; quam olympiadem Iphicus filius Praxonidis siue Aemonis primus instituit. Ab hoc tempore Greca de temporibus historia uera creditur: nam ante hoc, ut cuique uisum est, diuersas sententias protulerunt. Hunc enim quinquennalem agonem tunc Antiochus apud Tyrum celebrasse describitur, et ea que deinde commemorantur de Iasone et Menelao postea facta sunt.

Iason quidem, qui proprium fratrem, hoc est, Oniam seniorem, Simonis filium, captiuauerat, ab Menelao, hoc est, minore Onia, qui binominis fuit, accusatus apud regem atque deceptus profugus in Ammanitem expulsus est regionem. Menelaus quidem principatum obtinuit, sed de pecuniis pro pontificatu regi promissis nichil agebat, ob quam causam similiter  et ipse remotus est a sacerdotio, succedente sibi Lysimacho: quo tenente sacerdotium Menelaus, Antiocho absente, propter secundos Tharsenses et Mallotas, ratus se accepisse tempus opportunum, aurea quedam uasa templo furatus, donauit Andronico comiti, quem rex reliquit ad tuendam regionem. Unde commotus Onias senior, frater eius quem Iason captiuauerat, arguebat Menelaum pro impietate perpetrata, ipse in loco tuto se continens Antiochie, secus Daphnen. Unde Menelaus, accedens ad Andronicum, rogauit ut Oniam interficeret. Qui cum uenisset ad Oniam, et datis dextris cum iureiurando, quamuis esset ei suspectus, et suasisset de asylo procedere, statim eum peremit, non ueritus iustitiam, ob causam quam non solum Iudei et alie  quoque nationes indignabantur, et moleste ferebant de nece tanti uiri et iniusta. Hinc Iudei simul et Greci regressum regem de Cilicie locis adierunt, prodentes quod factum fuerat. Ex hoc commotus Antiochus usque ad lacrymarum effusionem, recordatus defuncti sobrietatem et modestiam, accensusque animo Andronicum exutum purpura circumduci per totam ciuitatem iubet, et in eodem loco quo in Oniam impietatem commiserat, sacrilegum uita priuari, Domino illi dignam penam retribuente. Multis enim sacrilegiis in templo a Lysimacho commissis Menelai consilio, et diuulgata fama, congregata est multitudo aduersum Lysimachum: alii lapides, alii uero fustes ualidos arripuere, quidam uero cinerem  in Lysimachum iecere, et multi quidem uulnerati, quidam et prostrati, omnes uero in fugam uersi sunt, ipsum et sacrilegum secus erarium interfecerunt.

De his ergo cepit iudicium aduersus Menelaum agitari; et cum uenisset rex Tyrum ad ipsum negotium detulerunt uiri tres, missi a senioribus, et cum superaretur Menelaus, promisit Ptolemeo multas pecunias ad suadendum regi. Itaque Ptolemeus in quodam atrio positum, quasi refrigerandi gratia, regem adiit, et a sententia deduxit, et Menelaum quidem ab uniuersis rerum criminibus absoluit. Miseros autem Iudeos, qui, etsi apud presides causam dixissent et innocentes iudicarentur, morte damnauit. Sed cum falsus rumor exisset tanquam  uita excessisset Antiochus, assumptis Iason non minus mille uiris, repente aggressus est ciuitatem, et ciuibus ad murum conuolantibus, ad ultimum comprehensa ciuitate, Menelaus fugit in arcem. Iason uero non parcebat in cede ciuibus suis, nec cogitabat prosperitatem aduersum cognatos malum esse maximum, arbitrans hostium et non ciuium se tropea capturum. Et principatum quidem non obtinuit: finem uero insidiarum suarum confusionem cepit, et profugus iterum abiit in Ammanitem. Ad ultimum, in exitium sui conclusus ab Areta Arabum tyranno, fugiens de ciuitate in ciuitatem, omnibus odiosus, ut refuga legum et exsecrabilis, ut patrie et ciuium hostis, in Aegyptum expulsus est; et qui multos de patria expulerat, exsul periit Lacedemonas profectus. Menelaus  autem cum apud Antiochum Eupatorem simili modo ut antea dolos meditaretur, Rex regum suscitauit animos Antiochi in peccatorem, et suggerente Lysia hunc esse causam omnium malorum, iussit, ut eis est consuetudo, comprehensum eodem loco necari. Erat autem in ipso loco turris quinquaginta cubitorum aggestum undique habens cineris; hec prospectum habebat in preceps. Unde in cinerem deiici iussit sacrilegum, omnibus eum propellentibus ad interitum; et tali lege preuaricatorem legis contigit mori, nec terre dari Menelaum, quia multa erga aram Dei delicta commisit, cuius ignis et cinis erat sanctus, ipse in cineris morte damnatus est. Refert autem Iosephus, sicut in superiori libro ostendimus, quod filius principis sacerdotum Onie cum adhuc puerulus defuncto  patre relictus sit, uidens quia auunculum suum Menelaum rex interfecisset et principatum sacerdotii Alcimo dedisset, non existenti de genere sacerdotum; sed a Lysia flexus ut transponeret honorem ab ea familia ad aliam domum, fugit ad Ptolemeum regem Aegypti et honorem meruit ab ipso et uxore eius Cleopatra locumque petiit in regione Cleopalitana, ubi ciuitatem nominis sui condidit et templum ad similitudinem templi patris construxit. Alcimus uero, aduersum Iudam Machabeum inimicitias gerens, post non multum temporis ira Dei percussus interiit, ac sic cum omnium Iudeorum fauore Iude Machabeo sacerdotium decernitur. Que quidem omnia magis moralem quam allegoricum edificare uidentur  intellectum animi; manifeste designant iustissimum iudicem atque equissimum retributorem singulis, prout debita eorum postulauerint, mercedem condignam restituere: hoc est, piis ac Deum timentibus premia eterna; impiis autem, et peccatoribus, et blasphemis, penam ignis perpetui; nec ullus debet sibi blandiri pro terrena felicitate ac presentis uite prosperitate, si in peccatis degere uoluerit impurius; nec et bene agens, cum ualidis tormentis aut uariis tribulationibus in presenti uita coangustatur, desperare non debet de futura salute, si in iustitie perseuerauerit tramite; quia scriptum est: Multe tribulationes iustorum, et de omnibus his liberauit eos Dominus ; et: Multa flagella peccatorum: sperantes autem in Domino misericordia  circumdabit. Letamini in Domino et exsultate, iusti, et gloriamini omnes recti corde .



CAPUT u. De signis celestibus factis in Ierusalem. De morte Iasonis persecutoris ciuium. Antiochus persequens Iudam, populo occiso, templum spoliauit, ductore Menelao. Non propter locum gentem, sed propter gentem locum Dominus elegit, etc.

Eodem tempore Antiochus secundam profectionem parauit in Aegyptum, etc. Portenta ergo aliquando portendunt prospera, aliquando uero prefigurant aduersa: sed semper iuxta id quod summus arbiter singulis rebus ac temporibus conuenire diiudicat. Nec mirum quod in Machabeorum temporibus equites, auratas stolas habentes, armate cohortes per  erem discurrere uise, ac armorum aureorum splendor fulgens aduersitatem prenuntiare futuram, et cladem Iudeis uenturam, cum ante subuersionem Ierosolymorum, Iosepho testante , discimus quod stella prefulgens gladio per omnia imminere deserte ciuitati, et cometes preterea exitialibus flammis ardere per totum uisus est annum. Sed ante excidii tempus ac belli, cum populi ad diem festum Azymorum conuenerunt, octaua die mensis Antiochi, qui est Aprilis, noctis tempore, hora nona, tantus luminis fulgor aram templumpque circumdedit, ut putarent omnes diem clarissimum factum; et permansit spatio hore dimidie, quod imperitis quidem et ignaris bonum augurium esse uidebatur: sed legisperitos et probos  quosque doctores non latuit exitiale portentum. In eadem quoque festiuitate uitula sacrificiis admota et assistens, inter ipsas ministrorum manus enixa est aquam; sed et ianua interioris edis, que respiciebat orientem, cum esset solido ere induta immensi ponderis, que uix uiginti uiris summo conatu impellentibus clauderetur, ferreis quoque uectibus et seris munita, et pessulis in altum dimissis teneretur obstructa, repente hora noctis sexta apparuit sponte patefacta: sed et transacto die festo apud aliquot dies, prima et uicesima die mensis Artemisie, qui Maius apud nos uocatur, prodigiosus apparuit uisus et fidem pene excedens, quod uere falsum putaretur, nisi occultorum [Forte oculatorum] fidem confirmasset  malorum eorum consecuta pernicies. Etenim prope solis occasum uisi sunt currus et quadrige in omnem regionem per erem ferri, et armatorum cohortes tranantes nubila, et ciuitatibus circumfundi.

In alio autem festo die, qui Pentecostes appellatur, noctu sacerdotes ingressi templum ad ministeria ex more complenda, primo quidem motus quosdam strepitusque senserunt. Deinde uoces subditas audiunt dicentes: Migremus hinc. Additur et aliud terribilius: etenim quidam iehsu Ananie filius, uir plebeius et rusticus, ante quartum belli annum, cum ciuitas in pace et abundantia perduraret, in die festo Tabernaculorum repente clamare cepit: uox ab oriente, uox ab occidente, uox a quatuor uentis,  uox super Ierosolymam, et uox super templum, super sponsos et super sponsas, uox super omnem hunc populum. Hocque indesinenter diu noctuque, omnes plateas circumiens, clamabat, usquequo quidam primores ex populo uiri, uelut ex infausto presagio indignatione commoti, correptum hominem multis uerberibus afficiunt; at ille nequaquam pro se aliquid loquens, sed nec eos quidem qui circumsteterant deprecatus, eas denuo uoces pari obstinatione et clamore repetebat. Tunc principes intelligentes, ut res erat, magis diuinum esse hominis motum, perducunt eum ad iudicem Romanum, apud quem flagris ad ossa usque laniatus, neque preces, neque lacrymas fudit, sed eamdem uocem miserabiliter et cum quodam ululatu emittens, per singula pene  uerba proferebat, addens et hoc: ue, ue Ierosolymis. Ergo omnia prodigia misera ciuitas merito perpessa est, quia semper, secundum latoris legis testimonium, seditionem egit contra Dominum, et ingrata beneficiorum eius, seruos summi patrisfamilias, qui ad eam ab illo missi sunt, cum irrisione tractabant atque interimebant. Nouissime uero ipsum interficientes heredem, extra castra proiecerunt. Unde ipse Dominus in Euangelio, increpans incredulam ciuitatem, ait: Ierusalem, Ierusalem, que occidis prophetas et lapidas eos qui ad te missi sunt! Quoties uolui congregare filios tuos quemadmodum gallina congregat pullos suos sub alas suas, et noluisti. Ecce relinquetur uobis domus uestra deserta . Hoc enim presagiebatur antiquitus:  hoc in posterioribus homicide truculentissimi condignam reatus sui perceperunt mercedem: ita ut partim fame necarentur, partim pestilentia perirent, partim occisi et captiui in totius orbis partes ab hostibus ducerentur; sicque impletum est Ieremie illud quod de eadem gente et ciuitate prophetauit, dicens: Migrauit Iudas propter afflictionem et multitudinem seruitutis: habitauit inter gentes, nec inuenit requiem: omnes persecutores eius apprehenderunt eum inter angustias. uie Sion lugent, eo quod non sunt qui ueniant ad solemnitatem. Omnes porte eius destructe, sacerdotes eius gementes, uirgines squalide et ipsa oppressa amaritudine .

His itaque gestis suspicatus est rex societatem deserturos  Iudeos, etc. Postquam scriptor historie narrauit de Lysimachi et Iasonis impiorum et sacrilegorum interitu, commemorata insuper signorum et prodigiorum uisione in ere, ad narrationis ordinem rediit, hoc est, ad Antiochi Epiphanis profectionem de Aegypto, qui irritatus inde, eo quod senatus precepto de regione Ptolemeorum, quam inuaserat, iussus est recedere, efferatis animis in Iudeam uenit, sicut in superioribus demonstratum est, et Ierusalem armis cepit gentemque mulctauit, templumque spoliauit, et multa nefaria in ipsa commisit. Quod autem Antiochus ipsius Antichristi figuram preferat sanctorum primum traditione manifestissimum est: quia sicut Saluator premisit Salomonem et ceteros sanctos in typum aduentus sui, sic  Antichristus pessimum regem Antiochum, qui sanctos persecutus est templumque uiolauit, recte typum sui habuisse credendus est.

Cum autem appositus esset contra Iudeos, misit odiosum principem Apollonium cum exercitu uiginti et duobus millibus, precipiens ei omnes perfecte etatis interficere, mulieres, ac iuuenes, ac uirgines uendere, etc. Huius loci et superior liber meminit, ubi et Iudeorum in sabbati quiete interfectio et Apollonii nequitia simul et interitus eius per Iudeam narratur. Quod autem Antiochus precepit Apollonio omnes perfecte etatis interficere, mulieres ac iuuenes uendere, significat quod Antiochus hostis eorum necem maxime meditatur quos perfectos in religione Christiana esse conspexit; eos autem qui molles atque  instabiles sunt, de quibus scriptum est: Stultus ut luna mutatur , ipsos uariis erroribus implicitos per diuersa uitia uentilando de terra Ecclesie separans, in profundum scelerum procul iactat.

Iudas autem Machabeus, qui decimus fuerat, secesserat in desertum, etc. Quomodo autem dicat Iudam Machabeum esse decimum non inuenio, nisi forte per enumerationem pontificum qui fuerunt in gente Iudea temporibus regni Grecorum hec historia compulit annos, quorum primus pontifex Onias Iaddi filius; secundus, Simeon Onie filius; tertius, Eleazar frater Simeonis; quartus, Manasses auunculus Eleazari; quintus, Onias Simonis Iusti filius; sextus, Simon Onie filius; septimus, Onias Simonis  filius; octauus, alter Onias, qui Iason est nuncupatus, frater Onie prioris; nonus, Menelaus, frater Iasonis; decimus, Iudas, qui Alcimo tentante pontifificatum Iudeorum inuadere, diuinoque iudicio destructo, mirabili consensu omnium primi sacerdotii accepit dignitatem. Spiritaliter autem Iudas merito dicitur esse decimus, quia Decalogi precepta in fide et deuotione perfecta inuenitur seruasse, ipsamque legem zelando ab hostium manibus primus post patrem armis defendisse. Qui uere inter feras scribitur cum suis in montibus uitam duxisse, et feni cibo uesci: quia sanctorum exempla secutus , bestiales persecutorum mores contemnendo, uitam Deo placitam elegit, et uirtutum  semper uirenti pabulo se pauisse optimum duxit, quatenus indeficienti anime uictu nutritus famem non sentiret perpetuam.

Nobis autem lectio actuum Iude ita solummodo proficit, si constantie eius ac sobrietatis uirtutes imitari uoluerimus; nec preponimus delicias mundi ac pompam huius seculi iustitie et ueritati Dei, memores semper illius uocis Dominice que ait: Quid enim proderit homini, si uniuersum mundum lucretur, anime uero sue detrimentum patiatur ? Et iterum: Qui amat animam suam perdet eam, qui odit animam suam in hunc mundum in uitam eternam custodit eam .



CAPUT uI. Misit rex ut Iudei compellerentur a lege Dei, et contaminare  templum. Iudei ad sacrificia idolorum coguntur. De passione duarum mulierum cum infantibus, et Eleazari.

Sed non post multum tempus misit rex senem quemdam Antiochenum, qui compelleret Iudeos ut se tranferrent a patriis et Dei legibus, etc. Hec eadem in libro superiori referuntur, quod Antiochus per legatos suos contaminauerit templum, edificando in illo idolum desolationis super altare Dei; cuius loci allegoriam ibidem posuimus.

Nec simpliciter Iudeum se esse quisquam confitebatur. Ducebantur autem cum amara necessitate in die natalis regis ad sacrificia, etc. Liberum Patrem dominum uini gentiles esse dixerunt, cuius sacra Antiochus in natali suo maxime celebrari iussit, eo  quod illum natali suo fauere credebat. Nam Liberum a libera mente appellari uolunt, quod quasi mares in ceundo per eius beneficium emissis seminibus liberentur, propter quod idem Liber muliebri et delicato corpore pingitur. Dicunt enim mulieres ei attributas, et uinum, propter excitandum libidinem. Unde et frons eius pampino cingitur, sed facto [Forte capite] coronam uiteam et cornu habet, quia cum grece [parce] et moderate uinum bibitur, letitiam prestat, cum ultra modum, excitat lites et quasi cornua dat. Idem autem et Lyeus a potu lyei, quod multo uino membra soluantur. Iste et Grece Dyonisius a monte Niso, ubi dicitur esse nutritus. Ceterum est et Nisa ciuitas in qua colitur idem Liber, unde Niseus dictus est. Sacra Liberi Patris primus  Orpheus induxit in Grecos, primusque celebrauit in monte Betice ac Thebis, ubi Liber natus est, proximo: qui cum frequenter cithare cantu personaret, Citheron appellatus est; et sacra nunc Orphica nominantur, in quibus ipse dilaceratus, postea et captus fuit per eadem fere tempora quibus Faunus. Sed quis etate precessit, dubitari potest, siquidem per eosdem annos Latinus Priamusque regnauerunt. Item patres eorum Picus et Lempdon, quo regnante Orpheus cum Argonautis ad Atheniensium littus accessit.

Igitur Eleazarus, unus de prioribus scribarum, uir etate prouectus, etc. Eleazarus hic, quem Antiochi  crudelissimi regis impietas porcinam carnem in senectute sua edere cogebat, significat populum Christianum, quem Antichristi seuitia ante finem mundi ad idololatriam atque spurcitiam uite conuertere sataget. Interpretatur autem Eleazarus Deus meus adiutor, quod nomen aptissime conuenit fidelium populo, qui cum Psalmista Domino dicere nouit: Adiutor meus es tu, ne derelinquas me ; et rursum, Liberator meus, Deus meus, sperabo in eum ; sed sicut nequissimi regis immanitas Eleazarum ad esum porcine carnis compellere nequiuit, ita nec electorum cetum Antichristi crudelitas contaminare aliqua immunditia ullo modo poterit.



CAPUT uII.  De passione septem fratrum et matris eorum.

Contigit autem septem fratres cum matre sua apprehensos compelli a rege edere contra fas carnes porcinas, flagris et taureis cruciatos, etc. Quid per hanc matrem septem filiorum, nisi matris Ecclesie fecunditas, que per septiformis Spiritus gratiam adoptiuos Deo Patri filios generat, designatur? Quos Antiochi typici, hoc est Antichristi, atrocitas, licet patrum per ministros suos partum per semetipsum [a 1Kb] simul cum matre diuersis cruciatibus laniet, ad blasphemiam tamen eos nequaquam pertrahere ualet. Que autem hanc mulierem et filios eius pro labore quem in presenti perpessi sunt merces maneat in futura, Isaias ostendit, dicens: Lauda, sterilis, que non paris; decanta laudem et hymnum [hinni], que  non pariebas: quoniam nulli [multi] filii deserte, magis quam eius que habet uirum, dicit Dominus. Dilata locum tentorii tui, et pelles tabernaculorum tuorum extende, ne parcas: longos fac funiculos tuos, et clauos tuos consolida. Ad dexteram et ad leuam penetrabis, et semen tuum gentes hereditabit. Noli timere, quia non confunderis neque erubesces. Non enim te pudebit quia confusionis adolescentie tue obliuisceris, et opprobrii uiduitatis tue non recordaberis amplius. Quia dominabitur tui qui fecit te, Dominus exercituum nomen eius, et redemptor tuus sanctus Isrel: Deus omnis terre uocabitur, quia ut mulierem derelictam, et merentem spiritu uocauit te Dominus, et uxorem ab adolescentia abiectam, dixit Deus tuus. Ad punctum in modico dereliqui te, et  in miserationibus magnis congregabo te. In momento indignationis abscondi faciem meam parumper a te, et in misericordia sempiterna misertus sum tui, dixit redemptor tuus Dominus. Paupercula, tempestate conuulsa, absque ulla consolatione. Ecce ego sternam per ordinem lapides tuos, et fundabo te in sapphiris. Et ponam iaspidem propugnacula tua, et portas tuas in lapides sculptos, et omnes terminos tuos in lapides desiderabiles: uniuersos filios tuos doctos a Domino, et multitudinem pacis filiis tuis. Et in iustitia fundaberis. Recede procul a calumnia . Quod autem post filios et mater consumpta est, demonstrat quod post triumphos singulorum filiorum Ecclesie  quibus hostes uincentes [uicerunt], liberis animabus requiem intrabunt eternam. Nouissime ipsa mater fidelium omnium in fine mundi consummabitur, et tropeum glorie de omnibus inimicis suis capiens regnum possidebit perpetuum.

Qualiter autem beatissimus martyr et suauissimus doctor Cyprianus de eisdem septem fratribus scribens ad Fortunatum more rhetorum facundo sermone dissereret, hoc loco inserendum censuimus, qui inter cetera sic ait: Quid uero in Machabeis, septem fratres et natalium pariter et uirtutum sorte consimiles, significent, nisi septenarium numerum sacramento perfecte consummationis impletum? Sic enim septem fratres in martyrio coherentes, ut primi fuerunt in dispositione diuina septem dies annorum  septem millia continentes, ut septem spiritus et angeli septem qui assistunt et conuersantur ante faciem Domini, et lucerna septiformis in tabernaculo martyrii, et in Apocalypsi septem candelabra aurea , et apud Salomonem columne septem, super quas edificauit domum Sapientia : ita et istic septem fratrum numerus, Ecclesiarum septem numerum sui quantitate complexus, secundum quod in primo libro Regnorum  legimus, sterilem septem peperisse. Et apud Isaiam septem mulieres unum hominem apprehendunt, cuius inuocari super se nomen exposcunt . Et apostolus Paulus, qui huius numeri legitimi et certi meminit, ad septem Ecclesias scribit. Et in Apocalypsi  Dominus mandata sua diuina et  precepta celestia ad septem Ecclesias, et ad earum angelos dirigit, qui nunc iste in fratribus numerus inuenitur, ut consummatio legitima compleatur. Cum septem liberis plane copulatur et mater origo et radix; que Ecclesias septem postmodum peperit, ipsa prima et una super petram Domini uoce fundata. Nec uacat quod in passionibus sola cum liberis mater est: martyres enim, qui se Dei filios in passione testantur, iam non nisi Deo Patre censentur, sicut in Euangelio Dominus docet, dicens: Ne uocaueritis uobis Patrem super terram, unus est enim Pater uester qui in celis est . Que uero ediderunt confessionem preconia, quam preclara, quam magna documenta fidei prebuerunt! Rex Antiochus infestus, imo in Antiocho Antichristus expressus,  ora martyrum gloriosa et spiritu confessionis iuncta [inuicta] contagio suille querebat carnis maculare, et cum flagellis grauiter uerberasset, ac nichil promouere potuisset, sartagines iussit igniri: quibus ignitis et accensis eum qui primus locutus fuerat, et magis iram regis uirtutis ac fidei constantia prouocauerat, admoueri precepit, et frigi, producta et extracta [exsecta] prius lingua, que confessa Deum fuerat: quod martyri gloriosius contigit; lingua enim confessa nomen Dei, prior ipsa ad Deum debuit proficisci. Post in secundo excogitatis acrioribus penis; antequam cetera membra torqueret, cutem capitis cum capillis detraxit, odio scilicet certo. Nam cum uiri caput Christus sit, et caput  Christi Deus, qui caput laniabat in martyre, Deum et Christum persequebatur in capite. At ille in martyrio suo fidens, et resurrectionis sibi premium de Dei remuneratione promittens, exclamauit et dixit: Tu quidem impotens ex hac presenti uita nos perdis; sed mundi rex defunctos nos pro suis legibus in eternam uite resurrectionem suscitabit. Tertius linguam postulatus cito protulit: nam penam lingue exsecande iam didicerat a fratre contemnere; manus quoque amputandas constanter extendit, multum beatus genere isto supplicii, cui contigit extensis ad penam manibus passionis Dominice instar imitari. Nec non et quartus, pari uirtute tormenta contemnens, et ad retundendum regem celesti uoce respondens, exclamauit et dixit: Potius est ab hominibus morti datos  exspectare spem a Deo, iterum ab eo resuscitandos in uitam eternam: tibi enim resurrectio ad uitam non erit. Quintus, preter quod carnificinam regis et duros uariosque cruciatus fidei uigore calcabat, ad prescientiam quoque et notitiam futurorum spiritu diuinitatis animatus, prophetauit regi et indignationem Dei et ultionem uelociter prosecuturam: Potestatem, inquit, inter homines habens, cum sis corruptibilis, facis quod uis. Noli autem putare genus nostrum a Deo derelictum esse. Sustine et uide magnam potestatem eius, qualiter te et semen tuum torquebit. Quale illud leuamentum martyri fuit, quam magnum, quam grande solatium in cruciatibus suis non tormenta propria cogitare, sed tortoris sui supplicia predicare? In sexto uero non uirtus sola, sed et  humilitas predicanda est; nichil sibi martyrem uindicasse, nec confessionis sue honorem superbis uocibus uentilasse, peccatis suis potius ascripsisse quod persecutionem a rege pateretur: Deo uero dedisse quod postmodum uindicaretur. Docuit esse martyres uerecundos, de ultione fidere, et nichil in passione iactare. Noli, inquit, frustra errare: nos enim propter nosmetipsos hec patimur, peccantes in Deum nostrum: tu autem, ne te existimes impunitum futurum, aggressus pugnare cum Deo. Admirabilis quoque mater, que nec sexus infirmitate fracta, nec multiplici orbitate commota, morientes liberos spectabat libenter, nec penas illas pignorum, sed glorias computauit, tam grande martyrium Deo prebens uirtute oculorum suorum, quam prebuerant  filii eius tormentis et passione membrorum.

Cum sex occisis et punitis superesset unus ex fratribus, cui rex diuitias, et potentatus, et multa pollicebatur, ut crudelitas eius ac feritas uel unius subacti solatio foueretur, et peteret ut ad filium deiiciendum secum deprecaretur et mater; deprecata est illa filium, sed ut decebat martyrum matrem, ut decebat legis et Dei memorem, ut decebat filios suos non delicate sed fortiter diligentem. Deprecata est enim, sed ut Dominum confiteretur: deprecata est ne a fratribus suis frater in consortio laudis et glorie separaretur: tunc se septem filiorum computans matrem, si sibi contingeret filios septem Deo peperisse, non seculo. Armans itaque eum et corroborans,  et feliciori tunc partu filium generans: Fili, inquit, miserere mei, que in utero te nouem mensibus portaui, et lac triennio dedi, et alui, et in etatem istam perduxi. Oro, fili, aspicias in celum et terram; et omnibus que in eis sunt aspectis, intelligas quia ex nichilo fecit illa Deus et hominum genus. Itaque, fili, ne timeas carnificem istum, sed dignus fratribus effectus, excipias mortem, ut in illa miseratione cum fratribus tuis te recipiam. Magna laus matris in exhortatione uirtutis, sed maior in Dei timore et in fidei ueritate, quod nichil sibi aut filio de sex martyrum honore promisit, nec fratrum precem profuturam credidit ad negantis salutem: persuasit potius passionis participem fieri, ut in iudicii die posset cum fratribus inueniri. Post hec autem liberis suis  commoritur et mater; neque enim aliud iam decebat, qua ut que martyres pepererat et fecerat, in consortio illis glorie iungeretur; et quos ad Deum premiserat, ipsa quoque sequeretur.



CAPUT uIII. De Iuda Machabeo. Mittitur Nicanor impius in Iudeam; hortatur suos Iudas ad constantiam, etc.

Iudas uero Machabeus et qui cum illo erant introibant latenter in castella, etc. Et que de Mathathia, patre Machabei et fratrum eius, prioris libri narrat historia, scriptor presentis libri, et breuitati studendo omittens, ad Iude facta et prelia narranda se contulit, aliqua de eis narrans, sed plurima more suo omittens. Sed quia iam allegoriam ipsius supra plurima ex parte exposuimus, quod semel dictum  est non necesse credimus iterari. Si quis autem quesierit quid sex millia uirorum qui Iude in principio associati sunt, significent, agnoscat per senarii et millenarii numeri perfectionem militum Christi in fide sinceritatem perfectam designari deuotionem. Unde in Actibus apostolorum de primitiua Ecclesia Iudeis scriptum est: Multitudinis autem credentium erat cor unum et anima una, nec quisquam eorum que possidebat aliquid esse suum dicebat, sed erant illis omnia communia. Et uirtute magna reddebant apostoli testimonium resurrectionis Iesu Christi Domini nostri, et gratia magna erat in omnibus illis .

uidens autem Philippus paulatim uirum ad profectum uenire, etc. In priori libro scriptum est quod  Antiochus, profecturus in Persidem, reliquerit intra regnum Lysiam, hominem nobilem de genere regali, super negotia regia, et ut nutriret Antiochum filium suum, et quod ipse Lysias elegerit Ptolemeum filium Dorymini et Nicanorem et Gorgiam, uiros potentes ex amicis regis, et miserit eos cum quadraginta millibus uirorum, ut disperderent Iudeos secundum uerbum regis. Nunc autem refertur quod Philippus scripserit ad Ptolemeum ducem, ut auxilium ferret regis negotiis, ipseque miserit ad hoc Nicanorem, datis ei uiginti millibus armatorum, iuncto ei et Gorgia uiro militari. Hunc enim Philippum memoratus rex Antiochus, reuertens de Perside in Babylonem, preposuit super uniuersum regnum  suum, et dedit ei diadema, et stolam, et annulum, ut educaret Antiochum filium suum, et nutriret eum, et regnaret: quem predictus Lysias simul cum Antiocho iuniore reuertens Antiochiam, inueniens dominantem ciuitati expugnauit. Unde queritur quid dicatur Philippus ordinare Ptolemei transitum Nicanoris et Gorgie, ad Iudeam, cum prior historia narret, morante Antiocho seniore in Perside, eumdem ac Gorgiam ducem simul, et Lysiam ordinatorem, Iudeis esse superatos atque fugatos, et hoc innotuisse Antiocho reuertenti, ipsumque ob hoc incidisse in languorem pre tristitia, quia non est factum de Iudeis sicut cogitabat: hoc, ni fallor, haud aliter soluitur, nisi ut Philippus, commendato sibi imperio, hoc idem statutum rescripsit ducibus  Syrie faciendum quod Lysias antea iam facere moliendo suscipiebat [susceperat], sed non perficiebat, neque ita ut disposuit ipse per suam missionem Iudeis efficere ualebat, ut sequens historia demonstrat.

Constituit autem Nicanor regi in tributum, quod Romanis erat dandum, duo millia talentorum, etc. Hoc in superiori libro breuiter commemoratum est: scilicet quod mercatores conuenerunt cum auro et argento ut cemerent filios Isrel sibi in seruos: hic autem manifestius narratur quod ab Nicanore, qui regi promisit de mancipiis Iudeorum supplere tributum Romanis dandum, inuitati sunt ipsi mercatores ad cemptionem Iudaicorum mancipiorum.

Iudas autem ubi comperit, indicauit his qui secum  erant Iudeis Nicanoris aduentum, etc. De isto Nicanoris aduentu in Iudeam, qui sub Antiocho factus est, prior liber manifeste non dicit: tamen narrans per Lysiam eum electum esse, simul cum Ptolemeo et Gorgia, uiris potentibus, adiuncta simul comitum turba, ut inuaderent et disperderent Iudeam; sub Demetrio autem eum illuc esse missum asserit et per dolum uelle capere, atque inuadere Iudeam: sed non preualere potuit. Quod autem ipse Nicanor hypocritarum, qui omnia ficte faciunt, typum teneat iam superius dictum est. Sed Iudas cum septem millibus contra Nicanorem et socios eius confligit ac uincit, quia per septiformis gratiam Spiritus populus Ecclesie cum rectoribus suis uincit hostes uniuersos; nec de eo unquam uictoriam capit Iudeus, siue paganus,  seu hereticus, uel schismaticus, siue ullus hypocritarum aut nequam: imo ipse cum rege suo uincente tropeum glorie possidebit in eternum.

Et cum epicinia agerent in Ierosolymis, eum qui sacras ianuas incenderat, id est Callisthenem, cum in quoddam domicilium refugisset incenderunt, etc. Pro epiciniis legi in alia editione, dies uictorie. Superatis ergo hostibus Iudas festum celebrat, quia cum sanctis quilibet per gratiam Christi de hoste antiquo triumphat, gaudio spiritali repletus laudes condignas cauere, ac grates multiplices auctori suo debet referre; nec decet fieri ingratum, qui se meminit diuino opere esse adiutum.



CAPUT IX. Antiochus apud Persepolim uictus est. Percussit Dominus Antiochum plaga; qui in penis egit penitentiam, et moritur

Eodem tempore Antiochus inhoneste reuertebatur de Perside, etc. Que in superiori libro de fine Antiochi breuiter adnotata sunt, in hoc plenius explicantur. Mystice autem ostendit quod persecutores Christianorum pro malefactis suis atque iniustitie operibus que gesserant, in futuro iustam a Domino penarum recepturi sint retributionem; et qui hic conturbare fidelium corda non metuebat, in extrema ultione internis doloribus sera penitentia cruciari. De quo in Sapientie libro scriptum est: Tunc stabunt iusti in magna constantia aduersus eos qui se angustiauerunt  et qui abstulerunt labores eorum. uidentes turbabuntur timore horribili, et mirabuntur in subitatione insperate salutis. Gementes pre angustia spiritus, dicent intra se penitentiam agentes: Hi sunt quos aliquando habuimus in derisum et in similitudinem improperii. Nos insensati uitam illorum estimabamus insaniam, et finem illorum sine honore. Ecce quomodo computati sunt inter filios Dei, et inter sanctos sors illorum est. Ergo errauimus a uia ueritatis, et iustitie lumen non illuxit nobis, et sol intelligentie non est ortus nobis. Lassati sumus in uia iniquitatis et perditionis, et ambulauimus uias difficiles, uiam autem Domini ignorauimus. Quid profuit nobis superbia nostra, aut diuitiarum iactantia quid tulit nobis? Transierunt omnia illa uelut umbra, etc. .



CAPUT X. Iudas Machabeus templum recepit et Ierusalem. De solemnitate celebrata. Antiochi filius regnum obtinuit paternum. Ptolemeus ueneno finit uitam. Gorgias et alii superantur.

Qua die autem templum ab alienigenis pollutum fuerat, etc. Hanc festiuitatem que uicesimo quinto mensis Casleu, qui apud Latinos uocatur December, legitur celebrata, simili modo et in priori libro commemoratur; quod autem Tabernaculorum festiuitatem eos ante in montibus et in speluncis egisse narrat, propter quod thyrsos, et ramos uirides, et palmas preferebant ei qui prosperauit mundari locum suum, ostendit nos in presenti uita, ubi tribulationis et doloris locus est, peregrinos nosmetipsos agnoscere debere;  et ut ibi certemus flores uirtutum et ramos bonorum operum semper uirentes Deo pro eterne uite adeptione et celesti regi munerationis mercede offerre. Thyrsus enim generaliter est omnium herbarum uel olerum medius frutex, dictus eo quod a terra sursum conscendit; sic et ex terra nostra materia germen utile debet ascendere, ut cultori cordis nostri, qui per Spiritus sui donum nos colit, fructum acceptabilem semper reddamus.

Et Antiochi quidem, qui appellatus est Nobilis, uite excessus ita se habuit, etc. Prioris libri historia narrat quod Antiochus Nobilis, profecturus in Persidem, constituerit Lysiam super negotia regia, a flumine Euphrate ad flumen Aegypti, et ut nutriret  Antiochum filium suum, donec rediret. Nunc autem narratur ipsum Antiochum, filium Antiochi Nobilis, hoc est Eupatorem, eumdem Lysiam super negotia regia constituere. Sed quia dicit se breuiasse in narratione multa que in bellis gesta sunt, ea que Antiochus minor bella per semetipsum gessit contra Iudeos, quando cum elephantis et multitudine magna, tam de suis quam de aliis nationibus, congregata ibidem uenit; quando Eleazar filius Saura maximum elephantorum interfecit, arbitratus in eo regem consistere; ostendit se in ordine historie preteriisse.

Gorgias autem cum esset dux locorum, assumptis aduenis, frequenter Iudeos debellabat, etc. Hunc Gorgiam, ut iam supra ostendimus, prior liber narrat, Lysiam simul cum Ptolemeo et Nicanore egisse  ad impugnandum Iudeam, cuius impugnatio qualis fuerit in priori et presenti libro refertur, sed uictoria a Iudeis stetisse declaratur.

Nam quod ipse Gorgias, quoniam gentes diuersas prouocabat ad bellandum contra Iudeos, diaboli typum teneat, superius iam dictum est, qui incitat infideles contra Ecclesiam Christi, et mouet bellum fidelibus eius; sed quia ibi septem millia uirorum Gorgiam elegisse in prelium scribitur, et hic, secundum quinarii numerum in semetipso multiplicationem, uiginti septem millia trucidata referuntur, significat quod omnes qui septem sensibus corporis per carnalia desideria diabolo militant, morte condigna mulctentur.

Quidam autem cum confugissent in duas turres ualde  munitas, etc. Machabeo spiritali dimicante, compulsi hostes in duas turres confugiunt, cum hi qui Christi exercitum expugnare nitebantur, licet nullo modo ueritati Euangelii resistere ualentes, tamen salubriter credentes nesciendo, nec iudicium Domini futurum pertimescendo, magis eligunt in superbie atque idololatrie turres effugere, quam penitentie doloribus compuncti errores suos relinquere; contra quos Iudas cum Simone et Iosepho milites mittit; sed pecuniarum amore aliqui eorum decepti, bellum commissum peragere neglexerunt, quia sepe contingit ut hi quibus sacerdotalis dignitas ac spiritalis agonis militia commissa est, per cupiditatem terrenam decepti, magis auaritie sue satisfacere uelint quam, contemptis terrenis commodis, Christi uoluntatem  legitime pugnando extollere. Sed tales penas meritas non euadent; quin potius cum ueri doctores, Spiritu Dei confortati, hostes preliando ac superando exstinxerunt, ipsi ab eis anathematis ultione iuste punientur.

At Timotheus, qui prius fuerat a Iudeis superatus, conuocato exercitu peregrine multitudinis, etc. Timotheus iste tenet typum hereticorum, sicut in superiori libro demonstrauimus, qui tam per se quam per aliorum auxilium et suffragia, fidem Christi ac ueritatem Euangelii destruere nituntur semper; sed contra istorum nequitiam doctores sancti a Domino auxilium petunt, ipsique certa spe de celesti confidentes adiutorio, contra hostes fortiter pugnant.  Equites autem quinque, qui in equis apparuerunt cum frenis aureis decori, ac Iudeis ducatum prestabant, quinque libros legis significant, quibus ad spiritalem scientiam redactis ac de typico uelamine littere ad sensum Euangelii spiritali scientia retractis, opportunum solatium suis prebent exsecutoribus, ac ueros confessores Christi per duo precepta caritatis dextra leuaque tuentes, in aduersarios ignita sententiarum tela iactant, e quibus cecitate mentis confusi, repleti perturbatione sensus cadunt. Ex his autem uiginti millia et quingenti prosternuntur, cum omnes qui catholice doctrine, que in duobus Testamentis est, et Spiritus sancti gratie contraria sapiunt, ueritate uincente, superantur atque deiiciuntur; similiter et equites sexcenti conteruntur, cum  superbia mentis eorum, qua sepe preualere catholicis sperabant, superno nutu perfecte destruuntur.

Timotheus autem confugit in Gazaram, presidium munitum, cui preerat Chereas. Machabeus autem et qui cum eo erant letantes obsederunt presidium diebus quatuor, etc. Quid est quod Timotheus a Iuda superatus in Gazare presidium munitum cum suis confugiens, inde maledictiones, confisus loci firmitate, iactabat in populum? nisi quod heretici ab unitate recte fidei diuisi ac superati, errorum suorum latibulis se committentes, confidendo uersutie sue munimine, maledictionis uerba iactant contra catholicos. Interpretatur enim Timotheus beneficus siue magis ueneficus, et Gazara, diuisio siue prelium. Sed Iudas cum sociis quatuor diebus presidium obsidens,  tandem per uiginti iuuenes, accensos animis propter blasphemiam, munitionem irrupit, turresque et portas succendit, atque ipsos maledicos uiuos concremauit; cum doctores sancti quatuor Euangelii libris hostes undique obcludendo, per eos qui legis mandata per duo precepta caritatis custodiunt, illorum machinas destruuntur, atque ipsos igne doloris ac penitentie uiuos comburunt: sicque biduo, duorum Testamentorum [ope], presidium cunctorum errorum deuastantes, uerum Timotheum, hoc est diabolum, caput omnis erroris atque auctorem totius mali, in sua nequitia latitare uolentem, gladio Dei uerbi interficiunt.

Quibus gestis in hymnis et confessionibus benedicebant Dominum, qui magna fecit in Isrel, et uictoriam  dedit illis, etc. In priore huius historie libro scriptum est quod Lysias, commendato sibi ab Antiocho, qui cognominatus est Epiphanes siue Nobilis, negotio regni, dimicauerit contra Iudeos, ubi commisso prelio interfecta sunt in exercitu Lysie quinque millia uirorum; uidensque Lysias suorum fugam et Iudeorum audaciam, abiit in Antiochiam ut iterum congregaret copias exercitus, profecturus rursum in Iudeam. Nunc autem quia refertur quod iterum sub Antiocho Eupatore uenerit in Iudeam, et ibi bello infeliciter gesto fugiens turpiter euaserit, apparet quod idem Lysias sub utroque rege Antiocho, hoc est, patre et filio, contra Iudeos pugnauerit, et in utraque pugna a Iudeis uictus fuerit; sed  tandem sua confusione coactus, ac Philippi irruptione in regnum perterritus, sicut alibi demonstratum est, persuasit regi pacem facere cum Hebreis, quam tamen non seruauit.



CAPUT XI. Conatur Lysias expugnare Iudeos et sacerdotium uendere. Mittitur a Deo Iudeis episcopus in ueste candida in auxilium, etc.

Et appropians Bethsure, que erat in angusto loco ab Ierosolyma, interuallo quinque stadiorum, illud presidium expugnabat. Bethsura ciuitas in tribu Iude seu Beniamin fuit, et usque hodie Bethsura uidetur euntibus nobis ab Aelia ad Hebron uicesimo lapide; iuxta quam fons, ad radicem montis ebulliens, ab eadem in qua gignitur sorbetur humo; et  apostolorum Actus referunt eunuchum Candacis regine in hoc esse a Philippo baptizatum. .

Ut autem Machabeus, et qui cum eo erant, cognouerunt expugnari presidia, cum fletu et lacrymis rogabant Dominum, etc. Quod Lysias Iudeorum hostis seuissimus, qui paganorum tenet principatum, [eos] qui Ecclesiam Dei grauissimis infestant persecutionibus, significet, iam dictum est. Is cum doctores et confessores Christi grauissimis scandalis persequitur, ac fastu superbie sue innitens, inani fauore sibi subsequentium extollitur, sanctuarium profanare, et legem Dei conculcare corde molitur: sed in actibus suis secundum dispositam fraudem non prosperatur, quin potius a militibus Christi, qui humillimis precibus supernum querunt auxilium,  fugatur atque prosternitur. Quibus ductor eques in ueste candida et armis aureis in auxilium mittitur, quia ipsis mundissima Dei et hominum incarnatio ad conterendam uniuersorum hostium contumaciam conceditur; cuius arma aurea, hoc est dicta et exempla, clarissima atque speciosa sunt; nec est potestas in celo, neque in terra, neque subtus terram, que huic possit resistere.

Sed sicut in Daniele prophetica uisione presignatum est , lapis de monte pretiosus [abscissus] siue manibus, comminuit aurum, argentum, es, ferrum, et factus est mons magnus qui implet uniuersam terram, cuius regnum in eternum non dissipabitur, et regnum eius populo alteri non tradetur, comminuet et consumet uniuersa regna Christus,  et stabit in eternum. Suscipient autem regnum sancti Dei altissimi, et obtinebunt illud usque in seculum, sed seculum seculorum.

Anno centesimo quadragesimo octauo, Dioscori mensis die uicesima quarta. Regis epistola ista continebat: Rex Antiochus Lysie fratri salutem. Patre nostro inter deos translato, nos uolentes eos qui sunt in regno nostro sine tumultu agere, et rebus suis adhibere diligentiam, audiuimus Iudeos non consensisse patri meo, etc. Mensis ille, qui apud Grecos dicitur Dioscorus, idem est qui et apud Latinos uocatur Iunius. Huic ergo mensi Geminorum signa ascribuntur. Nam Gemini, id est Castor et Pollux, Grece Dioscori uocantur. Cuius rei testis est urbs Collorum  , que ab Amphio et Circio, Geminorum aurigis fracta, et eorum nomine Dioscori cognominata est. Nam Dioscori plerisque aurige interpretantur; sunt autem Gemini, ut diximus, Castor et Pollux. Quod autem Lysias, timore Iudeorum conductus, Antiocho persuasit cum Iudeis pactum inire, demonstrat hostes Ecclesie uirtute diuina sepe superatos, et licet non uoluntate, tamen necessitate illi cedere, cum id quod uolunt ad effectum perducere non possunt.

Anno centesimo quadragesimo octauo, Pandici mensis septimo, miserunt et Romani epistolam, etc. Mensis Pandicus apud Athenienses ipse est qui apud nos Aprilis nuncupatur et apud Hebreos Nisan, apud quos, iuxta legis preceptum, idem mensis primus  est in mensibus anni. in quo etiam Pascha celebrant.



CAPUT XII. Ioppite dolo occiderunt Iudeos ducentos, et hos uindicauit Iudas. De Arabum uiris deuictis Timotheus a Iuda expugnatur. De sacrificiis pro defunctis, etc.

Ioppite uero tale quoddam flagitium perpetrauerunt: rogauerunt Iudeos cum quibus habitabant ascendere scaphas, quas parauerant, cum uxoribus et filiis, quasi nullis inimicitiis inter eos subiacentibus. Secundum commune itaque decretum ciuitatis, et ipsis acquiescentibus pacisque causa nichil suspectum habentibus, cum in altum processissent submerserunt non minus ducentos, etc. Ioppite uero isti, de quibus narrat Scriptura, habitatores fuerunt oppidi Palestine quod dicitur  Ioppe, et est maritimum in tribu Dan constitutum: et ut de gentilium fabulis aliquid perstringam, ibi usque hodie saxa monstrant precelsa, in littore maris sita, in quibus Andromeda religata, a Perseo quondam fertur liberata fuisse. Secundum autem mysticum sensum, iidem Ioppite qui, habitantes iuxta mare, Iudeis scandalum fecerant, significant hereticos prope fluctus turbulenti seculi habitantes, qui Iudeis, hoc est ueris confessoribus Christi, semper insidiantur, et quoscunque possunt, de eorum numero in erroris sui foueam pertrahere satagunt. Quasi scaphas ergo Ioppite constituunt, in quibus Iudeos, a littore abductos, in profundum demergunt, cum heretici, dogmata iniqua condentes, pulchro sermone ea adornant: quod bene significare potest Ioppitarum  nomen, interpretatur enim pulchritudo; quatenus facilius simplices quosque lingue uolubilitate decipiant, quos cum a stabilitate recte fidei abstrahentes sibi coadunarunt, in perditionis barathrum incautos precipitant. Sed Iudas typicus hoc multum fore non sinit: quin potius homicidas in erroris sui tenebris latitantes reperiens, iuste ultionis excruciat uindicta, eorumque fraudes perpetuo igni debitas manifestans, cum ipsis auctoribus preuaricationis anathematis gladio recte percutit, nec eorum malitie uirus ulterius occultum latere permittit.

Sed cum cognouisset et eos qui erant Iamnie uelle pari modo facere inhabitantibus secum Iudeis, Iamniam et portum cum nauibus succendit, etc. Per Iamniam,  que interpretatur mare, schismaticorum conciliabulum, qui semper in tempestate sunt, intelligi poterit. Schisma ergo, ut quidam uolunt, abscissura est morum uocatum: eodem enim cultu, eodem ritu credit, de cetero, solo congregationis delectatur dissidio: fit autem schisma cum dicunt omnes nos sanctificamus immundos, et his similia. Cognoscit autem Iudas Iamnitas pari modo facere ut Ioppite, mach inari insidias Iudeis secum habitantibus, cum doctores sancti dolum schismaticorum fraudi hereticorum similem comperientes, deceptionem ab eis metuunt fidelium: contra quos bellum mouent, et in tenebris superstitionis eos inuenientes, simul cum machinis eorum per ignem excommunicationis exurunt; ita ut incendium eorum appareat  Ierosolymis, id est, ut eorum erroris manifestetur damnatio omnibus cultoribus uere religionis. Unde et Paulus scribens ad Timotheum insipientium errores manifestando ait:  Hoc autem scitote quod in nouissimis diebus instabunt tempora periculosa, et erunt homines seipsos amantes, cupidi, elati, superbi, blasphemi, parentibus inobedientes, ingrati, scelesti, sine affectione, sine pace, criminatores, incontinentes, immites, sine benignitate et proditores, proterui, tumidi, uoluptatum amatores magis quam Dei; habentes quidem speciem pietatis, uirtutem autem eius abnegantes. Et hos deuita: ex his enim sunt qui penetrant domos, et captiuas ducunt mulierculas oneratas peccatis, que ducuntur uariis desideriis: semper discentes et nunquam ad scientiam ueritatis peruenientes.  Quemadmodum autem Iamnes et Mambres restiterunt Moysi, ita et isti resistunt ueritati: homines corrupti, mente reprobi circa fidem. Sed ultra non proficient: insipientia enim eorum manifestata erit omnibus, sicut et illorum fuit. Similiter et princeps apostolorum, commonens dolum nefandorum hominum precauendum, ad fideles ait . uos ergo, fratres, prescientes custodite, ne insipientium errore traducti excidatis a propria firmitate. Crescite uero in gratia et cognitione Domini nostri. Ipsi gloria et nunc et in die eternitatis. Amen.

Unde cum iam abiissent nouem stadiis, et iter facerent ad Timotheum, etc. Arabes, qui interpretantur humiles siue occidentales, possunt eos significare qui mundanam atque secularem sapientiam diligunt;  que merito humilis et occidentalis dicitur, quia ueram sapientiam, que de celestibus uenit, imitari nescit. Ergo intenti contra Iudam et socios eius, cum quinque millibus uirorum, et equitibus quingentis, confligunt: quia carnis sensibus ac studiis impliciti, omne quod per doctores sanctos eis spiritalis sensus ingeritur, quasi contrarium ac profanum esse uidetur. Unde et rebellare eis contendunt: sed durescente ueritate deuicti, ac constantia sanctorum predicatorum superati, dextras sibi petunt dari; ita ut errores suos derelinquentes catholice fidei uirtutem appetant, seque confessoribus Christi associare desiderent. Quibus spiritalis Iudas, Iudeis eos in multis utiles fieri posse [arbitratus], promittit pacem,  dat dextras et illesos permittit abire: quia sepe tales, qui philosophia mundi imbuti fuerant, cum ad fidem Christi conuertuntur, ad destruendam stultitiam atque errorem gentilium aptiores atque habiliores fiunt; et cum eis uerbum fidei pleniter predicatum fuerit, utraque armatura instructi contra perfidiam fortius pugnant. Hinc Salomon in edificationem [templi] Hyram, regis Tyri, ad cedenda ligna de Libano auxilium petit, quia in hac arte doctiores erant serui Hyram seruis suis; sed non per se soli huic ipsi operi instabant, quando et associati seruis Salomonis solemne ac decenter illud perficiebant; cuius rei causa in promptu est, quia nimirum apostoli certius uerbum Dei [a 1Kb] Euangelii quod a Domino audire nouerunt; sed gentiles ab errore conuersi, atque  ad ueritatem. Euangelii per eosdem apostolos transformati, melius ipsos gentium errores nouerunt: et quo certius nouerunt, eo artificiosius expugnare atque euacuare didicerunt.

Aggressus est autem et ciuitatem quamdam firmam, pontibus et muris circumseptam, que a turbis habitabatur gentium promiscuarum, cui nomen Casphin. Hi uero qui intus erant, confidentes in stabilitate murorum et apparatu alimoniarum, remissius agebant, maledictis lacessentes Iudam, ac blasphemantes, ac loquentes que fas non est. Ciuitas hec sub cuius munitione plurime turbe diuersarum gentium conuenientes habitauerunt, nichil melius quam mundi istius potentatum significare arbitror; cuius sub dominatione diuerse adierunt gentes, ut sub eius defensione corporaliter  tuerentur carnisque sue libitu fruerentur. Huiusmodi ergo conuentus, confisus in stabilitate murorum, maledictis lacessit Iudam, ac blasphemans loquebatur ea que fas non erat: cum diuerse persone hominum, fauentes adulationi principum, eorumque beneficiis gaudentes, contraria fecere sanctis predicatoribus, atque idola colentes, uerba blasphemie contra ipsam Diuinitatem iactauerunt. Iudas ergo, inuocato mundi principe, per ipsius adiutorium cepit ciuitatem: quia sancti doctores partim orationibus, partim et dogmatibus, contra aduersarios suos conflixerunt, donec ipsos Dei uerbo per Domini uoluntatem captauerunt principes. Sicque inenarrabiles cedes conficiebant hominum, non ut interitu eterno funditus perirent, sed ut mundo morientes  Christo felicius uiuerent. Huiusmodi quoque Petro cedes in Actibus apostolorum  iussus est conficere, quando uas illud mysticum quatuor initiis submitti de celo in terram in exstasi conspexerat, in quo erant omnia quadrupedia et serpentia terre, et uolatilia celi, et dictum est ei: Surge, Petre, occide et manduca. Animalia ergo omnes gentes significabant erroribus immundas, sed in nomine sancte Trinitatis sacro baptismate mundandas, que hominis imaginem relinquentes, per imitationem bestiarum et serpentium sumpsere figuras; quas iubet uox illa celestis Petro occidere et manducare, quia illum occidere in gentibus id quod fuerant, et facere eos  id quod ipse erat precipiebat. Qui enim manducat cibum foris positum in suum corpus traiicit; precepit ergo ut nationes per incredulitatem ante fores posite, interfecta preterita uita, societati Ecclesie, quam significat Petrus, inserantur. Iuxta quod de seipso apostolus Paulus ait: Ego enim per legem legi mortuus sum, ut Domino uiuam Christo ; et item: uiuo autem iam non ego, uiuit uero in me Christus .

Nec illud et sine mysterio est quod adiacens stagnum hominum confectorum sanguine confluere uideretur: quia sanguinis effusio cruente uite amissionem significat, quasi sanguis aqua effecta fluere uidetur, cum in baptismatis sacramento, ubi peccato fideles moriuntur, sanguinolenta opera et carnalis  uite sordes ablui cognoscuntur, quando exuitur uetus homo cum actibus suis, et induitur nouus, qui secundum Dominum creatus est in iustitia et sanctitate ueritatis .

Et uenerunt in Characa ad eos qui dicuntur Tubianei, Iudeos: et Timotheum quidem in illis locis non comprehenderunt, nulloque negotio perfecto regressus est, relicto in quodam loco firmissimo presidio, etc. Audiui quondam Hebreum disserentem Tubianeos Iudeos illos nuncupari qui, alienigenis conuocatis, in adiutorium Iude uenerunt, et dictos Tubianeos quasi alienis tubis conductos.

Dositheus autem et Sosipater, qui erant duces cum Machabeo, peremerunt a Timotheo relictos in presidio decem millia uiros. Isti duo duces, hoc est Dositheus  et Sosipater, sanctos predicatores designant, qui, uiri Machabei dispositione, hoc est fortissimi preliatores  contra omnes errores perfidorum belligerare destinantur: qui apte binario numero notantur, quia duorum Testamentorum spiritali scientia satis instructi, prelium Domini rite conficere noscuntur. Hi ergo a Timotheo relictos in presidio decem millia uiros interimunt, cum socios heresiarcharum, ad tuendam nequitiam suam ab ipsis constitutos, legi Dei contraria sentientes, per eiusdem legis auctoritatem atque seueritatem spiritali gladio iuste interficiunt.

Iudas autem uehementer instabat puniens profanos,  et prostrauit ex eis triginta millia uirorum, etc. Queritur quomodo Timotheus hic narretur ob precum suarum humilitatem a Iudeis ducibus uiuus dimissus, eo quod multorum ex Iudeis parentes haberet ac fratres, quos morte eius decipi contingeret, si ipse esset occisus; et paulo ante narratur quod ipse fuisset in Gazare presidio, ubi a militibus peremptus: si enim ibi tunc fuisset occisus, nullo modo hic nunc uiuus esset dimissus; quod haud aliter, ni fallor, potest solui, nisi quod aut ibi per anticipationem dicatur occisus, aut alius ille Timotheus intelligatur qui in Gazare presidio est interfectus, et alius iste qui per Dositheum et Sosipatrum legitur  dimissus. Quod autem Iude duces, considerantes fratrum utilitatem ac suorum redemptionem, Timotheo pepercerunt, ostendit quod aliquando cum errantibus mitius est agendum, non dico ut eorum consentiatur iniquitati, sed pietate paterna consulatur eorum infirmitati, et maxime illis locis ubi fructus aliquis de errantium conuersione speratur, quatenus mansuetudine ecclesiastica prouocentur a diaboli laqueis effugere, et conuenire ad catholicam libertatem. Unde in Africano concilio de Donatistis hereticis constitutum est ut leuius cum eis ageretur, ubi ita scriptum est: Pertractatis et consideratis omnibus que utilitati Ecclesie conuenire uidebantur, annuente atque admonente Spiritu Dei decernimus cum memoratis hominibus, quamuis de  Dominici corporis unitate inquieta dissensione sentientibus, leniter et pacifice agere, ut, quantum in nobis est, omnibus qui in eorum communione et societate heretici sunt per uniuersas prouincias Africanas penitus innotescat quam miserabili errore deuicti sunt, nequando, sicut dicit Apostolus, nobis in mansuetudine corripientibus diuersa sentientes, det illis Deus penitentiam ad cognoscendam ueritatem, et resipiscant a diaboli laqueis, a quo captiui tenentur ad ipsius uoluntatem .

Iudas autem egressus est a Carnion, interfectis uiginti quinque millibus. Post horum fugam et necem mouit exercitum ad Ephron, ciuitatem munitam, in qua multitudo diuersarum gentium habitabat; et robusti iuuenes pro muris consistentes fortiter repugnabant,  etc. Diximus in prioris libri expositione, ubi de Timotheo tractatum est, quod eius exercitus significaret turbam hereticorum; similiter et de Ephron urbis habitatoribus, quod illos figuraliter exprimerent, qui ritum Iudaismi temporibus gratie extenuauerunt, ut fuerunt ipsi Iudei et heretici, qui cum Euangelio legis ceremonias seruare uolebant: quia isti carnaliter sentientes spiritualem scientiam discere uolebant, nec intelligere poterant quod finis legis est Christus ad iustitiam omni credenti , Iudeo scilicet atque gentili. Quinque millia prostrata in bello Ephronitico leguntur, sicut in illo bello quod in carmen [Carnion] confectum est, quia sapientia huius mundi stultitia apud Deum est, et prudentia carnis mors est ; Littera enim  occidit, spiritus autem uiuificat . Unde item per Paulum dicitur: Stultam fecit Deus sapientiam huius mundi . Et iterum, animalis homo non percipit ea que sunt spiritus Dei: stultitia enim est illi, et non potest ea intelligere que spiritaliter examinantur . Hinc Iacobus apostolus, scribens ad dispersos, ait : Quod si zelum amarum habetis et contentiones sint in cordibus uestris, nolite gloriari et mendaces esse aduersus ueritatem: non est enim ista sapientia desursum descendens de Patre summo, sed terrena, animalis et diabolica. Cuius sectatores princeps preliorum [apostolorum] fontes siue aqua et nebulas turbinibus exagitatas appellat, quibus caligo tenebrarum reseruatur: sunt enim uanitates loquentes, pellicientes in desideriis  carnis luxurie eos qui paululum effugiunt, qui in errore conuersantur: libertatem illis promittentes, cum ipsi serui sint corruptionis . Iudas enim cum suis usquequaque hostium turbas strauit et uictoriam habuit, quia doctores sancti ueritatis assertores, et uniuersi erroris expugnatores, diuina ope adiuti, ubique de hostibus suis tropeum uictorie capiunt. Unde dicere cum Paulo possunt: Deo autem gratias qui semper triumphat nos in Christo Iesu, et odorem notitie sue manifestat per nos in omni loco . Esse communiter communis.

Inde ad ciuitatem Scytharum abierunt, que ab Ierosolymis sexcentis stadiis aberat, etc. Scythopolite qui Iudeos benigne tractantes, pro beneficiis suis  apud Iudam gratiam et laudem promeruerunt, significant eos qui doctores sanctos et confessores recte fidei rapiunt [excipiunt], et solatiis corporalibus pro uiribus adiuuant: quorum merces in uacuum non peribit; maxime cum Dominus in Euangelio de talibus ad apostolos dicat: Qui recipit uos me recipit; qui recipit prophetam in nomine prophete mercedem prophete accipiet: et quicunque recipit iustum in nomine iusti, mercedem iusti accipiet; et quicunque dederit potum uni ex minimis istis, et calicem aque frigide tantum in nomine discipuli, amen dico uobis non perdet mercedem suam . Unde Ioannes scribens ad Gaium, in epistola sua ait: Charissime, fideliter facis quidquid operaris in fratres, et hoc in peregrinos, qui testimonium reddiderunt  caritati tue in conspectu Ecclesie: quos benefaciens deduces digne Deo, qui pro nomine eius profecti sunt, nichil accipientes a gentilibus. Nos ergo debemus suscipere huiuscemodi, ut cooperatores simus ueritatis . Sic et Paulus hoc laudauit, scribens ad Corinthios: Obsecro, fratres, nostis domum Stephane, et Fortunati, et Achaici, quoniam sunt primitie Achaie, et in ministerium sanctorum ordinauerunt seipsos: ut et uos subiecti sitis huiusmodi, et omni cooperanti, et laboranti. Gaudeo autem in presentia Stephane, et Fortunati, et Achaici, quoniam id quod uobis deerat, ipsi suppleuerunt: refecerunt enim et meum spiritum, et uestrum. Cognoscite ergo qui huiusmodi sunt .

Et post Pentecosten abierunt contra Gorgiam, prepositum  Idumee. Exiuit autem cum peditibus tribus millibus, et equitibus quadringentis. Quibus congressis contigit paucos ruere Iudeorum. Gorgias, prepositus Idumee, bene potest typum gerere diaboli, qui rubea atque sanguinolenta semper delectatus conuersatione, speciem tamen aliquando uirtutum simulat, licet ipse per uitia sedulo contra uirtutes pugnet. Unde simplices quoslibet de fidelium numero astu deludens interficit: sed tamen uictoria diurna non potitur, quoniam potius per ducatum uiri Iude, militibus ipsius Dominum inuocantibus adiutorem, ac precibus atque hymnis insistentibus, pars aduersa, timore confusa, in fugam uertitur, et triumphi honor ueris Dei cultoribus tribuitur. Unde Petrus, scribens ad credentes, in Epistola sua ait : Humiliamini  igitur sub potenti manu Dei, ut uos exaltet in tempore uisitationis: omnem sollicitudinem uestram proiicientes in eum, quoniam ipsi cura est de uobis. Sobrii estote et uigilate, quia aduersarius uester diabolus tanquam leo rugiens circuit, querens quem deuoret: cui resistite fortes in fide. Hinc et per Iacobum dicitur: Resistite diabolo et fugiet a uobis . Quod uero Dositheus Gorgiam uoluit capere uiuum, sed non poterat quia, humero eius amputato, hostis eius euasit: hoc per figuram ostendit, quia non humana fortitudine, sed ope diuina hostis antiquus uincitur. Nam qui propria uirtute cum Peligranistis [Pelagianistis] confidens, uictoriam adipisci posse sperat de diabolo, is profecto non hostem uincit, sed nec uoluntatis sue statum illesum custodit.

 Et sequenti die uenit cum suis Iudas ut corpora prostratorum tolleret, et cum parentibus poneret in sepulcris paternis. Inuenerunt autem sub tunicis interfectorum de donariis idolorum, que apud Iamniam fuerunt, a quibus lex prohibet Iudeos, etc. Hi qui ab hoste propter idololatriam occultam prostrati sunt, quos melius significant quam eos qui se in secreto cordis per cupiditatem atque auaritiam contaminant. De idolorum donariis sub tunica gestant, qui uirtutum opera causa cupiditatis terrene, seu ambitionis humane laudis, foris agitant, sed sub uelamine pietatis dolum nequitie intus celant; tales merito ab hostibus prosternuntur, quia uirus doli, quod uestra  aspectum hominum latuit, interni iudicis intuitum non fefellit. Quod autem cupiditas atque  auaritia idololatria sunt, ostendit Paulus dicens : Radix omnium malorum est cupiditas; quam quidem appetentes errauerunt a fide, et inseruerunt se doloribus multis. Et iterum : Hoc autem, inquit, scitote intelligentes quod omnis fornicator, aut immundus, aut auarus, quod est idolorum seruitus, non habet hereditatem in regno Christi et Dei: propter hec enim uenit ira Dei in filios dissidentie [uulg. diffidentie]. Contra hoc uitium Saluator humanis mentibus medicari uolens, in Euangelio docet, dicens: Attendite ne iustitiam uestram faciatis coram hominibus, ut uideamini ab eis: alioquin mercedem non habebitis apud Patrem uestrum qui in celis est . Et iterum, uidete, inquit, et cauete ab omni auaritia, quia non in abundantia cuiusquam uita est his que  possidet .

Mysticus Iudas militibus suis propter simulationem casum euenire considerans, non deserit eos, sed paterna pietate consulit, tam precibus pro peccatis eorum interueniendo, quam et uerbo predicationis atque exhortationis errorem illorum corrigendo, quatenus pietatis cultui iterum restituti, cautius deinceps se obseruent, ne simili ruina iterum in deterius cadant, iuxta illud euangelicum: Ecce sanus factus es, noli ultra peccare, ne deterius tibi aliquid contingat .

At uero fortissimus Iudas hortabatur populum conseruare se sine peccato, sub oculis uidentes que facta sunt pro peccatis eorum qui prostrati sunt. Et  facta collatione duodecim millia drachmas argenti misit Hierosolymam, offerri pro peccatis mortuorum sacrificium, etc. Quod uero post exitum uite presentis pro fidelium peccatis exorandum sit, et eleemosynarum opus agendum, quatenus hi pro quorum remedio res agitur a peccatis soluantur, et presens locus ostendit, et in Euangelio Dominus, ubi de Spiritus sancti blasphemia, irremissibile peccatum illud ostendens, ait: Qui dixerit uerbum contra Spiritum sanctum, non remittetur ei, neque in hoc seculo, neque in futuro . Cum enim dixerit unum illud irremissibile peccatum, ostendit alia tam in presenti quam et in futura uita posse remitti. Qualiter autem pro defunctorum salute agendum sit, ostendunt sancti Patres in scriptis suis. Unde placuit  unum de opusculis sancti Augustini huic operi inserendum, lectori mandantes his similia in aliorum Patrum dicta requirenda; refert enim memoratus Pater in opere quod ad Laurentium de Fide, Spe et Charitate conscripsit, ita dicens: Tempus autem quod inter hominis mortem et ultimam resurrectionem interpositum est, animas abditis receptaculis continet, sicut unaqueque digna est uel requie uel erumna, pro eo quod sortita est in carne cum uiueret. Neque negandum est defunctorum animas pietate suorum releuari, cum pro illis sacrificium Mediatoris offertur, uel eleemosyne in Ecclesia fiunt: sed prosunt eis qui, cum uiuerent, hec ut sibi postea possint prodesse meruerunt: est enim quidam uiuendi modus, nec tam bonus, ut non requirat ista  post mortem; nec tam malus, ut non ei prosint ista post mortem. Est uero talis in bono, ut hec non requirat, et est talis rursus in malis, ut nec his ualeat, cum uita transierit, adiuuari. Quocirca hic omne meritum comparatur, quo possit post hanc uitam releuari quispiam uel grauari. Nemo autem putet se quod hic neglexerit, cum obierit, a Domino promereri. Non igitur ista que pro defunctis commendandis frequentat Ecclesia illi apostolice sunt aduersa sententie qua dictum est: Omnes enim astabimus ante tribunal Christi, ut referat unusquisque secundum ea que per corpus gessit, siue bonum siue malum , quia et hoc meritum sibi quisque, cum in corpore uiueret, comparauit, ut ei ista possint prodesse. Non enim omnibus prosunt; et quare  non omnibus prosunt, nisi propter merita uite quam quisque gessit in corpore? Cum ergo sacrificia siue altaris, siue quarumcunque eleemosynarum, pro baptizatis defunctis offeruntur, pro ualde bonis gratiarum actiones sunt; pro non ualde malis propitiationes sunt; pro ualde malis, etiamsi nulla sunt adiumenta mortuorum, qualescunque uiuorum sunt consolationes. Quibus autem prosunt, aut ad hoc prosunt, ut plena fiat remissio, aut ut tolerabilior fiat damnatio.



CAPUT XIII. uenit Antiochus contra Iudeam. Occidit Iudas in castris Antiochi quatuor millia, et maximum elephantorum, et accipit Ptolemaidem, etc.

Sed rex mente effrenatus ueniebat nequiorem se patre suo Iudeis ostensurus. Quibus Iudas cognitis, precepit populo, ut die ac nocte inuocaret Dominum, quod sicut semper et nunc adiuuaret eos, quippe qui lege, et patria, sanctoque templo priuari uererentur; ac populum, qui nuper paululum respirasset, ne sineret blasphemiis rursus nationibus subdi, etc. Historia que bellum Antiochi Eupatoris, et Lysie procuratoris eius contra Iudeos, narrat, in priori libro commemorata simul et iuxta allegoriam explicata est: sed illud consequenter narratur quod in castris regis  interfecta nocte fuissent per Iudeos quatuor millia, et maximus elephantorum cum his qui suppositi erant, in priore narratione manifestius exprimitur, ubi refertur quod Eleazarus filius Saura, Iudeus, uidens unam de bestiis loricatam loricis regis eminentem super ceteras bestias, cum existimaret quod in ea esset rex, irrumpens in legionem subtus pedes elephantis cucurrerit eumque interfecerit; qui cadens super ipsum pondere suo eum oppressit, et mortuus est: cuius significatio spiritalis ibi explanata est, cum iactantia superborum proprio nisu contrita monstratur, dicente Scriptura: Omnis arrogans abominatio est apud Deum ; et item: Ante ruinam exaltatur cor et ante gloriam humiliatur ; et alibi: Deus superbis resistit, humilibus autem  dat gratiam ; et in Euangelio Dominus dixit, Qui se exaltat humiliabitur, et qui se humiliat exaltabitur .

Post hec autem historia explicat qualiter Demetrius, filius Seleuci, in Iudeam ueniens, et regno potitus per Alcimum incitaretur aduersus Iudam et socios eius, ubi ita scriptum est:



CAPUT XIu. Demetrius incitatur contra Iudes, mittens Nicanorem qui cum Simone concertat; sed Iudas effugit manus eius. De Razia et eius constantia.

Alcimus autem quidam, qui summus sacerdos fuerat, sed uoluntarie coinquinatus est temporibus commistionis, considerans nullo modo sibi esse salutem, neque accessum ad altare, uenit ad regem Demetrium, etc.  Quod dicitur regi talos [thallos] simul cum corona aurea, et palmam Alcimus obtulisse, ostendit quod ei regni dignitatem, et uictoriam hostium, simul cum templi cultu, pro indicio munerum suorum portando promisit. Talia enim dicuntur uasa offertoria esse, iuxta modum turrium facta, cum quibus in precipuis festiuitatibus offerebant; quorum similitudo hactenus in quibusdam locis habentur. Assidei autem dicuntur illi esse Iudei qui semper cultui diuino insistebant, ab assiduitate uocati dictique Assidei, quasi assidui; quales Iudas et sui auxiliatores in cultura Dei et obseruatione legis ipsius fuere. Alii uero Assideos a munditia uocatos asserunt, quasi mundos Iudeos, eo quod se ab idololatria et a ritu  gentilium obseruarent. Demetrius autem, audita relatione Alcimi et ceterorum qui inimici erant Iude, et in accusatione fauebant, statim Nicanorem prepositum et elephantorum ducem misit in Iudeam, datis mandatis ut ipsum quidem Iudam caperet, et eos qui cum illo erant dispergeret, et ut constitueret Alcimum maximi templi summum sacerdotem. Qui in Iudeam ueniens, primum pacis se finxit fedus cum Iudeis habere uelle; postea manifestata inimicitia monstrauit se esse hominem nequissimum magis quam fidelem amicum. Sed diuina uirtute prostratus, blasphemie contra Deum prolate et pertinacie sue penas luit; que omnia in prioris libri historia continentur; licet aliqua que ibi propter festinationem narrantis omissa sunt, in huius narratione inserta  reperiantur: allegorie autem sensus iuxta modum ingenioli mei de hac eadem re ibi expositus est, nec iterare opere pretium esse uidetur.

Razias autem quidam de senioribus ab Ierosolymis delatus est Nicanori, uir amator ciuitatis, etc. Hec quidam legentes et inuenientes ibi scriptum quod Razias, propria manu sibi inferens mortem, elegisset nobiliter mori potius quam subditus esse peccatoribus, et contra natales suos indignis iniuriis agi: ne forte simplicioris animi credant, cum necessitas urserit, potius sibi proprio actu aliquo modo inferendam esse mortem quam incidendum uiuum in manus peccatorum, utile fore arbitratus sum ex dictis uenerandi Patris Augustini huic operi nostro aliqua inserere, unde lector sobrius quid sibi de  talibus rebus agendum sit intelligeret; refert autem memoratus Pater in primo suo libro de Ciuitate Dei, ubi utrum alicui liceat seipsum interficere copioso tractatu disputauit ita dicens: Multi se interfecerunt ne in manus hostium peruenirent. Non modo querimus utrum sit factum, sed utrum fuerit faciendum. Sana quippe ratio exemplis anteponenda est cui quidem exempla concordant, sed illa que tanto digniora sunt imitatione, quanto excellentiora pietate. Non fecerunt patriarche, non prophete, non apostoli, quia ipse Dominus Christus, quando eos, si persecutionem paterentur, fugere admonuit de ciuitate in ciuitatem, potuit admonere ut sibi manus inferrent, ne in manus persequentium peruenirent. Porro si hoc ille non iussit aut monuit, ut eo modo sui  ex hac uita migrarent, quibus migrantibus se mansiones eternas preparaturum esse promisit, quelibet exempla opponant gentes que ignorant Deum, manifestum est hoc non licere colentibus unum uerum Deum. Restat ut de homine intelligamus, quod dictum est, Non occides, nec alterum ergo, nec te, neque enim qui se occidit aliud quam hominem occidit. Quasdam uero exceptiones eadem ipsa diuina fecit auctoritas ut non liceat hominem occidi. Sed his exceptis, quos Deus occidi iubet, siue data lege, siue ad personam pro tempore expressa iussione: non autem ipse occidit, qui ministerium debet iubenti sicut adminiculum gladius utenti; sicque nequaquam contra hoc preceptum fecerunt quo dictum est: Non occides.  qui Deo auctore bella gesserunt, aut personam gerentes publice potestatis secundum eius leges, hoc est, iustissime rationis imperium, sceleratos morte punierunt. Et Abraham non solum non est culpatus crudelitatis crimine, uerum et laudatus nomine pietatis, quod uoluit filium nequaquam scelerate, sed obedienter, occidere. Et merito queritur utrum pro Dei iussu sit habendum quod Iephte filiam, que patri occurrit, occidit, cum id se uouisse immolaturum Deo dixerit, quod ei redeunti de prelio uictori primum occurrisset . Nec Samson excusatur aliter, qui semetipsum cum hostibus ruina domus oppressit, nisi quia spiritus latenter hoc iusserat, qui per illum miracula faciebat. His ergo exceptis quos uel lex generaliter iusta, uel ipse fons iustitie  Deus specialiter occidi iubet, quisquis hominem uel seipsum, uel quemlibet occiderit, homicidii crimine innectitur; et quicunque hoc in seipsis perpetrauerunt, animi magnitudine fortasse admirandi, non sapientie sanitate laudandi sunt. Quanquam si rationem diligentius consulas, nec ipsa quidem animi magnitudo recte nominatur, ubi quisque non ualendo tolerare uel queque aspera uel aliena peccata seipsum interemerit. Magis enim mens infirma deprehenditur, que ferre non potest uel duram sui corporis seruitutem, uel stultam uulgi opinionem; maiorque animus dicendus est, qui uitam erumnosam magis potest ferre, quam fugere; et humanum iudicium, maximeque uulgare, quod plerumque caligine erroris inuoluitur, pre conscientie luce ac  puritate contemnere.



CAPUT Xu. Apparet Onias et Ieremias qui tradit Iude gladium aureum a Deo missum. Manibus Iudei pugnabant, cordibus orabant. Caput Nicanori abscinditur, etc.

Erat autem huiusmodi uisus: Oniam, qui fuerat summus sacerdos, uirum bonum et benignum, uerecundum uisu, modestum moribus et eloquio decorum, etc. Si quis autem quesierit utrum hec uisio ad ministerium aliquod referri possit, hoc ni fallor ex eo sentiri potest quod Onias sacerdos sacerdotalem significat ordinem; et Ieremias propheta, qui interpretatur excelsus Domini, ipsum Dominum et caput exprimit prophetarum; de quo Moyses dicit:  Prophetam suscitabit Dominus de fratribus uestris, ipsum tanquam me audietis ; et Isaias:  Quiescite, inquit, ab homine cuius spiritus in naribus eius, quia excelsus reputatus est .

Ipse sacerdotalis ergo ordo per homines qui in templo Dei sub ueteri Testamento diuino officio rite fungebantur, non solum pro populi delictis exorabatur, sed et incarnationem mediatoris nostri futuram demonstrat, cuius ope mundus saluandus erat. De quo Ioannes apostolus in Epistola sua ait: Aduocatum habemus apud Patrem Iesum Christum iustum: et ipse est propitiatio pro peccatis nostris, et non tantum pro peccatis nostris, sed et pro totius mundi .

Hic ergo dedit gladium aureum Iude cum diuinam Scripturam sensu spiritali fulgentem ad munimentum totius Ecclesie defensionemque populi sui concessit  doctoribus, quatenus contra hostes uniuersos armatura uterentur, et hostium prosternerent multitudinem, etc.

Exhortati itaque Iude sermonibus bonis ualde, de quibus extolli posset impetus, etc. Narrat liber Esther quod, Aman suadente, rex Assuerus iussit omnes Iudeos in regno suo interfici, et ad hanc necem conficiendam decreta fuerunt dies triginta mensis duodecimi, qui uocatur Adar, bonaque eorum diriperentur: sed Domini nutu eadem sententia conuersa est in percussores eorum, ita ut memoratus rex, mediante Mardocheo Iudeo, post ueteres scriptiones nouis epistolis missis, mandaret ut Iudei ipso die quo sibi ab hostibus suis occisio preparabatur, hostes ac persecutores suos interficerent.  Quod et fecerunt in decima tertia et decima quarta die mensis; de quo in eadem historia scriptum est ita: Dies decimus tertius mensis Adar unus apud omnes interfectionis fuit, et quarto decimo die cedere desierunt, quem constituerunt esse solemnem, ut in eo deinceps omni tempore uacarent epulis, gaudio atque conuiuiis.

Unde modo scriptum est quod interfecto Nicanore, et manifeste auxilio Dei ostenso, omnes Iudei communi consilio decreuerunt decimam tertiam diem mensis Adar, qui uoce Syriaca pridie Mardochei dies dicitur, omni tempore solemnem habere, et ita he due solemnitates inuicem sibi conueniebant: hoc est ista que in Machabeorum, et illa que in Esther historia legitur, ut in decima tertia die et in decima quarta mensis Adar habite pariter  iungerentur.




uolume back matter






ORDO RERUM QUAE IN HOC TOMO CONTINENTUR.


RABANUS MAURUS, FULDENSIS ABBAS ET MOGUNTINUS ARCHIEPISCOPUS.

    COMMENTARIA IN LIBROS Iu REGUM. Col. 9
    Prefatio. 9
    IN LIBRUM PRIMUM. 11
     CAPUT PRIMUM.---De Elcana et duabus uxoribus eius, hoc est Anna et Phenenna. 11
    CAP. II.---Canticum Anne, quod cantauit post natiuitatem Samuelis. 16
    CAP. III.---De ministerio Samuelis in templo, et de excessu filiorum Heli sacerdotis. Quod increbatur Heli  per uirum Dei pro scelere filiorum suorum quos non rite pater corripuit. 25
    CAP. Iu.---De mutatione sacerdotis ueteris legis. Prelium Philisthiim contra Isrel in quo arca Dei capta est et duo filii Heli occisi, et populus Isreliticus fugatus et Heli defunctus. 26
    CAP. u.---De eo quod Philisthiim imposuerunt arcam Dei contra simulacrum Dagon, propter quod percussit Dominus omnes Philistheos in posterioribus ob insultationem.
    27
    CAP. uI.---Quod Philisthei facientes plaustrum nouum uaccis fetis trahentibus remiserunt arcam Bethsames, et de eius rei mystica significatione. 28
    CAP. uII.---De eo quod Samuel allocutus est Isrelem ut relinqueret Baalim et Astaroth, et seruirent Domino, et quod illo orante liberati sunt Isrelite a Philistheis nec ultra preualuerunt illis in diebus Samuelis. 32
    CAP. uIII.---Quod Samuel duos filios suos iudices Isreli constituit, qui excesserunt; quapropter petierunt regem, ipseque Saul requirens asinas ad prophetam peruenit, a quo in regem unctus est. 35
    CAP. IX.---Sequitur ut supra. 36
    CAP. X.---Sequitur ut supra. 37
    CAP. XI.---Bellum Naas Ammonite aduersum Iabes Galaad, quem Saul cum Isrelitis pugnans prostrauit. 38
    CAP. XII.---Sequitur ut supra. 39
    CAP. XIII.---De eo quod Saul rex constitutus exercitum suum ordinauit, et quod ipse Saul in offerendo holocaustum offendit Dominum, et quod Philisthei prohibuerunt arma fabricari in omni terra Isrel. 40
    CAP. XIu.---Quod Saul dimicaturus aduersus Philisthiim uniuerso exercitui indixit ieiunium, quod Ionathas ignorans per gustationem mellis fregit, et ob hoc uix precibus populi a nece liberatus est. 42
    CAP. Xu.---De bello quod Saul precepto Domini contra Amalec gessit, ubi Dominum offendit per inobedientiam, eo quod non disperdidit totum Amalec cum omni substantia propter cupiditatem; unde Dominus eum exprobrauit et per prophetam increpauit. 44
    CAP. XuI.---Quod Saule reprobato, electus est per Samuelem Dauid in regem, et quod ipse Dauid coram Saule furente cithara canebat. 49
    CAP. XuII.---De pugna Dauid contra Goliath Philistheum, quem iactu lapidis ipse occidit. 51
    CAP. XuIII.---De pacto Ionathe cum Dauid et desponsatione Michol filie Saul. 54
    CAP. XIX.---Quod Saul Dauid psallentem cithara uoluit lancea configere. De illusione Saul, quomodo per statuam in lecto positam et pellem pilosam caprarum illusus est, cum querebat Dauid occidere. 55
    CAP. XX.---De eo quod Saul misit nuntios ad querendum Dauid, qui uenientes ad cuneum prophetarum et ipsi prophetabant, nec non et Saul postea illuc ueniens tota die nudus prophetauit. De uerbis Ionathe ad Dauid et de signo sagitte quod dedit ad ipsum Dauid. 57
    CAP. XXI.---De eo quod fugit Dauid ad sacerdotem Abimelech, a quo pastus est, propter quod ipse sacerdos a Saule interfectus est et turba sacerdotum cum eo. De fuga Dauid ad Achid regem Geth. 58
    CAP. XXII.---De eo quod Dauid fugit in speluncam Odollam, ubi eum fratres eius et omnis doarus patris eius uisitauerunt, et alii plurimi ad eum conuenerunt. 60
    CAP. XXIII.---Quod Dauid in deserto Ziph in silua latuit, quem Ziphei prodiderunt Saul. 61
    CAP. XXIu.---Quod Dauid in eremo Engaddi in spelunca latitans, oram chlamydis Saul latenter abscidit, qui ingressus est in eamdem speluncam ut purgaret uentrem. 62
    CAP. XXu.---De morte Samuelis et de historia Nabal et Abigail uxoris eius, quomodo egerunt cum Dauid. 63
    CAP. XXuI.---Quod Dauid fugiens a facie Saulis, cum eum dormientem reperisset, non occidit, sed solam lanceam et scyphum aque abstulit. 66
    CAP. XXuII.---Sequitur de gestis Dauid. 66
    CAP. XXuIII.---Iterum de morte Samuelis. 66
    CAP. XXIX.---De pythonissa que ob rogatum Saulis Samuelem suscitauit, qui ei de uicina morte intimauit. 66
    CAP. XXX.---Quod Dauid Amalecitas superauit et predam quam abstulerant in Sicelech eripuit. 69
    CAP. XXXI.---Pugna Philisthiim contra Ierusalem, et de morte Saulis et filiorum eius. 70
    IN LIBRUM SECUNDUM. 71
    CAPUT PRIMUM.---Quod Dauid nuntium sceleris Amalecitem iussit ante se percuti pro morte Saulis. De luctu Dauid quo plangebat interfectos Saul et Ionathan, et quod precepit filios Iuda doceri arcum. 71
    CAP. II.---Quod Dauid in regem unctus super domum Iuda uiris Iabes Galaad per nuntios gratias referebat pro  sepultura Saul et filiorum eius. De eo quod Abner, filius Ner, Isboseth, filium Saul, regem constituit super Isrel Dauid regnante in Hebron super solam tribum Iuda. De eo quod Abner et pueri Isboseth contra Ioab et pueros Dauid in Gabaon certauerunt, et de interfectione Asel fratris Abner. 74
    CAP. III.---Longa concertatio inter domum Dauid et Saul, sed et nomina sex filiorum Dauid, qui nati sunt ei in Hebron. Quod Abner exhortatus est populum ut, relicto Isboseth filio Saul, se transferret ad Dauid, quem Ioab dolo interfecit, et ob hoc a Dauid maledictionis sententia per prophetiam percutitur. 77
    CAP. Iu.---Quod Rechab et Banaias Isboseth, filium Saul, interfecerunt. 79
    CAP. u.---Quod uniuerse tribus Isrel et senes de Isrel uenerunt ad Dauid in Hebron, qui triginta annorum regnare incipiens quadraginta annos regnando compleuit. De eo quod Dauid contra Iebuseum dimicans cepit arcem ciuitatis, quam appellauit ciuitatem Dauid. De uxoribus et concubinis Dauid, quas habuit in Ierusalem, et filiis, et filiabus eius. De pugna Dauid contra Philistheos. 80
    CAP. uI.---De eo quod Dauid arcam adducens, ob casum contrarium, id est percussionem Oze Leuite, diuertit eam ad domum Obededom, indeque eam transtulit in domum suam. Cumque complesset offerens holocausta et pacifica, partitus est cibum uniuerse multitudini Isrel. Quod Dauid saltans coram arca Domini a Michol filia Saul irrisus est. 83
    CAP. uII.---Quod Dauid Deo domum edificare uolens a propheta Nathan Domini sermone prohibitus est, eo quod filius eius hoc completurus esset, Dei prouidentia disponente. 88
    CAP. uIII.---De pugna Dauid contra Philistheos, et quod Moabitas percutiens mensus est funiculo, cequans terre. Nec non quod Syros percussit in ualle Salinarum, et de filiis Dauid sacerdotibus. 93
    CAP. IX.---Quantum pietatis exhibuerit Dauid Miphiboseth, filio Ionathe claudo. 95
    CAP. X.---De pugna Dauid contra Ammon regem filium Ammon, eo quod dehonestauisset nuntios Dauid missos ad se. 96
    CAP. XI.---De delicto Dauid quod commiserat in Bethsabee uxore Urie Ethei. 98
    CAP. XII.---Consilium Ioab ducis dicentis ad Dauid: Adesto uictorie belli, ne postmodum ascribatur uictoria mihi, sed potius tibi. Quod Dauid perficiens, Ammonitas contriuit, ac super eos ferrata carpenta circumegit. 101
    CAP. XIII.---Incestus Ammon quem cum sorore sua Thamar commisit, quem Absalom frater eius ob hoc occidit. 103
    CAP. XIu.---Quod Ioab per Thecuitem mulierem regem cum Absalom pacificare studuit. 104
    CAP. Xu.---De coniuratione Absalom contra Dauid. 105
    CAP. XuI.---Sequitur de conspiratione Absalom. 106
    CAP. XuII.---Sequitur ut supra. 106
    CAP. XuIII.---De pugna seruorum Dauid contra Isrel et nece Absalom quem mortuum plangebat Dauid. 109
    CAP. XIX.---De aduentu Miphiboseth in occursum regis, et de reditu totius Isrel ad Dauid, et conspiratione Seba filii Bochri contra Dauid. 110
    CAP. XX.---De eo quod Ioab Amasam dolo interfecit. 112
    CAP. XXI.---Da fame trium annorum que contigerat in Isrel ob interfectionem Gabaonitarum, quos Saul quasi zelo interfecit, in cuius recompensatione stirps deleta est Bella quatuor Dauid contra Philistheos, ubi reperti sunt uiri statura proceri, in quibus unus eorum senos digitos habuit in manibus, siue in pedibus. 112
    CAP. XXII.---Canticum Dauid, quod cantauit Domino in die qua liberauit eum de manu omnium inimicorum eius et de manu Saul. 114
    CAP. XXIII.---De catalogo uirorum fortium Dauid, et de insignibus actibus eorum. 115
    CAP. XXIu.---De offensa Dauid qua offendit Dominum in dinumeratione Isrel, et de plaga ob hoc in Isrel directa. Quod Dauid placabat Dominum offerendo holocausta in area Areuna Iebusei. 120
    IN LIBRUM TERTIUM. 123
    CAPUT PRIMUM.---De senectute Dauid et frigiditate, quem calefaciebat Abisag Sunamitis. 123
    CAP. II.---De Adonia, qui regnare appetebat pro Dauid patre suo, qui et Abisag Sunamitem expetebat sibi fieri uxorem; quodque Dauid Salomoni in mandatis dat de aduersariis suis. 125
    CAP. III.---Iudicium Salomonis de mulieribus que de infantibus disceptabunt. 126
     CAP. Iu.---De potestate Salomonis qua imperabat uniuersis, et de sapientia eius, de diuitiis atque deliciis, et de pace quam habebat in regno suo. Quod Salomon tria millia parabolarum locutus est, et quod fuerint carmina eius quinque millia; quodque ipse disseruit de iumentis, uolucribus, reptilibus et piscibus. De edificio domus Dei, et quod edificatio tabernaculi unam eamdemque Christi Ecclesiam designet. 130
    CAP. u.---Quomodo Hiram rex Salomonem in opere templi iuuerit; quot operarios Salomon in opere templi habuerit, et de quali lapide templum sit factum. 134
    CAP. uI.---Quando uel ubi edificatum sit templum; cuius mensure sit factum, quot annis sit edificatum. 140
    CAP. uII.---De columnis ereis, etc.: quod in regione Iordanis facta sunt uasa domus Domini; de cardinibus ostiorum in perfectione operis domus Domini. 166
    CAP. uIII.---Quod illata arca Domini in oraculum templi in sanctum sanctorum, uectes eius ultra non apparebant extrinsecus sicut prius apparere consueuerant. De eo quod nebula impleuerit domum Domini, et non poterant sacerdotes stare et ministrare propter nebulam; et de dedicatione templi per Salomonem et populum Isrel. 184
    CAP. IX.---Quod Salomon post edificationem templi et domus regis edificauit urbes plurimas, et uicos ad se pertinentes muniuit muris; et de eo quod tribus uicibus per annos singulos offer bat holocausta, et quod classem instituit ad ducendum aurum de Ophir. 190
    CAP. X.---De regina Saba, que uenit audire sapientiam Salomonis; quod fecit Salomon de lignis thyinis fulcra domus Domini, etc; et quod magnificatus est super omnes reges terre diuitiis et sapientia. 192
    CAP. XI.---De alienigenis mulieribus quas amauit Salomon. 198
    CAP. XII.---De diuisione decem tribuum a domo Dauid propter peccatum Salomonis, et quod Roboam, derelicto seniorum consilio, iuuenum obediuit persuasioni. 199
    CAP. XIII.---De propheta qui Ieroboam increpauerat, et seductus a pseudopropheta contra preceptum Domini comedit, et ob hoc a leone in uia occisus est. 200
    CAP. XIu.---De Sesac rege Aegypti, quomodo propter peccata Roboam spoliauerit Ierusalem, sublatis thesauris domus Domini et thesauris regis, scutis quoque aureis que fecerat Salomon, pro quibus fecit rex Roboam scuta erea, et tradidit ea in manu ducum scutariorum, quodque bellum fuit semper inter Roboam et Ieroboam, et inter Asa regem Iuda et Baasa regem Isrel, cunctis diebus eorum. 201
    CAP. Xu.---Quod sermo Domini factus est ad Iehu, filium Anani, contra Baasa, regem Isrel, predicens penas ei futuras, eo quod peccare fecerat Isrel, et de Amri rege Isrel, quomodo emerit montem Samarie. De temporibus Achab, et quomodo Achiel de Bethel edificauit Iericho, in Abiran primogenito suo fundans eam, et in Segub nouissimo suo ponens portas eius. 203
    CAP. XuI.---De Elia Thesbite; quomodo absconsum in torrente Carith pascebant eum corui, deferentes ei panem et carnes mane, similiter panem et carnes uespere. 205
    CAP. XuII.---De Sareptana uidua que pascebat prophetam, cuius farine et oleo ob hoc benedixit Dominus; et de filio mulieris matrisfamilie quem suscitauit Elias. 206
    CAP. XuIII.---De disceptatione Elie contra prophetas Achab, et quomodo immolando ostenderit Deum uerum esse Deum Isrel, idola autem falsos deos quos colebat Achab. Et de pluuia quam impetrauit Elias. 208
    CAP. XIX.---De fuga Elie qua fugiebat Iezabel, et quomodo sedens in umbra iuniperi petiuit anime sue ut moreretur, quem angelus Domini subcinericio pane et aqua ibi pascebat. Quomodo Elias in monte Horeb in spelunca latitans multimoda locutione Domini ibi consolatus est, cui et delegat Dominus ungere reges et Eliseum prophetam pro se, et dat eis potestatem percutiendi gladio. 210
    CAP. XX.---Bellum Benadad, regis Syrie, contra Achab regem Isrel, cum apparuit propheta confortans eum, et data est ei uictoria per pueros principum prouinciarum. De eo quod Benadad, rex Syrie, semel uictus, instaurat prelium iterum contra Isrel: sed similiter ab eo superatur; qui confugiens ad clementiam regis Isrel sine iussu Domini federatus est cum eo, ob quod per prophetam a Domino missum corripitur. 214
    CAP. XXI.---De eo quod Achab rex concupiuerat uineam Naboth Iezrahelite, quam, illo occiso per Iezabelis consilium, sibi usurpauerat, et ob hoc per Eliam prophetam corripitur. 217
     CAP. XXII.---De uisione Michee prophete, qui Achab, regis Isrel, predicit necem. 219
    IN LIBRUM QUARTUM. 221
    CAPUT PRIMUM.---De Ochozia rege, qui cecidit per cancellos domus sue, et pro hac infirmitate misit ad consulendum idolum Accaron; unde iratus Dominus per prophetam condigna ei respondit. 221
    CAP. II.---De raptu Elie per turbinem in celum, et de postulatione Elisei qua postulauit duplicem spiritum Elie in se fieri. Miraculum Elisei in Iericho, ubi inuocauit Dominum et conuertit aquas in dulcedinem; et de pueris qui Eliseo conuiciabantur, et propterea a duobus ursis lacerati sunt. 222
    CAP. III.---De bello trium regum, id est, Iude et Isrel atque Edom, contra regem Moab, et de uictoria collata eis a Domino. 223
    CAP. Iu.---De eo quod Eliseus mulierem in benedictione olei et creditore liberauit, nec non et de muliere Sunamitide cuius filium Eliseus resuscitauit; de pulmento amaro quod Eliseus per immissionem farine indulcauit, deque oblatione uiri uenientis ad Eliseum. 228
    CAP. u.---De Naaman Syro, cuius lepram curauit Eliseus in nomine Domini. 231
    CAP. uI.---De filiis prophetarum conquerentibus pro angustia loci, et de reuocatione ferri ab aqua per Eliseum. 233
    CAP. uII.---De eo quod rex Syrie insidiabatur Eliseo.235
    CAP. uIII.---De fame facta in Samaria propter obsessionem Benadad regis Syrie, et de liberatione mirabili Isrelitarum per gratiam Domini. 236
    CAP. IX.---De unctione Iehu in regem. 238
    CAP. X.---De tyrannide Athalie matris Ochozie regis. 238
    CAP. XI.---De Ioiada pontifice; quomodo Ioas filium Ochozie regem constituit. 239
    CAP. XII.---De studio Ioiade pontificis in restauratione templi. 241
    CAP. XIII.---De egrotatione Elisei, in qua predixit regi Ioas, Domino iubente, gentem Syrie percutiendam. Obitus Elisei hominis Dei, cuius funus corpus alicuius mortuum cum tetigisset, statim reuixit. 243
    CAP. XIu.---De Amasia rege Iuda, qui percussit Edom in ualle Salinarum. 245
    CAP. Xu.---De Azaria rege Iuda, qui alio nomine Ozias est appellatus, nec non et de Ieroboam rege Isrel. 246
    CAP. XuI.---De Achab rege Iuda, ob cuius peccata, Rasin rex Syrie, et Phacee filius Romelie, rex Isrel, ascenderunt in Ierusalem ad preliandum. 247
    CAP. XuII.---De translatione decem tribuum que regnabant in Samaria, in Assyrios per Salmanasar regem Assyriorum, in quibus locis itidem ipse rex alios colonos adductos substituit qui deos proprios quos in terra sua coluerunt, ibi colebant, et nichilominus Deum Isrel. 250
    CAP. XuIII.---De Ezechia rege, cuius temporibus rex Assyriorum Sennacherib misit nuntios in Ierusalem cum manu ualida ut blasphemarent Deum uiuentem. 251
    CAP. XIX.---Oratio Ezechie in templo Domini contra uerba regis Assyriorum. De eo quod angelus Domini octoginta qumque millia percussit in castris Assyriorum, et de interitu Sennacherib regis Assyriorum. 255
    CAP. XX.---De egrotatione Ezechie et de sermone Domini ad eum prolato per Isaiam prophetam. De signo quod postulauit Ezechias in reductione cursus solaris. De nuntiis Berodah regis Babyloniorum ad Ezechiam missis, et sermone Domini quem Isaias pro ipsis nuntiis Ezechie retulit. 259
    CAP. XXI.---De Manasse filio Ezechie, quando post peccatum penitentiam gessit, et ob hoc de carcere meruit liberari. 266
    CAP. XXII.---De Iosia rege, qui terram omnem Iuda ab idolorum spurcitia emundauit. 266
    CAP. XXIII.---Quod Iosias contaminauit Thopheth, quod est in conualle filii Ennon, abstulit equos quos dederant reges Iuda Soli in introitu templi Domini, excelsa polluit, et sepulcra mortuorum effodiens combussit. De Phase celeberrimo quod fecit Iosias in octauo decimo anno regni sui Domino. De morte Iosie et substitutione Achaz filii eius in regno Iude, post quem Ioachim regnauit in loco fratris captiuati. De Ioachim rege, qui et Iechonias alio nomine est appellatus. 268
    CAP. XXIu.---Quod regem Ioachim cum matre et uxoribus, cum eunuchis ac cetera turba, et parte uasorum Dei, Nabuchodonosor transtulit Babylonem. De Sedechia rege, qui ob scelerum magnitudinem traditus est cum filiis et omni populo. 271
    CAP. XXu.---De Nabuzardan principe exercitus regis  Babylonis, qui terram Iudeorum deuastauit, ciuitates destruxit, templum concremauit et domos regias incendio consumpsit, et omnem predam in Babylonem secum transtulit.274
    COMMENTARIA IN LIBROS II PARALIPOMENON. 279
    Prologus Rabani ad Ludouicum imperatorem. 279
    LIBER PRIMUS. 281
    CAPUT PRIMUM.---Catalogus generationum ab Adam usque ad Abraham, item ab Abraham usque ad Isrel. 281
    CAP. II.---De generatione duodecim patriarcharum ab Isrel patre eorum. De genealogia Iude patriarche per diuersos filios producte. 288
    CAP. III.---De Dauid rege et sua progenie per regum successiones usque ad transmigrationem Babylonis et ultra. 296
    CAP. Iu.---Item enumeratio filiorum Iuda et qui ex filiis eius nati sunt; et de Iabes qui fuit inclytus pre fratribus suis. De Caleb et filiis eius Macir et uiris Recha. De filiis Cenez, et his qui ex eo nati sunt. De Sela filio Iude, et de cognatione domus operantium byssum; et de figulis qui habitauerunt in plantationibus et sedibus regis. De filiis Simeon et his que per eos facta sunt; et de filiis Gad. 302
    CAP. u.---De filiis Ruben et actibus eorum. 309
    CAP. uI.---De filiis Leui et cantoribus quos constituit Dauid ut cantarent coram arca Domini. De Aaron et filiis eius. 311
    CAP. uII.---De Beniamitis. 313
    CAP. uIII.---Rursus de Beniamitis; de generatione Saul regis, qui ex ea tribu ortus est. 314
    CAP. IX.---Qui primi filiorum Isrel habitauerint in Ierusalem, et officia sacerdotum et Leuitarum; generationes quoque Saul ac filiorum eius repetuntur. 315
    CAP. X.---De pugna Philisthiim contra Isrel, et nece Saul regis et filiorum eius. 320
    CAP. XI.---De expugnatione Iebuseorum per Dauid, qui habitant in Iebus, hoc est Ierusalem. 326
    CAP. XII.---De aduentu filiorum Isrel ad Dauid in Hebron ut constituerent eum regem super Isrel. Catalogus uirorum fortium Dauid, qui adiuuerunt eum, ut rex fieret super omnem Isrel. De aduentu filiorum Gad et filiorum Beniamin et Iuda et Dauid. De his qui transfugerunt ad eum de Manasse, cum esset Dauid in Siceleg, et de Ioiada principe stirpis Aaron, et de filiis Issachar, qui presidium offerebant Dauid. 332
    CAP. XIII.---De eo quod Dauid iniit consilium cum tribunis et centurionibus et uniuersis principibus, ut congregata multitudine sacerdotum et Leuitarum, reducerent arcam Domini ad se de domo Abinadab. De Oza Leuita, qui minabat plaustrum, et tendens manum suam, ut sustentaret arcam, ne forte rueret, ob temeritatem tactus percussus est a Domino. Hoc Dauid uidens obstupuit, et auertit arcam in domum Obededom Gethei, ubi mansit tribus mensibus. 337
    CAP. XIu.---De hoc quod, confirmato regno super Isrel, Dauid duxit alias uxores in Ierusalem, que genuerunt et filios et filias. De eo quod Dauid Philistheos percussit in Baalpharasim, quos alia uictoria percussit in Gabaon usque Gazera. 342
    CAP. Xu.---De eo quod Dauid constituit cantores qui cantabant in organis musicorum coram arca Domini, hoc est Heman, Asaph, Ethan, et ceteros qui cum eis erant. 344
    LIBER SECUNDUS. 349
    CAP. XuI.---De eo quod cum Dauid adduxisset arcam Domini in iubilo in tabernaculum quod tetenderat ei, obtulerunt holocausta sacerdotes et pacifica coram Domino, benedixitque Dauid populo in nomine Domini, et diuisit uniuersis per singulos, a uiro usque ad mulierem, tortam panis et partem asse carnis bubale et frixam oleo similam. De leuitis quos constituit Dauid, ut ministrarent coram arca Domini et de Asaph et fratribus eius. De cantico quod composuit Dauid ad laudandum Dominum De eo quod reuersus est Dauid ut benediceret domui sue. 349
    CAP. XuII.---De uerbis que locutus est Dauid ad Nathan prophetam de edificatione templi, et responso Domini per eumdem prophetam ad Dauid. De confessione qua laudauit Dauid Dominum pro uniuersis beneficiis sibi ab ipso collatis. 363
    CAP. XuIII.---De eo quod Dauid percusserit Philisthiim et humiliauerit eos, et Moabitas et Adarezer regem Soba, et Syrum Damascenum: a quibus translata uasa aurea, argentea et enea consecrauit rex Dauid Domino. Quod Abisai percussit Edom in ualle Salinarum et constituit in Edom presidium, ut seruiret Idumea Dauid. De regno  Dauid super Isrel et principibus suis, quos prefecit populo.
    367
    CAP. XIX.---De Hanon filio Naas regis Ammonitarum, qui Dauid nuntios ad se dimissos confudit, et bello ob hoc contra eum facto. 371
    CAP. XX.---De eo quod Ioab percussit Rabba et destruxit eam; cuius triumphum ascripsit ille nomini Dauid. De bellis Dauid diuersis, que confecit contra Philistheos, ubi et gigantes quosdam interfecit. 372
    CAP. XXI.---De eo quod Dauid Isrelitas numerare iubens offendit Dominum, ob quod missa est plaga grauissime mortalitatis in Isrel. Quod Dauid, uiso angelo Domini, qui interfecit populum, fecit altare Domino in area Ornan Iebusei, et obtulit tibi holocausta et pacifica, inuocauitque Dominum, et exaudiuit eum. 375
    CAP. XXII.---De eo quod Dauid decreuit ibidem edificare templum Domino, quod et factum est per Salomonem filium suum, cui dedit sumptus et impensas plurimas. Ubi Dauid Salomoni precepit de constructione templi Domini, et ei assignauit uaria instrumenta in auro, et argento, et ere, et ferro, in lignis et lapidibus, que ipse ad hoc coagregauerat, et plurimos artifices atque cementarios ad opus templi. 380
    CAP. XXIII.---De eo quod Dauid constituit Salomonem filium suum regem super Isrel, et congregauit omnes principes Isrel, et sacerdotes atque Leuitas, quorum officia per singula ministeria ipse disposuit. 387
    CAP. XXIu.---De uiginti quatuor fortibus, quibus Dauid filios Eleazar, et filios Ithamar distinxit ad seruiendum Deo in templo Domini per uices suas. 391
    CAP. XXu.---De eo quod Dauid et magistratus exercitus segregauerunt in ministerium Domini filios Asaph et Heman et Idithun, qui cantarent in citharis et psalteriis et cymbalis coram arca Domini. 395
    CAP. XXuI.---De ianitoribus et principibus custodiarum Domini; qui omnes fortes diuisi uicibus ministeria sua explebant, et thesauros domus Domini prouidebant. 396
    CAP. XXuII.---De diuersis principibus qui preerant Isrelitis iuxta dispositionem Dauid. De his qui preerant substantie Dauid, hoc est in urbibus, in uillis, in agris et uineis et oliuetis et pecudibus. De consiliariis Dauid, et his qui fuerunt cum filiis regis. 402
    CAP. XXuIII.---uerba nouissima Dauid, quibus commonuit Salomonem filium suum et uniuersum Isrel de edificatione templi, et cultura Dei. 407
    CAP. XXIX.---De benedictione Dauid, qua benedixit Dominum cum omni Isrel, immolans uictimas Domino, et offerens holocausta: ubi unxerunt Salomonem, filium Dauid, secundo in principem Domino, et Sadoc in pontificem. De eo quod Salomon sedit super solium Dauid, et paruit illi omnis Isrel, cui dedit Deus gloriam regni, qualem nullus habuit ante eum rex in Isrel. 412
    LIBER TERTIUS. 413
    CAPUT PRIMUM.---De principio regni Salomonis: quomodo ipse obtulit mille hostias in excelso Gabaon, ubi tunc erat tabernaculum federis Domini. De eo quod congregauit Salomon sibi currus et equites atque quadrigas ex diuersis prouinciis. 413
    CAP. II.---De eo quod Salomon elegit operarios domus Dei, et misit ad Hiram regem Tyri, postulans ab eo auxilium, cui ille postulata uoluntarie concessit. De numero proselytorum qui ad opera domus Dei ordinabantur. 417
    CAP. III.---De edificio domus Dei, et longitudine ac latitudine atque altitudine. Quod domum maiorem texit tabulis ligneis, et desuper laminis aureis adornauit, sculpsitque illam uariis picturis. De pauimento domus Dei, quod marmore pretiosissimo strauit. De sancto sanctorum et factura cherubim in illo. De uelo quod oppansum erat coram arca Domini, et sancta sanctorum a sanctuario diuidebat. De duabus columnis ex eis quas finxit Salomon, et posuit in uestibulo templi. 423
    CAP. Iu.---De altare holocausti; de mari eneo, et bubus super quos ipsum positum erat; de decem conchis in quibus lauande erant hostie; de decem candelabris aureis et decem mensis; de atriis domus Domini et distinctione eorum; de diuersis uasis que finxit Hiram Salomoni in regione Iordanis, fundens ea in argilosa terra. De altari aureo, hoc est thymiamatis, et mensa propositionis, atque candelabro cum lucernis suis, et ceteris uasis ministerialibus De hostiis templi interioribus et exterioribus. 438
    CAP. u.---De eo quod intulit Salomon omnia que uouerat Dauid pater suus, aurum et argentum, et uniuersa uasa simul cum arca Domini, et paratura tabernaculi in templum Domini. Quod sacerdotibus collocantibus arcam in sanctis sanctorum, Leuite cymbalis et psalteriis et citharis laudes Deo canebant, quando nebula impleuit domum Domini. 458
     CAP. uI.---De basi enea, super quam stetit Salomon, quando dedicauit templum Domini. De solemnitate dedicationis templi in mense festiua, et maxima celebratione ipsius festiuitatis. 463
    CAP. uII.---Quod expletis annis uiginti, primus domum Domini, et domum suam et ciuitates plurimas construxit, et alienigenas subiugauit, et fecit eos tributarios. 463
    CAP. uIII.---De principibus exercitus Salomonis, et Leuitis atque sacerdotibus ab eo ordinatis in ministerium Domini. Ubi Salomon naues transmisit in Ophir, ut inde aurum sibi deportarent; et de regina Saba. Quod serui Hiram cum seruis Salomonis attulerunt aurum ex Ophir, et ligna thyma, et gemmas pretiosissimas. 467
    CAP. IX.---De ducentis hastis, et trecentis scutis aureis, et solio eburneo, quod mirifice fecerat Salomon. De magnificentia Salomonis, et diuitiis eius, atque potestate et fine Salomonis. 472
    LIBER QUARTUS. 483
    CAP. X.---De regno Roboam et Ieroboam. 483
    CAP. XII.---Quomodo Roboam Sesach rex Aegypti Hierosolymam ueniens, coangustauit, auferens thesauros domus Domini et domus regis 484
    CAP. XIII.---De regno Abie filii Roboam. 486
    CAP. XIu.---De Asa rege Ierusalem. 487
    CAP. XuI.---Sequitur de Asa. 487
    CAP. XuII.---De Iosaphat rege Iuda, et bonis actibus, et prouisione imperii. 488
    CAP. XuIII.---Sequitur de Iosephat. 489
    CAP. XX.---Sequitur de Iosaphat. 492
    CAP. XXI.---De Ioram filio Iosaphat, et fine pessimo uite eius. 494
    CAP. XXII.---De Ochozia filio Ioram et nefandis actibus eius. De Ioas rege Iuda et Ierusalem, quem Ioiada pontifex reseruauit. De nece quam exercuerat Athalia; constituit se reginam super duas tribus. 497
    CAP. XXIII.---Sequitur de supra. 498
    CAP. XXIu.---De eo quod Ioas precepit sacerdotibus instaurare sarta tecta domus Domini, et culturam renouauit templi. De fine Ioiade pontificis: et interfectione Zacarie, filii eius, quem Ioas rex inter templum et altare occidere iussit. De obitu Ioas. 500
    CAP. XXu.---De regno Amasie, filii Ioas, in Ierusalem. 506
    CAP. XXuI.---De Ozia rege, et temeritate eius, qua sacrificare uoluit in templo: unde pro uindicta lepra in eum missa est. 509
    CAP. XXuII.---De Ioatham rege, et bonis actibus eius. 513
    CAP. XXuIII.---De Achaz rege, et actibus illius nefandis. 514
    CAP. XXX.---De Ezechia rege Iuda, et bonis operibus, quibus cultum diuinum celeberrime exhibuit. 517
    CAP. XXXI.---Sequitur de Ezechia. 518
    CAP. XXXII.---De Sennacherib rege, qualia comminatus est facere contra Ierusalem et templum Domini, contra quem uindicta a Domino prolata est. De egritudine Ezechie, et sanitate ipsius. De legatione Assyriorum ad Ezechiam pro portento, quod acciderat; et de obitu ipsius Ezechie. 518
    CAP. XXXIII.---De Manasse filio eius et Ammon eius sobole. 525
    CAP. XXXu.---De Iosia rege et bonis actibus illius, quem Nechao rex Aegypti in prelio interfecit. 527
    CAP. XXXuI.---De Ioachaz et Ioakim filiis Iosie, et obitu illorum. De eo quod Ioachin regem Nabuchodonosor, rex Babylonis, ducit in captiuitatem, et matrem eius ac seruos. De Sedecia rege, et excidio urbis Hierusalem. 530
    EXPOSITIO IN LIBRUM IUDITH 539
    Epistola dedicatoria ad Iudith Augustam. 539
    Prefatio. 541
    CAPUT PRIMUM.---De Arphaxad rege Medorum, qui, superatis multis gentibus, Ecbatanis ciuitatem exstruxit, et quomodo postmodum a Nabuchodonosor superatus est. 541
    CAP. II.---De Nabuchodonosor rege Assyriorum, qui propter spretos nuntios suos Holofernem principem militie cum exercitu direxit, ut ei omnem Occidentem subiugaret. 545
    CAP. III.---Ubi Holofernes prouincias deuastans diuersarum regionum legatos ad se missos suscepit, qui se et cuncta sua ei tradiderunt, et tamen ipsorum ciuitates ac deos destruit. 548
    CAP. Iu.---Ubi filii Isrel, cognito aduentu Holofernis, exterriti, et ceperunt preparare munitiones et clamare ad Dominum instantissima uoce. De eo quod Eliachim sacerdos  magnus filios Isrel confidere de Domini presentia cohortatur, ne hostiam pauerent incursum. 550
    CAP. u.---Quod Holofernes audiens filios Isrel itinera montium conclusisse, iratus est ualde, et a principibus suis exquirit, unde filii Isrel originem ducerent, uel que eorum uirtus esset, cui Achior plenius de hac re respondit. Ad eius relationem irati principes Holofernis. 553
    CAP. uI.---Holofernes Achior sacerdotem duci iubet ad Bethuliam atque ad arborem ligari, quem filii Isrel resolutum uinculis ad Bethuliam duxerunt, atque eum consolati sunt. 536
    CAP. uII.---De eo quod Holofernes exercitum ad Bethuliam duxit, et eorum aqueductus incidi precepit, eosque a fontibus arceri. Quod Bethulie ciues, sitis penuria coarctati, ad Oziam uenerunt, precantes urbem tradi in manus Holofernis, quos ille quinque adhuc dies exspectare persuadet. 556
    CAP. uIII.---Ubi Iudith Chabri et Charmi presbyteros arguit pro eo quod Ozias princeps diem liberationis Domino statuit, ipsaque se ad liberandum populum accingens, non uult quid sit actura inquiri. 558
    CAP. IX.---Iudith sese humilians pro populi liberatione precatur. 563
    CAP. X.---Iudith post preces, induta ornamentis iucunditatis sue, portas ciuitatis pergens ad Holofernem egressa est, que, suscepta ab exploratoribus, ad Holofernem deducta est. Holofernes sciscitatur Iudith quam ob causam uenerit. 563
    CAP. XI.---Holofernes a Iudith delusus, filios Isrel capere se posse confidit. Iudith quoque pulchritudinem et sapientiam omnes sunt admirati. 568
    CAP. XII.---Quod Holofernes Iudith in loco thesaurorum suorum manere precepit, que, uocata ad cenam illius, a cibis eius abstinuit, et facto uespere in cubiculum eius introducta est. 570
    CAP. XIII.---Ubi Holofernes cum temulentus lectulo decumberet, Iudith, prece facta, caput ipsius abscidit, inuolutumque conopeo suis illud ciuibus deportauit. Facto ad portas ciuitatis magno populi concursu, Iudith Dominum benedicens caput Holofernis eis ostendit; uniuersi autem laudantes Dominum benedixerunt Iudith. Ubi Achior, uiso capite Holofernis augustiatus pre timore in terram corruit. 572
    CAP. XIu.---Iudith populo consilium prebet ut, exeuntes extra portas, armis perstrepant ut Assyriis metum iniiciant. 576
    CAP. Xu.---Populus Assyrios in fugam uertit et cesis quamplurimis magnam predam reportat. Ioachim summus pontifex ab Ierusalem descendit Bethuliam ut uideat Iudith, quam benedictionibus cumulauit; populusque omnia que fuerant Holofernis uictrici femine largitus est. 577
    CAP. XuI.---Mirificum canticum Iudith. De eo quod perpetrata uictoria populus ad orandum Dominum Ierusalem adiit; Iudith quoque, expletis centum quinque annis, uitam suam fine extimo finiuit. 581
    APPENDIX AD RABANI MAURI EXPOSITIONEM IN LIBRUM IUDITH.---IACOBI PAMELII COMMENTARIUM IN EUMDEM LIBRUM. 593
    Prefatio. 593
    CAPUT PRIMUM.---Nabuchodonosor, uicto Arphaxat, qui regnum Medorum adeoque suum omne ui occuparat, cunctis regnis nititur imperare. 599
    CAP. II.---Holophernes a Nabuchodonosore mittitur omnia regna et populos rebelles uastaturus. 602
    CAP. III.---Holophernes etiam sese sponte dedentibus non parcit, nec urbibus, nec diis eorum. 604
    CAP. Iu.---Filii Isrel se muniunt aduersus Holophernem, hortantes eos ad hoc Eliachim sacerdote. 605
    CAP. u.---Achior monet Holophernem, ne contra Iudeos temere pugnet. 607
    CAP. uI.---Achior ab Holopherne in manus Iudeorum traditur. 611
    CAP. uII.---Holophernes obsessos in Bethulia siti cruciat, obstructo aque ductu ipsorum, ita ut fere in seditionem populus uersus sit. 612
    CAP. uIII.---Iudith uacillantes et pre timore deditionem cogitantes Iudeos consolatur et firmat. 614
    CAP. IX.---Iudith oratorium ingressa, cilicio induta et caput cinere conspersa, Deum orat pro populo suo prostrata in terram. 618
    CAP. X.---Iudith ornamentis compta, urbem egreditur cum ancilla, que ab exploratoribus retenta, ducitur ad Holophernem. 621
    CAP. XI.---Interrogata Iudith ab Holopherne super causa fuge uerborum suorum lenocinio pulchre illi imponit. 624
    CAP. XII.---Iudith in domum thesaurorum introducta,  proprus uescendi cibis facultatem obtinet et nocte ad orationem egrediendi; inducta autem coram Holopherne ad conuiuium simul comedit. 625
    CAP. XIII.---Ebrii Holophernis Iudith caput proprio ipsius ense abscidit, quod ad conciues efferens, ad gratiarum hortatur actiones. 627
    CAP. XIu.---Holophernis capite in muro suspenso, Achiorque circumciso, Iudei irruunt in Assyrios, qui cum Holophernem excitarent, mortuum inuenerunt. 629
    CAP. Xu.---Fugiunt Assyrii persequentes Iudeos, qui inde spolia colligentes ualde letati sunt, unde Iudith a populo, et Ioachim summo pontifice benedicitur. 630
    CAP. XuI.---Cantat canticum Iudith ob uictoriam, quo populum quo ad gratiarum adhortatur actionem, et tandem plena dierum moritur.
    EXPOSITIO IN LIBRUM ESTHER. 635
    Prefatio ad Iudith Augustam. 635
    CAPUT PRIMUM.---De Assuero rege, et famosissimo eius conuiuio. 636
    CAP. II.---De uasthi regina, que uocata ad regem uenire noluit, ob quod a dignitate regali deposita, et a marito repudiata est. 642
    CAP. III.---Quod ad Assueri regis imperium ex diuersis prouinciis puelle uirgines congregate sint, inter quas erat Esther, filia fratris Mardochei Iudei, quam ipse patruus eius diligenti cura nutriebat. 645
    CAP. Iu.---Quod Esther iuxta ordinem uicis sue ad regem introducta est, et super omnes mulieres ab eo dilecta, regina constituta est. 647
    CAP. u.---De eo, quod duo eunuchi regem interficere uolentes a Mardocheo proditi, digne puniti sunt. 650
    CAP. uI.---Aman pro eo quod illum Mardocheus adorare noluit, Iudeorum genus odio habens ad regem accusauit, quos ille uniuersos uno die iussit interfici. 652
    CAP. uII.---Quod comperiens Mardocheus sacco indutus est, misitque ad Esther, ut apud regem pro Iudeo um nece supplicaret. 654
    CAP. uIII.---Esther ad regem ingressa ipsum et Aman ad conuiuium inuitauit. 655
    CAP. IX.---De eo quod rex Assuerus, cum noctem insomnem duxisset, iussit sibi afferri historias et annales priorum temporum, qui dum coram eo legerentur, peruentum est ad locum ubi Mardocheus eunuchos insidiatores prodidit, ob quod eum rex, uocato Aman, stola regali et diademate decorari precepit, et equo regio superpositum amicum regis per ipsum Aman predicari, Unde Aman tristis domum reuersus est. 657
    CAP. X.---Secundo die conuiuii regina pro populo suo deprecante, Aman in ligno, quod Mardocheo preparauerat, suspensus est. 658
    CAP. XI.---Quod Mardocheus loco Aman constituitur, et ad suggestionem regine, epistole pro Iudeorum salute mittuntur. 660
    CAP. XII.---De gloria Mardochei, et quomodo se Iudei ulti sunt de inimicis suis; et decem filii Aman in patibulo suspensi. 664
    CAP. XIII.---De eo quod illi dies, quibus se Iudei ulti sunt, inter solemnes reputabantur. 667
    CAP. XIu.---Quod Assuerus rex cunctas insulas fecit tributarias, ubi historia Esther apud Hebreos finem habet. 670
    COMMENTARIORUM IN LIBRUM SAPIENTIAE LIBRI TRES. 670
    Prologus ad Otgarium archiepiscopum Moguntinum. 671
    LIBER PRIMUS. 673
    CAPUT PRIMUM.---Sapientia que Christus est precipit habitatoribus terre diligere iustitiam intimans eis quod peruerse cogitationes separant a Deo, et quod in maleuolam animam non introibit sapientia. 673
    CAP. II.---Sapientia indicat quod Spiritus sanctus discipline effugiet fictum, et quod ipse replet orbem terrarum, nec eum aliquid latere possit. 674
    CAP. III.---Sapientia iubet auditoribus suis ut custodiant se a murmuratione, detractione et mendacio, quoniam iustitia immortalis est, nec impii apprehendent illam. 676
    CAP. Iu.---Ubi impii desperantes de salute sua perituros se asserunt, et tantummodo in presenti seculo uicturos. 678
    CAP. u.---Consilium impiorum Iudeorum aduersus Christum, tractantium de morte sua, et causantium eum quod ipse improperaret eis peccata legis. 679
    CAP. uI.---De sanctis martyribus quod eorum gloria per tribulationem presentem erit eterna. 681
    CAP. uII.---Quod impii secundum que gesserunt recipieat condignas penas, quia a Domino recesserunt. 683
     CAP. uIII.---Quod filii adulterorum, id est, hereticorum inconsummati erunt et castorum generatio permanet in perpetua claritate. 684
    CAP. IX.---Quod iustorum anime post mortem erunt in refrigerio, nec sit transitus eorum lugendus. 686
    CAP. X.---Quod in aduentu Domini stabunt iusti in magna constantia aduersus persecutores suos, et quod ipsi persecutores tandem seram penitentiam gerent in inferno de errore suo atque peccatis. 688
    CAP. XI.---De sanctis martyribus quod in perpetuum uiuant, et quod Dominus uindicet eos de aduersariis suis. 691
    CAP. XII.---Sapientia increpat iudices terre, qui acceperunt potestatem a Domino, quod non custodirent legem iustitie, predicens eis penas quas passuri erant. 692
    CAP. XIII.---Sapientia hortatur rectores Ecclesie, ut audiant et concupiscant sermones suos, quoniam ipsa se gratis prebet illis, conferens simul integritatem corporis et castitatem anime. 694
    LIBER SECUNDUS. 695
    CAPUT PRIMUM.---Laudat uir sapiens diuinam sapientiam, predicans uirtutem eius. 695
    CAP. II.---Idem uir exponit originem humane nature.
    696
    CAP. III.---De eo quod confitetur se spiritum sapientie accepisse, in quo plura donorum eius carismata enarrat.
    697
    CAP. Iu.---Quod sapientia, que est Filius Dei, attingit ubique, quia semper cum Patre est, et permanens in se innouat omnia. 701
    CAP. u.---Quod eadem sapientia, attingit a fine usque ad finem fortiter, et disponit omnia suauiter, que quatuor uirtutes principales docet, hoc est, sobrietatem, et sapientiam, iustitiam et uirtutem et participes sui efficit gloriosos.
    704
    CAP. uI.---Quod sapientia Dei que est incommutabile bonum uenit ad uirginem sanctam et incorruptam, sumens inde corpus incoinquinatum, unde illam beatam dicunt omnes generationes. Amator sapientie postulat a Deo dari sibi sapientiam, ut sciat quod acceptum sit coram se omni tempore. 712
    CAP. uII.---Quod per sapientiam, hoc est Christum sanati sunt omnes qui placuerunt Domino. Quod sapientia Dei semper cum Patre maneat ante secula, per quam in lege, et ante legem, et in Euangelio omnia ordinata sunt. 715
    CAP. uIII.---Quod ipse eduxerit populum Isrel de Aegypto, iuxta quorum typum sanctos martyres liberauit de mundi persecutionibus. 718
    CAP. IX.---Sequitur ut supra. 721
    CAP. X.---Quod in delinquentem populum, dum peccaret, immiserit bestias ultrices. 722
    CAP. XI.---Omnipotentiam Dei laudat quod ante eum uisibilia et inuisibilia tanquam gutta roris, et tanquam momentum statere sunt omnia. 724
    CAP. XII.---Confitetur sapientia quia Spiritus sanctus suauis est in omnibus, qui bona Dei distribuit in uniuerso orbe. 725
    CAP. XIII.---Sapientia laudat Dei patientiam, quia dat locum peccatoribus penitentie et non statim ulciscitur.
    728
    CAP. XIu.---Quod commendat bonitatem suam diuina pietas, que iusta est in omnibus iudiciis suis. 728
    LIBER TERTIUS. 729
    CAPUT PRIMUM.---De idololatrie errore. 729
    CAP. II.---Sequitur ut supra. 732
    CAP. III.---Deridet in manu factis idololatrie errorem. 733
    CAP. Iu.---Confitetur Deo quod eius sapientia gubernat omnia. 741
    CAP. u.---De diuersis erroribus idolorum qualiter introducti sint in genere humano, et quod uite humane semper deceptor sit idolorum cultus. 742
    CAP. uI.---Quod idololatrie causa omnia nefanda ab ethnicis siut reperta, et quod propter illam multa passi sunt tormenta. 744
    CAP. uII.---Confitetur Deo quod suauis et uerus, patiens et misericors est, per sermonem suum saluans electos et iudicans reprobos. 747
    CAP. uIII.---Subsannat inuentores idololatrie, ostendens quomodo Deo iudicante per aquam et grandinem et ignem excruciabantur. 747
    CAP. IX.---Predicat Deum dedisse populo Isreli timenti se escam delectamenti. 748
    CAP. X.---Narrat quod mortis et uite solus Dominus habeat potestatem, qui nutu suo regit uniuersa, flagello puniens impios, et pane celesti reficiens pios. 749
     CAP. XI.---Sequitur ut supra 749
    CAP. XII.---Sapientia laudat Deum, quod magna sint iudicia eius, et inenarrabilia uerba ipsius, qui mirabiliter puniebat aduersarios. 751
    CAP. XIII.---Quod semper presumptio seua turbet conscientiam impiorum, et quod ipsi per uaria somnia et imaginationes exterriti torqueantur. 752
    CAP. XIu.---De sanctis, quod in tenebras Aegypti, hoc est, mundi errores, lumine diuino illustrabantur. 754
    CAP. Xu.---De exterminatore Aegypti qui ausus non fuit agni sanguine postes Hebraicos consecratos contingere. 755
    CAP. XuI.---De Moyse et Aaron narrat quod non uirtute corporis, sed fide et oratione eduxerunt populum de Aegypto. 757
    CAP. XuII.---Commemorat qualiter filii Isrel in deserto concupierant carnes et data est illis artygometra. 758
    CAP. XuIII.---Laudat Deum magnificasse populum suum, quem eduxit de terra Aegypti, et honorasse. 761
    COMMENTARIORUM IN ECCLESIASTICUM LIBRI DECEM. 763
    Prefatio ad Otgarium archiepiscopum Moguntinum. 763
    LIBER PRIMUS. 765
    CAPUT PRIMUM.---De eterna Dei Sapientia, quod semper cum Patre sit ante secula. 765
    CAP. II.---De Sapientia Dei, id est Filio Patris, quod ante omnem sit creaturam, et omnia per ipsum facta sint. Quod et uerbum Dei Deus sit in excelsis. 765
    CAP. III.---Sequitur ut supra. 766
    CAP. Iu.---De Sapientia Dei prophetatum quia de uirgine ex Spiritu sancto Filius nasceretur. 766
    CAP. u.---De timore Dei, quod ipse sit initium sapientie et electorum probatio. 767
    CAP. uI.---Hortatur Sapientia concupiscentes se seruare mandata. Sic in Euangelio Dominus docet. 770
    CAP. uII.---Sapientia monet accedentes ad seruitutem Dei stare in iustitia et timore, et animam preparare ad tentationem, quoniam, secundum Apostolum dicentem, Omnes qui uolunt pie uiuere in Christo persecutionem patiuntur. 772
    CAP. uIII.---Sapientia hortatur timentes Dominum sperare in illum, id est, ut spe certi sint, ne fiat timor inanis. 773
    CAP. IX.---Sapientia comminatur his qui post sustinentiam derelinquunt uias rectas et uadunt per uias prauas.
    775
    CAP. X.---Honorandos parentes a filiis, ut benedictio parentum filiis prosit. 777
    CAP. XI.---Senecta patris gubernanda a filiis suis. 779
    CAP. XII.---Docet Sapientia in mansuetudine opera que ad cultum Dei pertinent precipienda. 780
    CAP. XIII.---Sapientia docet alta non esse querenda, id est profunda. 780
    CAP. XIu.---De eleemosynis et pauperibus. 783
    CAP. Xu.---Ab inope non auertendos oculos. 784
    CAP. XuI.---De pupillis et uiduis in iudicio defendendis in misericordia pro patre. 785
    CAP. XuII.---De studio sapientie; quod diligentes eam cunctis uirtutibus iustitie, adiuuante Domino, operam dent, dicente ipsa ueritate: Non omnis qui dicit mihi Domine Domine intrabit in regnum celorum, sed qui facit uoluntatem Patris mei. 785
    CAP. XuIII.---Sapientia hortatur in tempore tribulationis pro fide et iustitia standum pro salute anime. 787
    CAP. XIX.---In diuitiis non confidendum secundum illud: Stulte, hac nocte anima tua auferetur, et que preparasti cuius erunt? 790
    CAP. XX.---Non esse tardandum ad Dominum conuerti, et differre de die in diem, et non extolli in cogitationibus. 792
    LIBER SECUNDUS. 795
    CAPUT PRIMUM.---De gratia amicorum, quod puris et dulcibus colloquiis inimicitie non subrepant. 795
    CAP. II.---Sapientia notat amicum qui tantum propter epulas mense stat, et in necessitate subtrahit se. 795
    CAP. III.---Sapientia hortatur filios, id est Ecclesiam fidelium in uno omnes, et in omnibus unum, excipiendam doctrinam; ut ex fide et operibus doctrina sit clara. 798
    CAP. Iu.---Promittit sapientia diligentibus se premia eternitatis. 800
    CAP. u.---Sapientia loquitur a quibus malis et quantis nos custodiamus, non nostris uiribus, sed eius auxilio. 801
    CAP. uI.---Non debere se hominem iustificare ante Deum et non se uideri uelle sapientem. 802
     CAP. uII.---De mendacio non proferendo contra amicum. 804
    CAP. uIII.---De seruo bono et fideli. 807
    CAP. IX.---De parentibus honorandis a filiis. 808
    CAP. X.---De timore Dei et sacerdotibus honorandis, eisque primitias offerendas. 809
    CAP. XI.---Pro defunctis, ut consolatio tribuatur plorantibus. 812
    CAP. XII.---Non litigandum cum potente. 813
    CAP. XIII.---De mortuo inimico non esse gaudendum, scientes quod omnes morimur. 815
    CAP. XIu.---De uitandis malis dictis, factis, cogitationibus per auxilium Dei. 817
    CAP. Xu.---Sapientia docet uirum castum mulieri potestatem in animam suam non dare, ne per amicitias elidat eum, nec cum iocante habere consortium. 819
    CAP. XuI.---Non relinquendum amicum antiquum. 821
    CAP. XuII.---De conuiuis iustis, id est sociis bone fame. 823
    LIBER TERTIUS. 825
    CAPUT PRIMUM.---Sapientia laudat iudices iudicantes populum suum. 825
    CAP. II.---De auaritie malo. 827
    CAP. III.---De superbie malo, quod ipsa faciat apostatare a Deo. 828
    CAP. Iu.---Laudatur sapiens, quia exaltabitur et in medio magnatum sedebit. 838
    CAP. u.---In diebus bonis non obliuisci dierum malorum, et in diebus malis non obliuisci bonorum. 843
    CAP. uI.---Laudat opera eleemosyne. 845
    CAP. uII.---De amicis bonis et malis, falsis et ueris. 847
    CAP. uIII.---De societate diuitum, a quibus cauendum sit hortatur et monet. 849
    CAP. IX.---Laudat uirum qui non lapsus sit in ore suo, hoc est qui non emittit uerbum quo capiatur. 854
    CAP. X.---Benefaciendum semper, quia mors non tardat de uiro sancto, uel martyre, uel confessore, uel iusto, laus sapientie. 857
    LIBER QUARTUS. 863
    CAPUT PRIMUM.---Quod Deus ab initio hominem constituens in manu sua consilium reliquit. 863
    CAP. II.---De multitudine filiorum malorum non esse letandum, quorum opera peruersa commemorat. 866
    CAP. III.---Sapientia docet ut dum peccat quis, in domo, in agro, in corde, in lecto, non dicat: A Deo abscondar, et quis me uidet? quia Deus omnia sua maiestate conspicit atque comprehendit. 869
    CAP. Iu.---Exhortatio Sapientie, qualiter discipline teneatur uia. 871
    CAP. u.---Quod Deus de terra creauit hominem, et secundum imaginem eius fecit illum, et dedit illi scientiam. 873
    CAP. uI.---De conuertendo ad Dominum et relinquendis peccatis. 878
    CAP. uII.---Non esse demorandum in societate impiorum.
    878
    CAP. uIII.---Ut non impediemur orare Dominum semper, apostolo dicente: Sine intermissione orate. 885
    CAP. IX.---De continentia anime, eo quod non sit cundum post desideria cordis, id est non esse acquiescendum cogitationibus uanis, sed auxilio Dei obsistendum eis. 887
    CAP. X.---Quod ebriosus non ditabitur, et spernendo modica paulatim decidat; et quod mulieres et uinum apostatare faciant a Deo. 888
    CAP. XI.---Sapientia monet, siue amico, seu inimico propere non pandere secretum. 890
    CAP. XII.---Sapientia monet prius corripere proximum ante comminationem, secundum predicationem Euangelii. 891
    CAP. XIII.---Quod bonum sit arguere loquendo, quam tacendo dolos tenere per iram. 894
    CAP. XIu.---Usitatam rem loquitur, quia multi sunt qui pre confusione promittunt amico, et gratis eum suis labiis acquirunt inimicum. 899
    CAP. Xu.---uerbum parabolarum. 900
    LIBER QUINTUS. 901
    CAPUT PRIMUM.---Sapientia docet unum hominem in omnibus, et omnes in uno, non adiiciendum esse peccatum super peccatum, sed orandum Deum ut auxilium prebeat. 901
    CAP. II.---Quod stuppa collecta synagoga sit peccantium, et hereticorum conuenticula, ut et zizaniorum fasciculi exurendi. 906
    CAP. III.---Sapientia ostendit risum culpam esse, non gaudium, quia gaudium a Deo est. 908
     CAP. Iu.---Piger iste qui de lapide luteo et de stercore boum lapidatur, populus est Iudeorum cum de lapide luteo, id est gentilium regem ignorantium populo exprobatur, et de stercore boum, id est a Iudeis iam credentibus.
    909
    CAP. u.---Quod ille qui loquitur uerbum non attendenti, sic est quasi qui dormientem de graui suscitat somno. 911
    CAP. uI.---Sapientia loquitur in iurgio amicorum uerba conuiciorum uel secretorum non proferenda. 914
    CAP. uII.---Oratio communis omnibus nobis ut dicamus: Domine Deus Pater et dominator uite mee, ne relinquas me, et ne sinas me cadere, hoc est contineas me, ne faciam ruinam de me presumendo. 916
    CAP. uIII.---De doctrina oris audienda. 917
    CAP. IX.---Quod cauendum sit a iuramento, siue bono, siue malo. 917
    CAP. X.---Sapientia narrat uerba iniusti disponentis peccare, ut est illud: Dixit iniustus, ut delinquat in semetipso. 920
    CAP. XI.---Prospiciens omnia, Sapientia loquitur, quia omnes uie facientis, loquentis, cogitantis, cognite sunt Deo. 921
    CAP. XII.---Laus Sapientie, per quam facta sunt omnia. 922
    CAP. XIII.---Laus Sapientie per quam facta sunt omnia. Sapientia loquitur, id est Christus Dei Filius, Dei uirtus, et Dei sapientia, per quam cuncte creature disponentur. 923
    CAP. XIu.---Sapientia loquitur potentiam suam et dispositionem operum suorum cum Patre. 928
    LIBER SEXTUS. 937
    CAPUT PRIMUM.---Sapientia matris affectu loquitur, sicut ibi: Ierusalem, Ierusalem, quoties uolui congregare pullos tuos, sicut gallina. 937
    CAP. II.---Sapientia hortatur dicens: Qui concupiscitis me, a generationibus meis implemini; et spiritus meus super mel dulcis, ille nimirum Spiritus de quo dicit: Quem Pater mittit in nomine meo Spiritum ueritatis; et: Qui de meo accipiet, ipse uos docebit omnia, etc. 939
    CAP. III.---Sapientia loquitur in tribus placitum esse spiritui eius: in concordia fratrum, et amore proximorum, et in uiro cum muliere bene sibi conuenienti. 945
    CAP. Iu.---De nequitia mulieris, in cuius consortio castum uetat commorari, si uult castus esse. 949
    CAP. u.---De muliere bona: quod mulier bona est Ecclesia uirgo, quam Christus suo sanguine bonam fecit, mundans eam per lauacrum regenerationis. 954
    CAP. uI.---Propter inopiam multi delinquunt, sed in quibus non est caritas Dei, nam a caritate Dei nulla nos creatura poterit separare. 960
    CAP. uII.---Quod qui denudat  arcana amici, id est secreta; perdit fidem. 965
    CAP. uIII.---De remissione peccati. 968
    CAP. IX.---De malo lingue in susurrone et bilingue commisso. 971
    CAP. X.---De fenore, et quid in eo faciendum sit, quidue uitandum. 973
    LIBER SEPTIMUS. 973
    CAPUT PRIMUM.---De dato in proximo, id est omnem hominem dicit proximum. 973
    CAP. II.---De misericordia in pauperes. 975
    CAP. III.---De frugalitate honesta, id est continentia, et parcitate, et hospitalitate. 979
    CAP. Iu.---De disciplina filiorum, quo affectu diligendi sunt uel corripiendi. 981
    CAP. u.---De bono sanitatis, quia melior est paupertas et sanitas diuitiis. 983
    CAP. uI.---uigilia propter Dei timorem tabefacit carnes, id est domat, nam uigilia ad mala perpetranda criminosa est. 986
    CAP. uII.---De continentia ciborum 989
    CAP. uIII.---De ebrietate. 992
    CAP. IX.---De rectoribus, apiscopis, uel iudicibus. 993
    CAP. X.---Cum consilio facienda omnia, sed bona cum adiutorio Dei. 997
    CAP. XI.---Timenti Dominum non occurrent mala, sed pro meritis eternitatis premia. 999
    CAP. XII.---De dise plina seruorum. 1004
    LIBER OCTAuUS. 1005
    CAPUT PRIMUM.---De somniis non credendis, nec acquiescendum spebus illorum, quia Sapientia docet diuinationes et auguria errorum mendacia esse. 1005
    CAP. II.---De timentibus Dominum. 1008
    CAP III.---Sapientia precipit de iniustis rebus non esse  immolandum, id est offerendum, uel eleemosynam faciendam de aliorum detrimentis. 1009
    CAP. Iu.---Disciplina custodiende legis, et quod sacrificium sit salutare attendere mandatis. 1012
    CAP. u.---Sapientia monet non esse offerenda munera praua, id est non tempore incerto, nec ipsas preces orationesque inconditas et infructuosas, quia bona est oratio cum ieiunio et eleemosyna. 1015
    CAP. uI.---Deprecatio ad Deum et laus misericordie Dei. 1017
    CAP. uII.---Oratio sapientie. 1017
    CAP. uIII.---Non esse amicum tantum nomine, sed opere, et fide, et caritate. 1024
    CAP. IX.---Sapientia docet cum quibus tractandum, id est cum religioso et iusto. 1026
    CAP. X.---Iustis et bone fame semper sociari monet. 1026
    CAP. XI.---Sapientia narrat animam uiri sancti, que sancti Spiritus septenario numero uirtutum impletur prophetare. 1026
    CAP. XII.---De uersuta et sophistica locutione, id est pompa philosophica. 1028
    CAP. XIII.---De medico honorando. 1030
    CAP. XIu.---De orando Deo Patre in tempore infirmitatis et tentationis et concupiscentie. 1031
    CAP. Xu.---De exsequiis mortuorum, et temperamento tristitie. 1033
    CAP. XuI.---De singulis artificibus 1035
    CAP. XuII.---Sapientie laus, uel est Filii Dei quod per ipsam omnis sapientia et prophetia sit, quia semper cum Patre et cum Spiritu sancto opere et potentia ubique est.
    1038
    CAP. XuIII.---Sapientia pandit quod orantibus Spiritus sanctus dat intellectum, et tanquam imbrem emittet eloquia dando, suggerendo, docendo, secundum Apostolum dicentem: Spiritus postulat pro nobis, etc. 1038
    CAP. XIX.---Narrat Sapientia humane uite intima pandens, necessariarum rerum instrumenta. 1044
    LIBER NONUS. 1045
    CAPUT PRIMUM.---Sapientia narrat quod propter peccata hominum uindicta procedat, id est, fames, bellum, siccitas, et sterilitas, et mortalitas. 1045
    CAP. II.---De indigentie miseria et de memoria mortis.
    1055
    CAP. III.---Ab omnibus uitiis declinandum, sed petendum auxilium a Deo, a quo gressus hominum dirigentur, ut eis non dominetur iniquitas. 1061
    CAP. Iu.---Ab amicis remouendi sermones improperii.
    1063
    CAP. u.---De disciplina insensati et fatui. 1066
    CAP. uI.---Sapientia narrat  quod sancti uiri narrent mirabilia eius. 1068
    CAP. uII.---Laus uniuersitatis, que per Sapientiam facta est, et per uerbum et uirtutem in Filium Patris, Deum apud Deum, creata est. 1069
    LIBER DECIMUS. 1081
    CAPUT PRIMUM.---Laus patrum, id est patriarcharum, prophetarum, apostolorum et martyrum, in quibus Spiritus Domini locutus est. 1081
    CAP. II.---De martyre, et confessore, et sacerdote. 1083
    CAP. III.---De Enoch.
    1084
    CAP. Iu.---De Ne. 1084
    CAP. u.---De Abraham. 1084
    CAP. uI.---De Isaac. 1085
    CAP. uII.---De Iacob. 1086
    CAP. uIII.---De Moyse. 1086
    CAP. IX.---De Aaron. 1087
    CAP. X.---De Phinee. 1089
    CAP. XI.---De Iesu Naue. 1090
    CAP. XII.---De Samuele. 1094
    CAP. XIII.---De Nathan. 1095
    CAP. XIu.---De Dauid. 1095
    CAP. Xu.---De Salomone. 1096
    CAP. XuI.---De Roboam et Ieroboam. 1098
    CAP. XuII.---De Elia. 1100
    CAP. XuIII.---De Eliseo. 1103
    CAP. XIX.---De Ezechia. 1104
    CAP. XX.---De Isaia propheta. 1106
    CAP. XXI.---De Iosia. 1106
    CAP. XXII.---De Ieremia. 1108
    CAP. XXIII.---De Ezechiele. 1109
    CAP. XXIu.---De duodecim prophetis. 1109
    CAP. XXu.---De Zorobabel et Iesu filio Iosedech. 1110
    CAP. XXuI.---De Nehemia. 1111
    CAP. XXuII.---Recapitulatio de Enoch. 1112
    CAP. XXuIII.---De Ioseph. 1112
     CAP. XXIX.---De Seth et Sem. 1113
    CAP. XXX.---De Simeone filio Onie sacerdotis, quod constans fuerit in timore Dei, et templum Domini mirifice adornauerit. 1113
    CAP. XXXI.---Confessio et oratio, uel canticum eiusdem filii Sirach. 1119
    COMMENTARIA IN LIBROS MACHABAEORUM. 1125
    Prologus ad Ludouicum regem Francie. 1125
    Prologus alter. 1127
    IN LIBRUM PRIMUM. 1127
    CAPUT PRIMUM.---De Alexandro filio Philippi; de Antiocho radice peccati, de ciuitate Ierosolyma exusta: multi ex Isrel consenserunt edicto regis sacrificando idolis; lex exusta est; multi ex Isrel trucidantur. 1127
    CAP. II.---Mathathias et quinque eius filii lamentantur populum, templum et desolationem legis. Cogitur Mathathias sacrificare idolis, sed noluit: occidit sacrificantem ministrum regis Antiochi. Fugientes in desertum occisi sunt in sabbato: constituit Mathathias pugnare in sabbato: ipsi et eius filii occidentes peccatores, aras idolorum subuertunt. Mathathias moriturus admonet filios defendere Isrel, etc.
    1140
    CAP. III.---Surrexit Iudas Machabeus in defensionem Isrel; occidit Apollonium, auferens eius gladium. Occidit et Seron principem exercitus Syrie. Iussit Antiochus ut Lysias destrueret Isrel et penitus de terra deleret. 1148
    CAP. Iu.---Debellatis Gorgia et Lysia Iudas purificauit templum; de dedicatione altaris et ornatu templi. 1155
    CAP. u.---Debellat Iudas gentes uolentes perdere Isrel. De Timotheo duce Ammon. Simon missus a fratre expugnat gentes. De bellis Iude contra Timotheum, etc. 1155
    CAP. uI.---De morte Antiochi et successione filii eius, qui misit exercitum ad debellandum Iudam, et uincitur: pacem dat ficte quam cito rumpit; hic dicitur in bellis usus elephantis. 1173
    CAP. uII.---Demetrius, occisis Antiocho et Lysia, obtinuit regnum. De Alcimo et Bacchide et malitia eorum; de sanguine effuso in circuitu Ierusalem. Misit Demetrius Nicanorem contra Isrel: orauit Iudas et uicit.
    1177
    CAP. uIII.---De Romanorum fama et potestate Mittit Iudas legatos Romam causa pacis: rescriptum Romanorum ac Iudeos. 1178
    CAP. IX.---Mittit Demetrius exercitum contra Iudeos De morte Iude Machabei. De uiris impiis et malitia Bacchidis. De nuptiis in luctum conuersis. Ionathas obtinet principatum; Alcimus uolens destruere templum obmutuit, etc. 1179
    CAP. X.---Alexander occidit Demetrium et accipit filiam Ptolomei regis uxorem. De gloria Ionathe, qui expugnat Apollonium, et cui Alexander mittit fibulam auream.
    1188
    CAP. XI.---Surgit Ptolemeus contra Alexandrum et Alexander occiditur. Confirmatur fedus cum Ionatha. Tryphon erigit Antiochum, filium Alexandri, contra Demetrium, qui saluatur auxilio Ionathe, etc. 1192
    CAP. XII.---Mittit Ionathas legatos et epistolas Romanis et Spartiatis, fugat principes Demetrii et exercitum eorum percutit Arabes. Tryphon uolens assumere regnum Antiochi dolose egit cum Ionatha, et occidit eum et exercitum eius. 1197
    CAP. XIII.---Simon pro fratre suo dux constituitur: mittit argentum et duos filios Ionathe Tryphoni. De morte Ionathe et filiorum eius. De edificio sepulcri. Occidit Tryphon dolose Antiochum adolescentem, et imposuit sibi diadema Asie. Constituit Demetrius pacem cum simone, etc. 1200
     CAP. XIu.---De sublimitate et potentia Simonis regis Iuda, de multitudine pacis illis temporibus. Renouantur amicitie inter Romanos et Iudeos, etc. 1201
    CAP. Xu.---Antiochus, Demetrii filius, accipit patris regnum et scribit epistolas Iudeis. Persequitur Tryphonem. Misit Simon in auxilium Antiocho, et noluit accipere, etc. 1208
    CAP. XuI.---Misit filios duos Simon ad debellandum Cendebeum ducem. Quod Iudas filius Simonis uulneratus est. Occiditur Simon cum filiis suis in conuiuio, Ioannes eius filius succedit fratri in principatu sacerdotum. 1211
    IN LIBRUM SECUNDUM. 1223
    CAPUT PRIMUM.---Iudeis in Aegypto dicunt Iudei Hierosolymis salutem. Antiochus occisus est in templo Nanee. De igne sacrificii abscondito in puteo. Oratio Neemie talis erat, quod regi Persarum manifestum factum est miraculum mutationis ignis et aque et e conuerso.
    1223
    CAP. II.---Sequitur ut supra. 1225
    CAP. III.---Prodidit Simon dona templi Dei; mittitur Heliodorus ut ea auferat; sacerdos et populus deprecantur Dominum ut deposita custodiantur. Heliodorus, uolens spoliare templum, correptus est: liberatur a plaga per sacrificium oblatum. 1226
    CAP. Iu.---De insidiis Simonis proditoris contra Quiam. Iason muneribus corrumpit regem Antiochum. Sacerdotes festinant, neglectis sacris, ad ludum palestre. Menelaus Iasonem excludit a sacerdotio, cui successit Lysimachus, etc. 1229
    CAP. u.---De signis celestibus factis in Ierusalem. De morte Iasonis persecutoris ciuium. Antiochus persequens Iudam, populo occiso, templum spoliauit, ductore Menelao. Non propter locum gentem, sed propter gentem locum Dominus elegit, etc. 1232
    CAP. uI.---Misit rex ut Iudei compellerentur a lege Dei, et contaminare templum. Iudei ad sacrificia idolorum coguntur De passione duarum mulierum cum infantibus, et Eleazari. 1235
    CAP. uII.---De passione septem fratrum et matris eorum.
    1236
    CAP. uIII.---De Iuda Machabeo. Mittitur Nicanor impius in Iudeam; hortatur eos Iudas constantiam, etc. 1239
    CAP. IX.---Antiochus apud Persepolim uictus est. Percussit Dominus Antiochum plaga; qui in penis egit penitentiam, et moritur. 1241
    CAP. X.---Iudas Machabeus templum recepit et Ierusalem. De solemnitate celebrata. Antiochi filius regnum obtinuit paternum. Ptolemeus ueneno finit uitam. Gorgias et alii superantur. 1241
    CAP. XI.---Conatur Lysias expugnare Iudeos et sacerdotium uendere. Mittitur a Deo Iudeis episcopus in ueste candida in auxilium, etc. 1244
    CAP. XII.---Ioppite dolo occiderunt Iudeos ducentos, et hos uindicauit Iudas. De Arabum uiris deuictis. Timotheus a Iuda expugnatur. De sacrificiis pro defunctis, etc.
    1245
    CAP. XIII.---uenit Antiochus contra Iudeam. Occidit Iudas in castris Antiochi quatuor millia, et maximum elephantorum, et accipit Ptolemaidem etc. 1253
    CAP. XIu.---Demetrius incitatur contra Iudeos, mittens Nicanorem qui cum Simone concertat; sed Iudas effugit manus eius. De Razia et eius constantia. 1253
    CAP. Xu.---Apparet Onias et Ieremias qui tradit Iude gladium aureum a Deo missum. Manibus Iudei pugnabant, cordibus orabant. Caput Nicanori abscinditur. 1255




FINIS TOMI CENTESIMI NONI.
