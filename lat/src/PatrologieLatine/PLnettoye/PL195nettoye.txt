
PATROLOGIAE TOMUS CXCu.

B. AELREDUS ABBAS RIEuALL. / WOLBERO ABBAS S. PANTALEONIS COLON. / ECKBERTUS ABBAS SCHONAUG. / HENRICUS ARCHIDIAC. HUNTINGDON. / ODO DE DEOGILO ABBAS S. DIONYS. / BERTRANDUS DE BLANCESFORT TEMPLAR. MAGISTER.

TOMUS UNICUS.


EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.---uENEUNT MILLE ET TRECENTIS FRANCIS SEXAGINTA ET DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CXCu.


B. AELREDUS ABBAS RIEuALL.



WOLBERO ABBAS S. PANTALEONIS COLON.



ECKBERTUS ABBAS SCHONAUG.



HENRICUS ARCHIDIAC. HUNTINGDON.



ODO DE DEOGILO ABBAS S. DIONYS.



BERTRANDUS DE BLANCESFORT TEMPLAR. MAGISTER.



EXCUDEBATUR ET uENIT APUD I.-P. MIGNE EDITOREM, IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1855


uolume title page
 SAECULUM XII.

BEATI AELREDI ABBATIS RIEuALLENSIS



OPERA OMNIA,

ACCEDIT

WOLBERONIS ABBATIS S. PANTALEONIS COLONIENSIS



COMMENTARIUM IN CANTICA.

INTERMISCENTUR

ECKBERTI ABBATIS SCHONAUGIENSIS

ET

SANCTAE ELISABETH SORORIS EIUS GERMANAE,



HENRICI ARCHIDIACONI HUNTINGDONENSIS,



ODONIS DE DEOGILO ABBATIS S. DIONYSII,



BERTRANDI DE BLANCESFORT TEMPLARIORUM MAGISTRI,

SCRIPTA QUAE SUPERSUNT OMNIA. ACCURANTE I.-P. MIGNE, BIBLIOTHECAE CLERI UNIuERSAE SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE

TOMUS UNICUS.


EXCUDEBATUR ET uENIT APUD I.-P. MIGNE EDITOREM IN uIA DICTA D'AMBOISE, PROPE PORTAM LUTETIAE PARISIORUM uULGO D'ENFER NOMINATAM SEU PETIT-MONTROUGE. 1855


ELENCHUS AUCTORUM ET OPERUM QUI IN HOC TOMO CXCu CONTINENTUR


ECKBERTUS ABBAS SCHONAUGIENSIS.
Sermones contra Catharos. 	Col. 11
De laude crucis. 	103
Soliloquium seu Meditationes 	105
Stimulus amoris. 	113



SANCTA ELISABETH.
uita sancte Elisabeth, in qua continentur uisiones eius. 	119



B. AELREDUS ABBAS RIEuALLENSIS IN ANGLIA.



Operum pars prima.---Ascetica.
Sermones de tempore et de sanctis. 	209
Sermones de oneribus, in capp. XIII et seq. Isaie. 	361
Speculum caritatis. 	501
Compendium Speculi caritatis. 	621
Liber de spirituali amicitia. 	659
Regula siue Institutio inclusarum. 	701

Operum pars secunda.---Historica.
De bello Standartii. 	701
Genealogia regum Anglorum. 	711
uita S. Edwardi regis. 	737
De sanctimoniali de Wattun. 	789



HENRICUS ARCHIDIACONUS HUNTINGDONENSIS.
Historiarum libri octo. 	799
Epistola ad Warinum. 	977
Epistola ad Walterum de mundi contemptu siue de episcopis et uiris illustribus sui temporis. 	979



ODO DE DEOGILO ABBAS S. DIONYSII.
De profectione Ludouici uII in Orientem. 	999



BERTRANDUS DE BLANCESFORT, TEMPLARIORUM MAGISTER:
Epistola ad Ludouicum Iuniorem. 	999



WOLBERO ABBAS S. PANTALEONIS COLONIENSIS.
Commentaria in Canticum canticorum. 	1001





Main uolume text





ANNO DOMINI MCLXu-MCLXuIII
ECKBERTUS SEU EGBERTUS ABBAS SCHONAUGIENSIS ET SANCTA ELISABETH SOROR EIUS GERMANA





NOTITIA HISTORICA IN ECKBERTUM


Eckbertus, alias Egbertus, presbyter et canonicus Bunnensis, Coloniensis dieces., ac denique monachus et post Hildelinum, abbas Schonaugiensis  S. Florini in diecesi Treuirensi, ordinis Benedict. circa Annum 1160. Opusculum De laude crucis, et Soliloquium, siue Meditationes et Stimulus amoris in celeberrimi Bernardi Pezii Bibliotheca ascetica, tom. uII, pag. 13, 21, 37, Ratisbone 1725, 8o. De obitu sororis sue germane S. Elisabeth, uirginis abbatisse Schonaugiensis, defuncte a. 1165, ad cognatas suas, prodiit in Actis sanctorum tomo III Iunii, 18, pag. 607, cum huius Elisabethe uisionum libris u, ut prius lucem uiderat edente Iacobo Fabro, Stapulensi, Parisiis 1500, et deinde Colonie 1628, etc. Sermones XIII aduersus hereses Catharorum, heresim Manicheorum renouantes  ad Reginoldum, archiepiscopum Coloniensem, Colonie 1530, 8o  , et tomo XII Colon. atque tomo XXIII Bibliothece Patrum edit. Lugd., pag. 601. Cetera que huic Ecberto tribuuntur apud Trithemium cap. 403, De S. E. et illustr. Benedictin. II, 121, sunt: In principium Euangelii Ioannis; Super Magnificat; Super Missus est angelus; Meditationes, Sermones per annum, Laudes Saluatoris, et Epistolas ad diuersos.





NOTITIA ALTERA.


Eckeberti nomen apud plerosque scriptorum ecclesiasticorum nomenclatores exstat. Eum insigni elogio celebrat Io. Trithemius tum in Annalibus Chronico Hirsaugiensi, editionis Sanct.-Gallensis tom. II, pag. 450, tum in libro de scriptoribus eccl. cap. 403, ubi hec eius uerba sunt Eckebertus  secundus abbas monasterii Sancti-Florini, Ordinis diui P. Benedicti, Treuirensis diecesis, natione Teutonicus, uir in diuinis Scripturis studiosus et eruditus, et non minus conuersatione scientia uenerabilis, frater beate Elisabeth uirginis, abbatisse Schonaugiensis fuit. Hic ante Bunnensis  Ecclesie canonicus fuit a sancta sorore ad Schonaugiam uocatus, primo monachus, ac deinde abbas factus est. Scripsit non contemnende lectionis Opuscula, quibus nomen suum ad posteritatis notitiam transmisit. E quibus subiecta reperi:

    Aduersum hereses lib. 1. Prophetarum dudum temp.
    In principium Euangelii Ioannis lib. 1. Mysteria diuini ser.
    Super Magnificat lib. 1. Spiritus Domini super te Ma.
    Super Missus est angelus lib. 1. Sermo euangelicus omni.
     De obitu sororis sue lib. 1. uirginibus Deo sacratis.
    Meditationes lib. 1. uerbum mihi est ad te.
    Sermones per annum lib. 2. Erunt signa, etc., aduentus.
    Laudes Saluatoris lib. 1.
    Epistolarum ad diuersos lib. 1.


Alia quoque nonnulla edidit, que ad notitiam meam non uenerunt. Fuit enim declamator egregius, doctus et eloquens, adeo ut quemdam hereticum, quem nemo concludere poterat, unica disputatione superaret. Claruit in cenobio prefato Sancti Florini, quod Schonaugia dicitur, in diecesi Treuirensi, sub Frederico imperatore primo, anno Domini 1160 et propter religionem et doctrinam in pretio habebatur. Hec Trithemius de uita et Scriptis Eckberti, ex quibus Liber aduersum hereses, id est, Sermones XIII aduersus Catharos, prodiere Colonie an. 1530, in-8, posteaque inserti sunt tomo XII Bibliothece Patrum editionis Coloniensis. Liber de obitu sororis sue exstat apud Bollandianos ad diem XuIII Iunii, fuitque iam anno 1500, Parisiis ab Henrico Stephano, Roberti patre, una cum Reuelationibus S. Elisabethe, ac anno 1628, Colonie uulgatus, teste Casimiro Oudino tom. II De scriptoribus ecclesiasticis, col. 1549. Qui tamen insigniter fallitur, dum ibidem Eckberto abbati Schonaugiensi uitam B. Heimeradi presb. et confessoris, a Leibnitio inter scriptores rerum Brunswicensium publicatam attribuit. Neque enim Egbertus, S. Heimeradi biographus, Schonaugiensis unquam abbas aut monachus, sed Hersfeldensis fuit, ut uel ex inscriptione uite S. Heimeradi perspicuum est. Ioannes Mabillonius in recentissima Operum S. Bernardi editione, uolum. II, col. 687, Sermonem panegyricum ad B. uirginem deiparam, S. Bernardo Clarauallensi, sub cuius nomine in recentioribus editionibus comparet, abiudicat, et in Contentis tomi u Eckeberto nostro restituit. Nec plura scio, que sub Eckeberti abbatis nomine typis hactenus commissa fuerint. At iis tria deinceps Opuscula addere licebit.

Primum est depromptum ex membraneo codice in-fol. min. inclyti monasterii Windbergensis Ord. can. regularis Premonstratensium, quingentis circiter abhinc annis exarato, in quo nullus alius quam hic Opusculo titulus prefixus est: Laus crucis, uerba Eckeberti. Que inscriptio, quin nostrum Eckebertum spectet, uix quisquam merito dubitauerit. Est hec scriptiuncula non minus sobria quam pia, cuius numero 5, paucis et perspicuis uerbis exponitur, quidquid fere a recentioribus theologis scholasticis de causis et modis Dominicam crucem adorandi per plura capita disputatur.

Alterum Eckeberti Opusculum, nunc primum, ni fallor, in lucem productum et excusum est eiusdem Soliloquium, seu, ut Trithemius supra inscribit, Meditationes. Exstat id in nouem codicibus Bibliothece Mellicensis, quorum tamen nullus seculum Xu, etate superat. Codex chartaceus signatus Litt. B. num. 29, id Richardo a S. uictore tribuit his ad calcem uerbis: Explicit Soliloquium Richardi de speciali commendatione Iesu. uerum non Richardi, sed Eckeberti abbatis Schonaugiensis esse discimus preter alia ex paulo ante laudato Trithemio, qui Meditationes ab his uerbis: uerbum mihi est ad te incipientes, Eckeberto diserte attribuit. Illud ut ad pium lectorem emendatius peruenerit, ad fidem diuersorum codicum castigauimus, uariantesque lectiones ad calcem paginarum adiecimus.

Tertium, quod nunc primum sub nomine Eckeberti publicis iuris facio Opusculum, est eiusdem Stimulus amoris, qui hactenus inter Opera S. Bernardi Clarauallensis locum sortitus fuit. Libellum hunc seu sermonem etiam recudit inter eiusdem Opera, recentissime edita, Mabillonius tomo u, col. 649, qui tamen erudite ibidem obseruat, eum sancto Anselmo tribui a Trithemio, Bellarmino et aliis sub titulo Stimuli amoris. Certe Bernardi, inquit, stylum non sapit, nec reperitur in antiquis mss. nec in prima editione Lugdunensi sub nomine Bernardi. Ita recte uir eruditissimus. Sed hanc pietate ac spiritu plenam lucubratiunculam nec Anselmi esse docet nos optime note codex Windbergensis paulo supra citatus, qui preter Laudem crucis etiam sub expresso nomine Eckeberti eamdem hoc titulo continet: Stimulus dilectionis Eckeberti. Codici Windbergensi consentiunt duo Sanct-Petrenses Salisburgi, chartaceus alter, alter membranaceus, ambo seculo Xu exarati, quorum prior uocat Librum domini Eckeberti, qui intitulatur Stimulus caritatis: alter ait esse Eckeberti abbatis. uero mihi perquam simile est, hunc Stimulum amoris non esse diuersum a Laudibus Saluatoris, quas Trithemius Eckebertum scripsisse supra commemorat. Quid enim in illo aliud agit auctor, quam ut gloriemur in nomine Filii Redemptoris, et demus honorem Saluatori nostro qui magna fecit in nobis, etc. Porro uarie lectiones, quas ad finem paginarum adieci, mihi enate sunt ex collatione editionis Mabilloniane et codicis Mellicensis E. 42, qui ad bone note exemplum exaratus uidetur.





ECKBERTI SCHONAUGIENSIS SERMONES Aduersus pestiferos fedissimosque Catharorum, qui Manicheorum heresim innouarunt, damnatos errores ac hereses.---Accedit breue ex Augustino de Manicheis Excerptum per eumdem Eckbertum. Opus quantiuis pretii et reuera cedro dignum, nec unquam satis commendandum studiosis rerum theologicarum, cum propter orationis euidentiam, tum propter ordinatissimam argumentorum methodum ac uim.




ECKBERTI PRAEFATIO AD REGINOLDUM COLONIENSEM ARCHIEPISCOPUM.

Illustrissimo rectori pontificalis cathedre in Colonia domino REGINOLDO, frater ECKBERTUS Schonaugiensis cenobii monachus, hoc munusculum ex meditationibus suis.

In uestra diecesi frequenter contigit deprehendi quosdam hereticos, qui diebus istis plurimum notabiles  sunt in erroribus suis. Hi sunt quos uulgo Catharos uocant: gens perniciosa nimis Catholice fidei, quam uelut tinee demoliuntur et corrumpunt, ambulantes in astutia multa. Muniti sunt uerbis sacre Scripture, que aliquo modo sectis eorum concordare uidentur, et ex eis sciunt defendere errores suos, et oblatrare Catholice ueritati: recte autem intelligentie, que in sacris uerbis latet, et non sine magna discretione agnoscitur, nimis expertes sunt. Ego itaque opere pretium duxi errores eorum describere, et adnotare auctoritates Scripturarum, ex quibus se defendunt, ac demonstrare quomodo sane intelligi debeant: simulque eas partes fidei nostre, quibus se opponunt, proponere; et quibus Scripture auctoritatibus, quibus uexationibus defendi possint, cum superno adiutorio demonstrare, ut qui ista legere et in memoria habere curauerint, aliquanto promptiores sint ad disceptandum cum illis, si quando, ut assolet, in populo fuerint deprehensi. ualde enim linguosi sunt, ac semper in promptu illis est quod aduersum nos dicere possint. Et est non parua uerecundia nostris, qui litteras sciunt, ut sint muti et elingues in conspectu illorum. Cum essem canonicus in ecclesia Bunnensi, sepe ego et unanimis meus Bertolphus, cum talibus altercati sumus, et diligenter attendi errores eorum ac defensiones. Multa quoque de illis innotuerunt, per eos qui exierant de conuenticulis eorum, et resipuerant a laqueis diaboli. Propterea et abundantius ea que de illis sunt, et que contra illos dici possunt, in hunc librum cum abbatis mei domini Hildelini exhortatione congessi uestreque celsitudini antique familiaritatis causa transmisi: quatenus si forte coram uobis tales examinari contigerit, munita sit ex his sermonibus prudentia uestra, ad obstruenda ora loquentium iniqua, et ad confirmandum uacillantes animos seductibilium hominum, qui dolosis sermonibus illorum decepti, ambulare eos secundum ueritatem existimant. Rogo autem, ut si rationabilem forte iudicaueritis huius libri compositionem, et in aliquo utilem Christiane religioni fore perspexeritis, in commune eum uenire faciatis, ut sit in scandalum generationi illi pessime cunctis diebus.



SERMO PRIMUS.



De heresibus aduersus quas disceptatio assumitur.

I. Unam pretiosam margaritam a sponso suo Christo Iesu in dotem accepit uirgo Ecclesia, fidem Catholicam; et hec, quod dolendum est, insidiatores multos patitur his diebus, qui moliuntur conterere eam. Pericula nouissimorum temporum, ut estimo, uenire ceperunt, de quibus in Euangelio Saluator prophetauit, quando de signis que diem iudicii essent precessura, loquens ad discipulos, sicut scribit Mattheus, hec inter cetera dicebat: Tunc si quis uobis dixerit, ecce hic Christus, aut illic, nolite credere: surgent enim pseudochristi et pseudoprophete, et dabunt signa magna et prodigia, ita ut in errorem ducantur, si fieri potest, etiam electi.  Ecce predixi uobis. Si ergo dixerint uobis, ecce hic est in deserto, nolite exire: ecce in penetralibus est, nolite credere . Et quidem si tam insane mentis adhuc quispiam uenerit, qui se dicat esse Christum, nondum audiuimus; sed de pseudoprophetis, qui dicunt esse in penetralibus Christum, iam multa percipimus. Ecce enim quidam latibulosi homines peruersi et peruersores, qui per multa tempora latuerunt, et occulte fidem Christianam in multis stulte simplicitatis hominibus corruperunt, ita per omnes terras multiplicati sunt, ut grande periculum patiatur Ecclesia Dei a ueneno pessimo, quod undique aduersus eam effundunt; nam sermo corum serpit ut cancer, et quasi lepra uolatilis  longe lateque discurrit, pretiosa membra Christi contaminans: Hos nostra Germania, Catharos; Flandria, Piphles; Gallia, Texerant, ab usu texendi appellat. Sicut de eis predixit Dominus, dicunt in penetralibus esse Christum, quia ueram fidem Christi, et uerum cultum Christi, non alibi esse dicunt,  nisi in conuenticulis suis, que habent in cellariis et in textrinis, et in huiusmodi subterraneis domibus. Apostolorum uitam agere se dicunt; sed contrarii sunt fidei sancte et sane doctrine, que a sanctis apostolis, et ab ipso Domino Saluatore nobis tradita est. Ipsi etenim sunt de quibus apostolus Paulus epistola ad Timotheum ita locutus est: Spiritus autem manifeste dicit quia in nouissimis diebus discedent quidam a fide, attendentes spiritibus erroris et doctrinis demoniorum, in hypocrisi loquentium mendacium et prohibentium nubere, abstinere a cibis quos Deus creauit ad percipiendum cum gratiarum actione .



De coniugio. Heresis prima.

 II. Et quidem uere hi sunt ad quos pertinet hic sermo, quoniam nuptias reprobant et condemnant, ita quod non aliud quam eternam damnationem promittunt eis, qui in coniugali uita permanent usque in finem. Approbare quidem se dicunt quidam ex eis, illorum coniugium, qui uirgines conueniunt, sed nec illos saluari posse dicunt, nisi ante finem uite sue ab inuicem separentur; ac per hoc tale quoque coniugium prohibent.



Secunda, de usu carnium uitando.

Carnem omnem uitant, qui perfecte sectam illorum ingressi sunt: non ea causa qua monachi, aut alii spiritualiter uiuentes ab ea abstinent, sed idcirco uitandum esse esum carnis dicunt, quia de concubitu nata sit omnis caro: et ex hoc immundum  esse arbitrantur.



Tertia, de creatione carnium.

Et hanc quidem rationem manifestius dicunt, sed in occultis suis, quod peius est dicunt, uidelicet omnem carnem facturam diaboli esse,  ideoque neque in summis necessitatibus eam ullatenus gustant.



Quarta, de baptismo paruulorum.

De baptismo uarie loquuntur. Baptismum nichil prodesse dicunt paruulis qui baptizantur, quia per se ipsos baptismum petere non possunt, quia nullam fidem possunt profiteri.



Quinta, de baptismo aque.

Est autem aliud quod inde communius sed occultius loquuntur, uidelicet quod nullus baptismus in aqua prosit ad salutem. Inde et eos qui ad sectam illorum transeunt, suo quodam occulto modo rebaptizant, quem baptismum in Spiritu sancto et igne fieri dicunt.



Sexta, de animabus mortuorum.


De animabus mortuorum talem sententiam habent, quod in ipsa hora exitus sui, uel transeunt ad eternam beatitudinem, uel ad eternam damnationem. Non enim recipiunt quod credit uniuersalis Ecclesia, uidelicet esse quasdam purgatorias penas, in quibus anime quorumdam electorum ad tempus examinentur pro peccatis suis, de quibus in hac uita per condignam satisfactionem ad plenum purgate non sunt. Propterea ergo arbitrantur superfluum et uanum esse orare pro mortuis, eleemosynas dare, missas celebrare, et irrident pulsationes campanarum quas facimus, que tamen pia ratione in ecclesiis fiunt, ut uidelicet uiui ad orandum pro mortuis commoueantur, et ad memoriam proprie  mortis excitentur.



Septima, de misse contemptu.

Missas que in ecclesiis celebrantur omnino spernunt et pro nichilo ducunt. Nam si forte cum populo in quo habitant, ad audiendum missas, siue etiam ad percipiendam Eucaristiam accedunt, omnino hoc simulatorie faciunt, ne infidelitas eorum. possit notari. Ordinem quippe sacerdotii in Romana Ecclesia, et in cunctis Ecclesiis catholice fidei omnino periisse dicunt, nec usquam nisi in secta eorum ueros sacerdotes inueniri.



Octaua, de corpore et sanguine Domini.

Corpus Domini et sanguinem nullo modo nostra consecratione fieri, aut a nobis per communicationem  percipi posse credunt; se autem solos in mensis suis corpus. Domini facere dicunt. Sed in uerbis illis dolum habent; non enim uerum illud corpus Christi significant, quod de uirgine natum fuisse credimus, et quod passum est in cruce; sed sui ipsius carnem corpus Domini uocant: et in eo quod sua corpora nutriunt cibis mense sue, corpus Domini se facere dicunt. Nec intactum preteribo quod audiui a quodam uiro fideli, qui agnita eorum perfidia et secretis quibusdam turpitudinibus, de societate eorum exiuit.



Nona, de humanitate Saluatoris.

Nam in Domino Saluatore ita errare eos affirmabat, ut dicerent eum non uere natum ex uirgine, nec uere humanam carnem eum habuisse,  sed simulatam carnis speciem; nec ex mortuis eum resurrexisse, sed mortem et resurrectionem simulasse. Propter quod et Christianis Pascha celebrantibus, uel negligenter hoc celebrant si inter ipsos sunt, uel occasiones querunt discedendi de medio eorum quibus cohabitant, ne cum eis solemnizare cogantur. Celebrant pro eo aliud quoddam festum, in quo occisus est heresiarcha eorum Manicheus, cuius procul dubio heresim sectantur, quod beatus Augustinus contra Manicheos Beina [Bema] appellari dixit. Meus autem recitator ab eis quibus ipse fuerat commoratus, Malilosa dixit uocari, et autumnali tempore celebrari. Preter hec et nouam quamdam, et hactenus inauditam insaniam de eis compertam habemus, quam manifeste  concessi sunt quidam eorum, cum examinarentur a clero in ciuitate Colonia, ubi et a populo feruentis zeli combusti sunt.



Decima, de humanis animabus.

Dicebant enim animas humanas non aliud esse, nisi illos apostatas spiritus, qui in principio mundi de regno celorum eiecti sunt: et eos in humanis corporibus posse per bona opera promereri salutem; sed hoc non nisi inter eos, qui ad eorum pertinent sectam.

Talia iam longo tempore latenter susurrauerunt, lustrantes ubique domos seductibilium hominum, et multas in his temporibus infelices animas, ut audiuimus, captiuas ducunt retinaculis susurri  pessimi. Circumeunt, ut ita dicam, mare et aridam, ut faciant Catharum unum, et omnem religiosam conuersationem impia detractione commaculant; nec quemquam saluari posse, nisi ad eorum transierit sectam affirmant. Itaque cum omni diligentia euigilare necesse est omnes qui zelum Dei habent, et exercitatos habent sensus in Scripturis sanctis, ad capiendas uulpeculas has pessimas, que demoliuntur uineam Domini Sabaoth. Multi quidem sunt errores illorum, ita ut nemo omnes enumerando prosequi ualeat; sed eos qui maxime periculosi mihi uisi sunt, distinxi, et in una serie disposui, quoniam annuente Deo specialiter aduersus eos loqui mihi propositum est.



De origine secte Catharorum.


III. Sciendum uero est, et non celandum ab auribus uulgi, quoniam indubitanter secta eorum, de quibus agimus, originem accepit a Manicheo heresiarcha, cuius doctrina maledicta erat et tota uenenosa, et radicata est in populo isto peruerso. Multa tamen permista habent doctrine magistri sui, que inter hereses illius non inueniuntur. Diuisi sunt etiam contra semetipsos, quia nonnulla que ab aliquibus eorum dicuntur, ab aliis negantur.

Manicheus autem iste, ut nunc pauca de illo loquar, a Persia oriundus erat, et primo quidem Manes dicebatur, postea uero a discipulis suis Manicheus appellatus est, ne insanus uideretur, et dictus Manes a mania, quod est insanie nomen.  Sic autem insanus erat, ut diceret seipsum Spiritum sanctum, et se missum fuisse a Christo in mundum, sicut promiserat cum ascensurus esset in celum. Ideoque et Christi se apostolum dicebat, quasi missum ab ipso. Unde et discipuli eius ex hoc gloriabantur, quod in magistro ipsorum completa esset promissio Christi de Spiritu paracleto. Ex numero discipulorum suorum duodecim elegit, quos quasi apostolos suos habebat, ut in hoc haberet formam Christi, qui ex discipulis suis duodecim sibi elegit apostolos: quem numerum imitatores eius et hodierna die obseruant, quia ex electis suis habent duodecim quos appellant magistros, et tertium decimum principem ipsorum: episcopos autem septuaginta duos qui ordinantur a magistris, et presbyteros  et diaconos qui ab episcopis ordinantur, et hi electi inter eos uocantur. Mittuntur autem ex omnibus qui idonei uidentur ad eorum errorem, uel ubi est, sustentandum et augendum, uel ubi non est, seminandum. Manichei doctrina et sequacium eius Christiane fidei in ipsa radice sua se opponit, sicut nunc demonstrabo.

Iu. Credimus enim et confitemur unum solum esse Deum, qui fecit celum et terram et omnia que in eis sunt, et hec radix fidei nostre. Illi uero duos creatores esse docent: unum bonum et alterum malum, uidelicet Deum et quemdam immanem principem tenebrarum, quem nescio quomodo rectius uocare possumus diabolum. Duas naturas fuisse dicunt ab eterno contrarias sibi inuicem,  unam bonam et alteram malam, et ex eis dicunt creata esse uniuersa. Animas hominum, et uitalem spiritum quorumlibet animantium, et uirtutem que uiuificat arbores et herbas et quelibet semina, a Deo originem habere dicunt, et condita ex illa bona natura: imo et quamdam partem Dei, unumquodque talium esse uolunt. Carnem uero omnium que uiuunt super terram, tam hominum quam aliorum animantium, ab illo immani principe tenebrarum, id est diabolo, originem dicunt habere, et condita ex mala natura; et ob hoc, ut supra dictum est, esum carnium uitant. Horrendus est sermo et omnino alienus ab humano sensu, quem de talibus rebus filii diaboli confinxerunt ad perditionem omnium  eorum qui illis credunt, et a casta ueritate que est in Scripturis sanctis, mentem auertunt.

u. Hoc quoque manifestum inter errores Manichei et discipulorum eius legitur: quod dicebant Filium Dei nunquam uere humanum corpus suscepisse in uirgine, sed similitudinem tantum humani corporis habuisse: et nunquam uere passum aut mortuum fuisse, aut resurrexisse, sed tantum in his omnibus fefellisse humanos sensus, ita ut hominibus uera uiderentur cuncta que dicuntur de humanitate eius, et quod nulla tamen ueritas fuisset in his omnibus. Idipsum autem ante Manicheum in Persia docuerant duo magi, Zaroc et Arphaxat. Et sicut diximus, hec omnia nobis ueraciter comperta sunt de omnibus istis quos nunc Catharos  uocant; et ipsi originem habuerunt a quibusdam discipulis Manichei, qui olim Cathariste dicebantur. Nam Manicheus ille de quo totus hic error processit, multos quidem discipulos habebat et sub una secta erant, dum adhuc uiueret; mortuo autem eo, dissenserunt ab inuicem et diuisi sunt in tres partes, et uocati sunt quidam eorum Mattharii, quidam uero Cathariste, quidam autem singulariter Manichei dicebantur, quia singularius ceteris magistrum suum secuti sunt; omnes tamen commune habebant hoc nomen, ut dicerentur Manichei, quia omnium error a Manicheo originem habuit. Ipsi uero qui Cathariste dicebantur omnibus ceteris turpiores habebantur, propter quasdam secretas spurcitias quas specialiter ipsi exercebant. Quorum  doctrinam et uitam indubitanter sectantur isti, de quibus nunc sermo est nobis. Unde autem Cathariste, id est purgatores, primo uocati sint, alio loco dicere statui; ne principium libri huius aliquis abominetur, si statim omnes prauitates eorum narrarem. Nam que de Manicheis a beato Augustino conscripta sunt, summatim et breuiter collegi ex tribus libris eius, uidelicet ex eo qui inscribitur contra Manicheos, et eo qui intitulatur De moribus Manicheorum, et ex libro De heresibus; et eamdem collectionem in fine libri huius adnectere dispono, ut qui legerint, possint quasi a fundamento totam hanc heresim plenius agnoscere, et intelligant quoniam hec heresis omnium heresum sentina est. Produnt autem semetipsos quod sint de errore  Manichei, in eo quod dicere solent, et quod beatus Augustinus prodiderit secreta eorum: et constat quod ipse ante perceptionem baptismi discipline Manicheorum aliquandiu interfuit, et postea errores eorum et secreta manifeste in libris quos nominaui, descripsit et confutauit.



SERMO II. De eo quod doctrina Christiana occultanda non sit.

I. Ad uos ergo nunc mihi sermo est, o Cathari plebs angulosa, qui non alibi nisi in uestris penetralibus Christum esse querendum estimatis. Dicite mihi, quando iniit hoc consilium Dominus, uellet esse absconditus in angulis uestris? Dicitis  quoniam ueritas Christiane fidei uobis solis sit nota, et apud uos solos abscondita. Sed scimus quoniam Dominus Saluator ipse eam non abscondit, ut patet in uerbis ipsius, que imminente sua passione coram pontifice Iudeorum locutus est, dicens: Ego palam locutus sum mundo, ego semper docui in synagogis, ubi omnes Iudei conueniunt, et in occulto locutus sum nichil . Non enim ita aliquid locutus est, ut hoc uellet occultum permanere. Nam etsi aliquando discipulis seorsum a turbis aliqua loquebatur, que non illo tempore conueniebat fieri manifesta, dicebat tamen illis: Quod dico in tenebris, dicite in lumine, et quod in aure auditis, predicate super tecta . Quibus et post resurrectionem suam precepit dicens:  Euntes in mundum uniuersum, predicate Euangelium omni creature.  De quibus et euangelista subdit, dicens: Illi autem profecti, predicauerunt ubique, Domino cooperante, et sermonem eorum confirmante sequentibus signis . Predicauerunt non in angulis, non in cellariis, aut textrinis, sed sicut Scriptura dicit: Predicauerunt ubique, non solum coram plebe, sed et coram regibus et principibus omnium terrarum, sicut scriptum est de eis: In omnem terram exiuit sonus eorum . Noluit doctrinam suam a Paulo celari Dominus, cum dicebat: uas electionis mihi est iste, ut portet nomen meum coram regibus et principibus et filiis Isrel . Ipse quoque Paulus a nullo genere hominum celandam esse  ueritatem Euangelii estimabat, quando dixit: Grecis ac barbaris, sapientibus et insipientibus debitor sum, ita quod in me promptum est uobis qui Rome estis euangelizare . Sicut dixi, predicauerunt sancti apostoli in manifesto doctrinam salutis, et signa fecerunt mortuos suscitando, cecos illuminando, et omnem languorem pellendo in nomine Christi, et sustinuerunt crucifigi, gladioque necari, ac diuersis passionibus deduci ad mortem, pro testimonio ueritatis.

II. uos autem si estis, sicut dicitis, apostoli Christi, quare tanto tempore latuistis? Si uos estis Ecclesia Dei, ut dicitis, quare usque ad hec tempora semper in abscondito ambulastis? Dominus dicit in Euangelio de Ecclesia sua: Non potest  ciuitas abscondi supra montem posita, neque accendunt lucernam, et ponunt eam sub modio, sed supra candelabrum, ut luceat omnibus qui in domo sunt . Mons ipse Christus est, ciuitas supra montem posita, Ecclesia est, cuius fundamentum est Christus. De ea dicit Dominus, quod non potest abscondi: uos autem semper absconditi fuistis, et doctrinam uestram occultastis, et ita lucernam uestram sub modio timoris positam habetis, nec unquam eam alicui manifestatis, de quo timetis, quod uos faciat manifestos. Nam ab ipsis quoque qui ueniunt ad uos, fidem uestram, ex qua saluandos uos esse speratis, et occulta opera uestra longo tempore, ut dicunt, quindecim annis occultatis,  donec diu eos probaueritis, ita ut sperare possitis de eis quod non prodant uos. Non hoc sancti apostoli fecerunt, et successores eorum qui nobis sunt noti. Non absconderunt lucernam sub modio, quia nec causa timoris, nec causa commodi temporalis luce euangelice ueritatis, quam a Christo acceperant, celauerunt; sed super candelabrum, id est super Ecclesiam, ita manifeste eam constituerunt, ut luceret omnibus qui in domo, id est in mundo, erant. Omnibus etenim tam bonis quam malis, electis et reprobis innotescere uoluit Dominus, qualis esset fides et religio Christianorum, ut nemo per ignorantiam posset se excusare.

III. Forsitan ad uerbum illud confugitis, quod  Dominus ad discipulos suos locutus est dicens: Nolite sanctum dare canibus, neque mittatis margaritas ante porcos . Rustici uiles nolite assumere uerba hec in defensionem uestram quia non recte discernitis ea. Omnibus hominibus manifeste dicenda sunt uerba salutis, sine quorum agnitione saluari nemo potest, nec aliquis ita canis aut porcus iudicandus est, ut occultari debeant ab eo. Nam ut ait Apostolus: Deus uult omnes homines saluos fieri, et ad agnitionem ueritatis uenire . Quod si quis audita et agnita ueritate pertinaciter et incorrigibiliter ei contradicit, et nititur commaculare ueritatem feda detractione et irrisione, debet iusta ratione a tali suspendi predicatio ueritatis, quod est subtrahi sanctum et  margaritas a porcis et canibus. Tales esse persenserant sancti apostoli Iudeos, in quibus satis laborauerant uerbo predicationis, cum nouissime cis dicebant: Quoniam repulistis a uobis uerbum Dei, et indignos uos iudicastis eterne uite, ecce conuertimur ad gentes . Conuersi sunt ad gentes, et eis manifeste predicauerunt doctrinam salutis, quos sciebant esse idololatras, et pollutos omni genere immunditiarum: et uos ita canes et porcos uos iudicatis, ut nunquam manifeste inter uos predicetis doctrinam uestram, sine qua neminem saluari posse arbitramini, cum Dominus dicat: Qui me confessus fuerit coram hominibus, confitebor et ego eum coram Patre meo, qui in celis est .

 Iu. Si forte acciderit ut aliquis uestrum pro errore suo deprehensus fuerit, et deductus ante iudices Ecclesie; aut omnino negatis fidem uestram, aut tunc primum aliquos errores uestros confitemini cum de uita amplius non speratis. Sed illa confessio non est ad gloriam uobis, et est quasi confessio furis, qui cum de uita sua desperat, latrocinia sua impudenter confitetur sub laqueo; et sunt interemptiones, quas aliquando a populo zelante pro lege Dei sui aliqui uestri patiuntur, non quasi passiones apostolorum, sed quasi iudicia furum et latronum. uos quippe estis, de quibus Dominus in Euangelio dicit: Omnes quotquot uenerunt, fures sunt et latrones . Non enim  nisi furtiue, et quasi per latrocinium acquiritis in partem animas miserorum, quos trahitis post uos, et omne negotium uestrum est perambulans in tenebris, quoniam sicut ait Saluator: Omnis qui male agit, odit lucem, et non uenit ad lucem, ut non arguantur opera eius . O quales apostoli! o quales euangeliste! quoniam bene impletis illud quod mandauit Dominus predicatoribus uerbi sui per prophetam dicens: Super montem excelsum ascende tu qui euangelizas Sion; exalta uocem tuam, qui euangelizas Ierusalem, exalta, noli timere . Non hoc certe impletis, sed illud mandatum Priscilliani obseruatis: Iura, periura, secretum prodere noli. Dicitis modo, nondum uenit tempus nostrum ut manifestari debeamus;  sed iam nunc incipimus palam loqui mundo, et erit adhuc tempus quando Deus Ecclesiam suam, id est nos exaltet, et impleatur in nobis illud quod Dominus dicit de Ecclesia sua: Non potest abscondi ciuitas supra montem posita . Sed dicite mihi; si semper supra montem, id est Christum, posita fuit ciuitas ista, hoc est societas uestra, quomodo potuit fieri, ut tanto tempore esset abscondita? Iam enim a tempore Dominice ascensionis transierunt mille et centum anni et amplius, et nunquam sublimata est religio uestra; aut si sublimata est, dicite si scitis, in quibus temporibus et sub quibus regibus terre factum est hoc, ut ubique in mundo audiretur predicari  fides Catharorum? Quando factum est hoc, ut omnes principes et domini terrarum, qui non essent uel pagani uel Iudei, essent Cathari et gubernarent subditos suos secundum legem Catharorum? Certe si hoc nobis demonstrare possetis, crederemus uobis, quod aliquando ciuitas uestra posita fuisset in manifesto; sed hoc gratia Dei nunquam factum est.



SERMO III. De incremento et manifestatione catholice fidei.

I. Audite nunc de fide et gratia, quam profitemur et quam in manifesto predicamus, quomodo peruenerit in nos et quomodo Ecclesia Dei, cuius nos per ipsius gratiam membra sumus, exaltata est et posita in manifesto. Fidem beati Petri apostoli quam  ipse habuit et predicauit, suscepit post ascensionem Domini ciuitas magna Antiochia; et ipse erat in ea docens annis septem non occulte, non in subterraneis domibus, sed episcopus erat totius ciuitatis, et ipsius causa regalis aula, que erat in ciuitate, per deuotionem populi commutata est in ecclesiam, in qua communiter populum docuit, et missas celebrauit, et ordinabat ea que ad Christianam religionem pertinebant. Ibi primum eis qui fidem Christi susceperunt impositum est nomen hoc ut uocarentur Christiani. Cum autem ibi firmasset fidem Christianam et legem diuinam beatus Petrus ordinauit in suo loco episcopum ciuitati beatum Euodium, cuius et successor fuit Ignatius clarissimus martyr,  discipulus sancti Ioannis euangeliste, et ipse inde profectus est Romam, itemque in ea fidem Christianam docuit, ac maximam partem ciuitatis ad Christum conuertit, et per XXu annos Ecclesiam Christi ibi gubernauit. Ibi manifeste confessus est coram Nerone imperatore fidem Christi, et uxorem eius Libyam, et uxorem Agrippe prefecti Agrippinam, ad fidem conuertit, et ob eiusdem fidei predicationem, Nero eum crucifigi precepit, et Paulum simul cum ipso ibidem predicantem gladio necari iussit.

II. Ex illo igitur tempore semper fides Christiana creuit in urbe Roma, nec unquam defecit in Romana Ecclesia fides quam habuerat et quam predicauerat Petrus, sicut et ei promiserat Dominus, quando imminente passione sua dixit ad cum: Ego  rogaui pro te, ut non deficiat fides tua , hoc est, fides Ecclesie quam tibi commisi. Beatus autem Petrus cum sciret appropinquare sibi passionem suam, sanctum Clementem, quem ad fidem conuerterat et baptizauerat, ordinauit in episcopum, eiusque gubernationi sedem suam et Ecclesiam, quam ipse rexerat, commisit. Et ita successor beati Petri factus est in sede illa, et ad ultimum ipse quoque pro testimonio fidei Christiane martyrium passus est. Nam quod Linus et Cletus successores Petri fuisse leguntur, ita intelligendum est, quod adhuc ipso uiuente, coadiutores eius exstiterunt in gubernando populum Dei Rome, et ad hoc ab ipso erant in episcopos ordinati, ut scribit quidam apostolicorum Patrum episcopis Germanie et Gallie.  Qualem autem fidem a beato Petro Clemens susceperat, talem et successores eius habuerunt, et predicauerunt in Romana urbe, et eam predicari fecerunt in aliis terris per eos quos ad predicandum miserunt; et paulatim quidem creuit Ecclesia in ea fide, et magis de die in diem promouebatur quamuis multi reges et principes grauibus eam persecutionibus opprimere niterentur usque ad tempus beati Siluestri pape, sub quo pax magna, et libertas data est Ecclesie, et exaltari cepit, et ad summos honores promoueri fides et religio Christiana.

III. Ipse etenim sicut antiqua nobis scripta commemorant, predicatione uerbi Dei, et magnorum ostensione miraculorum Constantinum imperatorem  filium Helene regine  conuertit ad fidem: ita ut imperator de regali solio suo descendens in eo collocaret beatum Siluestrem, et ad pedes eius se humiliaret. pse quoque in equo suo consedere eum fecit, et ad modum serui ei ministrauit pedester incedens ante eum, et freno eum deducens, et consignans ei dominium urbis. Insuper et regale palatium illic ei construxit, et omnem regium honorem et potestatem quam habebat Rome et in partibus occidentis ipsi ac successoribus eius concessit, et totius senatus honorem clero qui cum ipso erat tradidit, et ipse cum senatoribus omnibus de urbe egrediens, Byzantium transmigrauit, et urbem nominis sui Constantinopolim  edificauit: solum autem nomen imperatoris sibi ac successoribus suis retinuit. In hunc modum creuit, et confortata est, et usque ad summos honores promota est in Romana potestate Ecclesia Dei, et fides quam beatus Petrus docuit et quam successores eius ab eo tenuerunt, et usque ad ista tempora perduxerunt.

Iu. Simili modo et per alios apostolos in aliis regnis per totum mundum fides Christi dilatata et sublimata est. Ad has autem Cisalpinas partes hoc ordine peruenit. Beatus Petrus, dum Ecclesiam Dei Rome gubernaret, misit tres ex discipulis suis, uidelicet Eucarium, ualerium et Maternum predicare Teutonice genti Euangelium Christi. Qui uenientes in ciuitate Treuerim, predicauerunt in ea,  et cum Dei adiutorio conuerterunt eam ad fidem Christi, et baptizauerunt omnem populum in flumine ciuitatis quod dicitur Oleuia. Primus eorum episcopus urbis erat Eucarius, quo defuncto ualerius in episcopatum successit, quo etiam defuncto Maternus, qui de morte per baculum Petri suscitatus fuerat, episcopus factus est, non solum in Treueri, sed et in Colonia que antiquitus Aggrippina uocabatur, simulque in ciuitate Tungerensi que Hunorum persecutione delata est. Ipsa est ergo fides beati Petri, quam hi sancti predicauerunt Ecclesiis quas ipsi gubernauerunt, ipsorumque successores tenuerunt et predicauerunt usque in hodiernum diem. Tandem quoque fidem predicauit in ciuitate Moguntia Crescens discipulus Pauli apostoli. Beatus  quoque Bonifacius, uir eximie sanctitatis, qui primus in ea archiepiscopus fuit, et martyrium pro Christo suscepit, et successores eius usque in hodiernum diem hanc fidem tenuerunt et docuerunt in Ecclesia Moguntinensi, et ipsa in omnibus Ecclesiis ei subditis usque nunc tenetur et predicatur.

u. Ecclesie Metensi primus episcopus fuit sanctus Patiens, discipulus sancti Ioannis euangeliste, et ipse in ea fidem nostram docuit et firmauit, et permanet in ea usque in presentem diem. Sanctus Clemens, successor apostoli Petri, beatum Dionysium uirum clarissime sanctitatis, qui predicatione apostoli Pauli Athenis conuersus fuerat, in Galliam misit predicare uerbum Dei, et cum eo tres illustres uiros, Marcellum, Saturninum et Lucianum.  Qui cum ad portum Arelati peruenissent, beatus Dionysius sanctum Marcellum in Hispaniam direxit, sanctum Saturninum in Aquitaniam, sanctum uero Lucianum ad Beluacensem ciuitatem, quorum singuli regiones et ciuitates sibi destinatas repleuerunt doctrinis fidei que usque in presens tempus ibidem tenetur et predicatur. Ipse uero sanctus Dionysius cum duobus sociis, Rustico et Eleutherio, Parisios adiit, ibique fidem quam per beatum Paulum didicerat predicauit, et per totam Franciam dispersit, et pro eadem fide martyrium pertulit, simulque socii eius, Rusticus et Eleutherius, cum eo. Martyrium uero ipsius singulari et inaudito miraculo Deus honorauit, in eo quod  post decollationem suam ipse propriis manibus caput suum a loco martyrii per spatium milliarii usque ad locum in quo humatum est corpus eius, deportauit. Testimonium hoc grande erat perfectissime sanctitatis eius et recte fidei, ac sancte religionis quam ibi docuerat atque fundauerat.

uI. Ipsam fidem quam beatus Dionysius in Gallia reliquit, sanctus Hilarius Pictauiensis episcopus, egregius doctor et nobilissima lucerna Ecclesie Dei, tenuit et docuit uerbis et scriptis et exemplis. Ita fidem tenuit et docuit, et omnibus modis promouit beatus Martinus Turonensis episcopus, cuius sanctitas per omnes fines mundi usque in presentem diem clarissime splendet, et in summa ueneratione habetur. Cuius fidei et doctrine testimonium perhibuit  diuina uirtus, in trium mortuorum suscitatione, aliorumque ualde mirabilium operum exhibitione. Eamdem quoque fidem beatus Remigius Remensis ciuitatis archiepiscopus tenuit et docuit, et insignibus miraculis confirmauit. Hic Clodoueum inclytum regem Francie, et cum eo copiosam multitudinem gentis Francorum conuertit ad fidem Christi, et baptizauit in Remensi ciuitate, misso ei chrismate de celo. Ex illo ergo tempore reges Francorum, et principes Gallie ceperunt esse Christiani, et cepit communiter per totam Franciam publice coli religio Christiana, et per omnes ciuitates in ueneratione haberi fides Christiana, eademque usque in presentem diem in tota Gallicana Ecclesia predicatur.

uII. De genere Clodouei processit Carolus Magnus,  qui inter Francorum reges summus atque gloriosissimus erat. Hic in eadem fide baptizatus est, quam a beato Remigio rex Clodoueus acceperat, et quam ceteri reges tenuerunt, qui a Clodoueo processerunt. Hic a beato Leone papa Romam uocatus est, et consecratus in imperatorem, et factus est aduocatus Romane Ecclesie, et fidelissimus defensor totius Christiani populi, et uehementer per eum aucta religio Christiana, et dilatata est atque confortata, et per ipsius diligentiam fides Romane Ecclesie per multas terras, que ignorabant Dominum, dispersa est. Ipsam fidem quem professus est Carolus imperator Romanus, tenuerunt et confessi sunt omnes imperatores, siue reges Romani, et omnes  reges Francorum qui fuerunt post eum, et principes eorum usque in presens tempus Frederici imperatoris Romani et Ludouici regis Francorum.

Ipsam ergo fidem, quam primo beatus Petrus Rome plantauit, et quam tenuerunt successores eius in Romana urbe, et quam docuerunt in omnibus terris sancti episcopi aliique sancti Patres qui obedientes erant Romane Ecclesie, et quam ab illis acceperunt imperatores, et reges et principes terrarum, cum populis sibi subiectis, tenemus atque confitemur: nos uidelicet clerici, et monachi, et laici, qui in Ecclesia Christi baptizati sumus, et in Ecclesiis Deo sacratis conuenimus ad orandum et laudandum Deum, et ad communicandum corpori et sanguini Domini nostri Iesu Christi cum fide  non ficta, et spe salutis animarum nostrarum. In eo autem certi sumus nos habere eamdem fidem, quam habuerunt sancti Patres ante nos, quoniam eadem Euangelia Christi, eamdem Scripturam apostolicam, quam et illi habuerunt, et publice in Ecclesia docuerunt, habemus, et nos credimus eis. Ipsorum quoque sancta scripta habemus, in quibus declarauerunt qualis esset fides eorum, et qualem intellectum haberent in libris ueteris legis et prophetarum, et in Euangeliis et in apostolis scriptis, et in eadem intelligentia sequimur eos. Manifestum est itaque ex his que dicta sunt, quoniam fidei nostre fundamentum est doctrina Petri, qui fuit Christi, qui fuit Dei, imo et Deus. uestri autem erroris fundamentum doctrina Manichei, qui non fuit Dei,  sed diaboli; non Christi, sed antichristi: et hoc scire potest quisque sensatus, obediendum esse nostre Catholice fidei potius quam uestre abscondite infidelitati, que cum suo fundamento a cunctis qui amant ueritatem maledicatur, et sub eterna clausura damnetur.



SERMO Iu. De eo quod scriptum est: Fides sine operibus mortua est.

I. Fortassis, o sancti Cathari, qui peccare non potestis, improperatis nobis peccata nostra et dicitis sicut legimus: Fides sine operibus mortua est . uos autem opera ad fidem pertinentia non habetis. Et idcirco fides uestra mortua est, et quoniam fides uestra mortua est, nulla est. Et idcirco sacramenta  uestra nullum effectum habent, et non potestis baptizare, et corpus Domini consecrare, nec aliquid huiusmodi in Ecclesia facere, quod uobis aut aliis prosit. Hec est obiectio uestra aduersum nos. Ite primum et interrogantes discite qua de causa Deus interfecit Ozam, qui extendit manum suam ut sustentaret arcam Dei, quando nutabat ita ut casura putaretur, in tempore illo, quo eam reducere uolebat Dauid de Bethsames in Ierusalem. Et cum hec didiceritis, struite reprehensiones uestras aduersum Ecclesiam Dei. Non oportebat nos respondere uobis aduersus ea que nobis obiicitis de fide nostra, quoniam extra fidem Catholicam estis, sicut Domino uolente comprobabimus. Non  oportet nos respondere uobis de operibus nostris malis que obiicitis nobis, quoniam peiora et sceleratiora sunt opera uestra, sed alius erit locus dicendi de his. Respondemus tamen uobis hoc loco, ne propter ignorantiam dimittere uideamur.

II. Fatemur quidem, quod peccatores sumus, quoniam ut ait Iacobus apostolus: In multis delinquimus omnes . uerumtamen est differentia inter delinquentes: multi quidem in minoribus peccatis uenialiter quotidie delinquunt, et quotidiana satisfactione Dominum placant, et agunt opera laudabilia, que pertinent ad fidem quam profitemur. De talibus, ut spero, non potestis aliquid rationabili causa dicere quod fides eorum mortua sit, et quod sacramenta talium presbyterorum inania sint, et tales  per gratiam Dei nec desunt in Ecclesia, nec unquam a principio in ea esse desierunt. Sunt uero, quod ingemiscimus, nonnulli qui in maioribus peccatis que capitalia uocantur delinquunt, et super his non condigna penitentia satisfaciunt Deo. De talibus fatemur quod fides quam habent mortua est, quia sine operibus iustificationis est apud ipsos. Mortua, inquam, est, non ita quod id quod credunt annichilatum sit propter ipsos aut nullius utilitatis, sed ipsis fides eorum mortua est et eis non prodest ad salutem, nisi resipiscant ab operibus malis que in ipsis mortificant fidem.

III. Quod autem dicitis de presbyteris nostris, qui tam male conuersationis sunt, ut fides eorum mortua dici possit, quod sacramenta eorum nullius  utilitatis sunt; huic omnino contradicimus, quod plane falsum est. Fides eorum, dicitis, mortua est, et ideo nec ipsis prodesse potest, nec aliis. Falsum est hoc, quia aliis prodest. Fides quam ipsi manifeste profitentur per ipsorum ministerium aliis prodesse potest, et effectum bonum in aliis habere potest, quamuis non in ipsis. Per similitudinem hec uobis demonstro. Contigit aliquoties, quod medicus sapiens in infirmitatem grauissimam cadit, et habet sapientiam, quia scit curare seipsum, habet medicinam que ualet contra morbum suum; sed ita est delicatus, quod non potest gustare de antidotis suis, et prebet ea alii eamdem infirmitatem habenti, et ille curatur. Ipse autem in sua infirmitate permanet usque ad mortem. uere de tali medico dicere possumus,  quod ipsi mortua est sapientia sua, alii autem uiuit. Ita dico uobis de presbyteris Ecclesie qui male uiuunt; credunt quidem, sed eis credere non prodest ad salutem, si permanserint in iniquitatibus suis. Nam et demones credunt, et contremiscunt , ut dicit Scriptura. Credebant nimirum demones, qui, ut ait Euangelista, dicebant Domino Iesu: Quid tibi et nobis, Fili Dei? uenisti ante tempus torquere nos?  Credunt, inquam, et fidem habent presbyteri enormes, sed sicut dixi de sapientia egri medici, sibi ipsis mortua est eorum fides, aliis autem uiuit, dum in nomine Christi baptizant, et alia sacramenta exsequuntur, secundum quod a sanctis Patribus statutum est. Talis erat ille, de quo Lucas  euangelista refert dicens: Respondens autem Ioannes dixit: Magister uidimus quemdam in nomine tuo eiicientem demonia et prohibuimus eum, quia non sequitur nos. Et ait ad illum iehsu: Nolite prohibere eum. Nemo est, qui faciat uirtutem in nomine meo, et possit cito male loqui de me. Qui enim non est aduersum uos, pro uobis est . Certe quisquis erat ille, mortuam quidem sibi ipsi fidem habebat, cum non sequeretur Iesum, sed aliis uiuebat fides eius, a quibus eiiciebat demonia in nomine Iesu. Quod quidem nequaquam facere potuisset, si nullam omnino fidem in nomine eius habuisset. Ita procul dubio etiam presbyteri mali, demonia in nomine Christi eiiciunt, quando in nomine ipsius, id est secundum hoc quod ipse instituit, baptizant, et prodest baptizatis  fides, quam uerbis quidem, sed non operibus, profitentur. Sed alio loco latius de hac re disserendum est, et nunc ad loquendum de uestra abscondita fide, et de angulosa doctrina uestra sermonem conuerto.



SERMO u. Circa primam heresim de coniugio.

I. uobis loquor doctoribus et prefectis, non in sanctitate quidem, sed in errore et peruersitate. Animaduertite et uidete quod non homines, sed demones uos appellat Apostolus in eo testimonio quod in principio sermonis induxit: In nouissimis, inquit, temporibus discedent quidam a fide attendentes spiritibus erroris, et doctrinis demoniorum loquentium in hypocrisi mendacium, prohibentium nubere, etc:  . uos estis demonia hec de quibus loquitur, et qui uobis attendunt, a fide recta discedunt: nam doctrina uestra prohibet nubere, in eo quod dicitis neminem posse saluari, qui cum coniuge sua permaneat usque in finem. O demones! unde uobis ista doctrina? Ex Euangeliis Christi non est, ex scriptis apostolorum non est, sed plane ex spiritibus erroris est. Intuemini Euangelium Matthei apostoli, quod per uniuersum orbem in Ecclesiis legitur, et si non creditis Grecis et Latinis codicibus, ite ad inimicos uestros Iudeos, et inspicite Hebraicam scripturam, in qua Euangelium Matthei scriptum habent, et inuenietis in eo scriptum hoc modo: Accesserunt ad Iesum Pharisei tentantes eum, et dicentes: Si licet homini dimittere uxorem,  quacunque ex causa. Qui respondens ait eis: Non legistis, quia qui fecit hominem ab initio, masculum et feminam fecit eos? Propter hoc relinquet homo patrem et matrem, et adherebit uxori sue, et erunt duo in carne una. Itaque iam non sunt duo, sed una caro. Dicunt ei: Quid ergo Moyses mandauit dari libellum repudii, et dimittere? Ait illis: Quoniam Moyses ad duritiam cordis uestri permisit uobis dimittere uxores uestras. Ab initio autem non fuit sic . Certe si quid recte intelligentie habetis, hic animaduertere potestis in hac responsione, quod non approbat Dominus ut omnes uiri ab uxoribus suis discedant, sicut uos docetis esse faciendum. Si non posset saluari quisquam cum coniuge  sua manens, suffecisset ei breuis responsio, ita ut interrogantibus illis: Si licet homini dimittere uxorem suam quacunque ex causa? dixisset: Licet, et bonum est, et aliter saluari non possunt.

II. At non hoc dixit, sed comprobauit potius diuina auctoritate stabilius esse debere uinculum societatis quod est per legem Dei inter uirum et coniugem suam, quam illud quod a natura est, inter uirum et parentes suos. uos autem abinuicem separandos esse uirum et mulierem dicitis, et aliter eos non posse saluari. Et ipse contra ait: Quod Deus coniunxit, homo non separet . uirum et mulierem coniunxit Deus, qui secundum institutiones diuinarum legum coram Ecclesia ineunt fedus coniugale, et tales per hominem separandi  non sunt. Fit quidem nonnunquam ut tales migrent pariter ad monasticam uitam, et separatas abinuicem mansiones eligant, quatenus Deo liberius seruire possint; sed talem separationem Deus operatur, non homo, et quidem tales non omnino abinuicem discedunt, neque rumpitur inter eos uinculum coniugale, quia indiuisa in eis manet unitas mentium. Nam quanto liberius diuine dilectioni uacant, tanto purius atque firmius se inuicem diligere possunt. Nos uero huiusmodi separationem nullis, ut uos facitis, coniugibus suademus ea ratione, quod non possint saluari simul permanentes in seculo et  in uita coniugali. Unam separationis causam qua potest uir, si uult, ab uxore discedere et rumpere  uinculum coniugale quo alligatus est, ei determinauit Dominus, quando post responsionem supra memoratam, ita subiunxit dicens: Dico autem uobis, quia quicunque dimiserit uxorem suam, nisi ob fornicationem, et aliam duxerit, mechatur . Ubi ergo adiunxit, nisi ob fornicationem, dedit intelligi quoniam sola fornicationis causa diuortium fieri potest. Quod si non recte nos intellexisse uerba Domini que predicta sunt arbitramini, audite apostolum Paulum, quomodo concordat nobiscum in intelligentia eorumdem uerborum, ubi ad Corinthios loquitur dicens: His iam qui matrimonio iuncti sunt precipio, non ego, sed Dominus, uxorem a uiro non  discedere, quod si discesserit, manere innuptam, aut uiro reconciliari. Et uir uxorem non dimittat . Et subiungens auctoritate propria, ait: Nam ceteris ego dico, non Dominus: Si quis frater uxorem habet infidelem, et hec consentit habitare cum eo, non dimittat illam. Et si qua mulier habet uirum infidelem, et hic consentit habitare cum illa, non dimittat uirum. Sanctificatus est enim uir infidelis per mulierem fidelem, et sanctificata est mulier infidelis per uirum fidelem; alioqui filii uestri immundi essent, nunc autem sancti sunt. Quod si infidelis discedit, discedat . In tempore primitiue Ecclesie frequenter hoc accidit, ut uir esset fidelis et mulier infidelis: et e contra, ut uir esset infidelis et mulier  fidelis. Et suadebat Apostolus ut et tales abinuicem non discederent, quod utique non fecisset, si sciret utrosque simul in tali coniugio perituros. Multum ergo a doctrina sua doctrina uestra dissentit, que eos qui utique legibus diuinis subditi sunt discedere abinuicem cogit, dum eos saluari non posse predicatis si permaneant simul. Audite et Petrum apostolum similia ad coniugatos loquentem in Epistola sua: Mulieres, inquit, subdite uiris suis sint, ut si qui non credunt uerbo; per mulierum conuersationem sine uerbo lucrifiant, considerantes in timore Dei castam conuersationem uestram . Item subiungit: uiri similiter cohabitantes secundum scientiam, quasi infirmiori uasculo muliebri impertientes honorem, tanquam coheredibus gratie .

 III. Dicitis forte: Possunt quidem aliquo modo saluari, uir et mulier simul manentes, sed non aliter nisi abstineant ab opere coniugali. Hypocrite! quid est quod uos dicitis? Si sciebat Dominus Saluator, et si sciebant sancti apostoli, nequaquam posse saluari uirum et mulierem qui exsequerentur opus quod ad coniugium pertinet, nonne plena perfidie et fallacie erant uerba eorum, quibus tam diligenter suaserunt coniugatis, ut non separentur ab inuicem? Absit autem hoc. Nota certe erat illis humana fragilitas, et sciebant non omnes uiros et mulieres tam ferreos esse, ut non possent cohabitare  simul et continentiam obseruare. Unde non illos, sed uos in hac quoque parte fallacie pessime arguendos esse noueritis. Illud mihi forte obiicis, o Cathare, quod Apostolus ait: Bonum est homini mulierem non tangere . Concedo quod bonum est homini mulierem non tangere: non tamen idcirco necesse est me concedere, quoniam malum est et illicitum homini mulierem tangere. Nam similiter propter cauendas tentationes, bonum est homini mulierem non uidere: nunquid ergo necessarium contendendum est, quoniam malum est homini mulierem uidere? Si concedis quod malum est tangere mulierem, pro eo quod bonum est mulierem non tangere; concede etiam quia malum est mulierem uidere, pro eo quod bonum est mulierem non  uidere. Et si concedis quoniam malum est mulierem uidere, erue oculos tuos, ut nunquam uideas mulierem. Hypocrita! licitum est homini tangere mulierem suam, quia licitum est ut unusquisque habeat suam secundum uerba eiusdem Apostoli. Et quia licitum est, malum non est. Bonum autem magis homini est, et magis expediens ad salutem mulierem omnino non habere, nec tangere.

Iu. Ad illud item fortasse confugies, quod ibidem Apostolus ait: Tempus breue est, reliquum est, ut qui habent uxores, tanquam non habentes sint . Ecce, inquis, dicit, ut et si maneant simul, abstineant tamen ab opere coniugali. Et ego dico quod si hoc facere possunt, bonum est illis: non tamen hoc quisquam sensatus eis precepit, sed suadet.  Potest tamen fieri ut uir cum uxore habitet, et opus coniugale operetur, ita ut sit quasi non habens uxorem. Hoc fit si sobrie et temperanter cum illa est, et per omnia Dei reuerentiam in ipsa custodit. Quod qualiter fieri debeat, sensati homines sciunt; si autem opus coniugale ad damnationem esset omnibus coniugatis, nequaquam Apostolus dixisset: Uxori uir debitum reddat, similiter autem et uxor uiro. Mulier autem sui corporis potestatem non habet, sed uir; similiter autem et uir sui corporis potestatem non habet, sed mulier. Nolite fraudare inuicem, nisi forte ex consensu ad tempus, ut uacetis orationi: et iterum reuertimini in idipsum, ut non tentet uos Satanas propter incontinentiam uestram. Hoc autem dico secundum  indulgentiam, non secundum imperium . Scio autem quoniam et in hoc uerbo heres quod dicit: Hoc autem dico secundum indulgentiam. Dicis enim si indulgentia, id est uenia, pertinet ad hoc quod sibi inuicem debitum reddant; ergo opus coniugale malum est. Si enim non esset malum, non ei uenia necessaria esset. Si hoc dicis, iam in hoc ipso aliquid lucratus sum, quod opere coniugali ueniam ab Apostolo dari confiteris. Nam si ueniam ei dat Apostolus, ueniale est, et si ueniale est, non pro eo damnantur omnes qui in coniugio permanent, sicut uos predicatis. Distinctius tamen considerandum est, quod dicit Apostolus: Hoc autem dico secundum indulgentiam, non secundum imperium.

u. Et sciendum est quoniam in tribus significationibus  hoc nomen indulgentia poni solet. Nam significat absolutionem, qua peccatori debita pena relaxatur; et secundum hoc uenie nomen ei adaptatur. Significat et concessionem qua minora conceduntur bona his qui exsequi maiora non possunt, et secundum hoc ad ea non pertinet uenie nomen. Significat et permissionem, qua minora fieri sinuntur, ut maiora fieri uitentur, et secundum hoc quoque uenia dici potest. De maioribus bonis est continentia, quam quia omnes seruare non possunt, conceditur quod minus bonum est, uidelicet coniugium. Conceditur, inquam, non precipitur: quia si preciperetur, transgressor haberetur quicunque in coniugio non esset. De maioribus malis est homicidium, quod ut euitaretur, permissum est olim Iudeis minus  malum, uidelicet redditio talionis et repudiatio mulierum, ut ab homicidii se flagitio temperarent. Nunc et opus coniugale nobis distinguendum est, ut euidentibus fiat ad qualem concubitum qualis indulgentia pertineat. Coniugalis concubitus, qui fit simpliciter intentione generande ac Deo educande prolis, per se peccatum non est, quia ut peccatum non sit, defendunt nuptialia bona, que sunt spes prolis, et fides, et sacramentum. Et est de minoribus bonis, que indulgentiam habent, que concessio dicitur. Quod autem possit fieri sine peccato, intelligi potest ex eo quod Apostolus ait: Et si nupserit uirgo non peccat . Per se dixi, peccatum non est; quia accidere potest nonnunquam propter bonam illam intentionem aliquid peccati suboriatur  excedente rationabilem modum carnali delectatione, que tunc quidem peccatum est, sed leue, et excusatur per predicta bona coniugii. Quod si ob huiusmodi peccatum fugiendum euitari deberet officium coniugii, sicut uos susurrare soletis, tunc ob eamdem cansam et officium comedendi ac bibendi omnino uitari deberet, in quo simile peccatum aliquando etiam sapientibus subrepere solet. Ille uero coniugalis concubitus, qui fit non cum intentione generande prolis, sed tantum causa explende libidinis, per se quidem peccatum est, sed ueniale, quia per cetera bona coniugii excusatur, et habet indulgentiam que permissio dicitur, quoniam permittitur hoc malum ut euitetur maius malum, id est  fornicatio. De tali igitur concubitu intelligatur dictum illud Apostoli: Hoc autem dico secundum indulgentiam, non secundum imperium .

uI. Scio unum ex susurris uestris, noui uerbum occulte sapientie uestre, quod est fundamentum heresis uestre, quam de coniugio habetis. Innotuit autem mihi per quosdam uiros, qui exierunt de societate uestra, et resipuerunt a uerbis mendacii per uerbum Dei, et per ministerium serui eius. Dicitis enim quod fructus ille de quo precipit Deus primo homini in paradiso ne gustaret ex eo, nichil aliud fuit nisi mulier quam creauerat. De ipsa dicitis, Ade precepit Dominus ut non commisceretur ei, et commistus est ei contra preceptum Domini, quod erat gustare de uetito ligno. Ex hoc ergo probatis  omne genus humanum quod de eis propagatum est, natum esse ex fornicatione, et neminem saluari posse nisi purgatus fuerit per orationes et sanctificationes eorum, qui inter uos perfecti uocantur. Hec autem causa est pro qua soletis culpare coniugium, et dicitis quod omnes qui in coniugio sunt, et coniugale opus exercent, fornicantur, et rei sunt eiusdem inobedientie, per quam cecidit Adam. Et idcirco omnes damnantur, nisi discedant ab inuicem, et uobis iungantur, et purgentur per uos. Hinc et hoc nomen sibi assumpserunt primi magistri uestri, ut se uocarent catharistas, id est purgatores, et catharos, id est mundos: et ecce iusto iudicio Dei hoc ipsum nomen quod uobis assumpsistis ad gloriam uestram, uersum est in ignominiam  uobis in populari sermone: et nunc, domini mei purgatores et mundi, tanquam sepulcra dealbata pergo respondere ad occultam sapientiam uestram.

uII. Dicite mihi, ubinam legistis, quod Dominus uetuerit primum hominem comedere de ligno scientie boni ac mali? Puto in libro Geneseos. Rustici, redite ad eumdem librum, aperite oculos uestros, si legere scitis, inspicite recapitulationem operis sexti diei, et legite quod dicit: Formauit igitur Dominus hominem de limo terre, et inspirauit in faciem eius spiraculum uite, et factus est homo in animam uiuentem . Post hec subiungit de eo quod factum fuerat ante formationem hominis, et dicit: Plantauerat autem Dominus Deus paradisum uoluptatatis a principio, in quo posuit hominem quem formauerat  . Post hec subiungit descriptionem paradisi, et qualem eum fecisset Deus ostendit dicens: Produxitque Dominus Deus de humo omne lignum pulchrum uisu, et ad uescendum suaue: lignum etiam uite in medio paradisi, lignumque scientie boni ac mali . Post hec descriptis etiam quatuor fluminibus paradisi, nouissime addit: Tulit ergo Dominus Deus hominem et posuit eum in paradiso uoluptatis, ut operaretur et custodiret illum, precepitque ei dicens: Ex omni ligno paradisi comede, de ligno autem scientie boni et mali ne comedas . Nonne ecce ex his uerbis intelligitis, quoniam et antequam creatus esset Adam, plantatus fuerat paradisus uoluptatis cum omni ornatu suo, et duo ligna in ipso,  uidelicet lignum uite, et lignum scientie boni et mali? Si ergo lignum scientie boni et mali creatum, antequam Adam Deus formasset et in paradiso collocasset, manifestum est, quoniam et antequam Euam creasset Deus, creatum fuit lignum scientie boni et mali, quod Deus prohibuit Ade; et si illud fuit ante creationem Eue, consequens est quod illud non fuit Eua. Illud etiam attendite, quo ordine loquatur Scriptura de ligni prohibitione, et de mulieris formatione. Precepit, inquit, ei, id est Ade, dicens: Ex omni ligno paradisi comede; de ligno autem scientie boni et mali ne comedas. In quacunque autem die comederis ex eo, morte morieris . Et subiungit: Dixit quoque Deus: Non est bonum hominem esse solum, faciamus ei adiutorium simile sibi . Et  post hec addit qualiter formauit illam de costa eius. Ex hoc quoque ordine locutionis datur nobis intelligi prohibitum fuisse Ade lignum scientie boni et mali, antequam Euam Deus formasset. Et quomodo tam preceps in mandato suo erat Deus, ut non exspectare potuerit quoadusque mulierem formatam adduxisset ad Adam, et tunc ei interdixisset concubitum eius? Dicite mihi, et si illud lignum quod Adam contra preceptum Domini gustauit, nichil aliud fuit quam mulier, quod lignum fuit quod mulier comedit et dedit uiro?

uIII. Dicitis forte: Mulier comedit de ligno uetito, in eo quod uirum concupiuit, et uultis quod sicut uiro mulierem prohibuerat, ita et mulieri Deus prohibuerat uirum. Sed adhuc interrogo uos:  Quid fuit quod mulier prius ex parte comedit, et postea uiro dedit comedendum, sicut dicit Scriptura? Non habetis, ni fallor, quid respondeatis, nisi absurdam aliquam stultitiam respondere uelitis. Et nunc quandoquidem ex Scriptura Geneseos firmastis aciem uestram contra nos, respondere etiam de ea nobis debetis. Dicite mihi: Quale adiutorium uoluit Deus exhiberi Ade per mulierem quando dixit: Non est bonum hominem esse solum: faciamus ei adiutorium simile sibi?  Ad quam rem indigebat adiutorio eius? Nunquid indigebat, ut caput eius lauaret et pecteret? Nunquid indigebat ut seruili more alimenta ei prepararet et administraret? Nunquid esse [fort. necesse] habebat, ut uestimenta ei procuraret, nendo, texendo, formando, consuendo,  lauando, resarciendo? Nihil certe horum aut talium dicere potestis, si aliquid sane mentis habetis, quia nullum tamen adminiculum homini in paradiso necessarium erat, ubi nullum patiebatur defectum. Forsitan ut adiuuaret eum laudare Creatorem suum, fecit ei mulierem in adiutorium? Poterat certe Adam sine Eua satis alta uoce cantare laudes Domino, ita ut nunquam fieret lassus aut raucus. Aut si nolebat Deus, ut solus ille homo Deum laudaret, sed alius aliquis cum eo, non oportebat ut propter laudes et decantandas fecisset mulierem, quia poterat alios uiros sufficienter creasse, qui cum ipso Deum laudarent. Dicitis forte: Sciebat Deus quod Adam in peccatum erat casurus, et corporales defectus passurus, et ideo mulierem fecit ei in adiutorium, ut  post lapsum suum talia ei exhiberet adminicula, qualia nunc dicta sunt. Sed dico quod in eisdem rebus potuisset ei homo sui sexus, si opus haberet, adiutorium ferre. Cur igitur fecit ei mulierem in adiutorium, et non alium uirum qui ministraret ei? Oportet nunc, si uultis uideri sapientes et intellectores Scripture sancte, ut aliquod tale officium nominetis, in quo indiguisset Adam adiutorio mulieris, et in quo eum adiuuare non posset alius uir. Certe non inuenitis quid rationabiliter hic dicere possitis, nisi idipsum quod dicturus sum mecum sentiatis. uolebat Deus creare humanum genus ad laudem et gloriam nominis sui, sed non ita ut angelicam fecerat creaturam. Omnes enim angelicos  spiritus creauerat simul, ita ut nullus angelus ex alio nasceretur. Humanum uero genus ita creare disponebat, ut sibi inuicem succederent homines, et nascerentur alii ab aliis, quatenus causa consanguinitatis firmior inter eos esset connexio caritatis. Omnes autem unum caput, et unam originem habere uoluit primum hominem, ut uidelicet ab ipso omne genus humanum propagaretur, essetque ei in hoc quedam similitudo cum Deo, qui est caput et principium omnis creature.

IX. Non autem talem fecerat Adam, ut ab ipso solo posset generatio humana prouenire: non enim ei dederat Deus aptitudinem talem, ut posset parere aut lactare. Fecit itaque ei mulierem, ut ex ea haberet adiutorium augendi et multiplicandi genus  humanum, ut uidelicet ipse generaret ex ea filios ut pater, ipsa ei pareret et lactaret filios ut mater. Adhuc mihi dicite, popule stulte et insipiens, si, sicut docti estis, uiro prohibuit Deus mulierem, et mulieri uirum, quomodo fieri potuit illud quod dixit ad eos: Crescite et multiplicamini, et replete terram?  Quid debuerunt aut potuerunt facere, ut crescerent et multiplicarentur, si debebant omnino ab inuicem abstinere? Si uoluit Deus, ut Adam filios ex Eua generaret, et sic per eos multiplicaretur genus eorum, et replerent terram, et iuxta hoc ei prohibuit tangere mulierem; contrarius erat sibi ipsi in sua uoluntate et in preceptis suis, et argui potuit insipientie, quod dicere nefas est. Si ego agricole meo omnino interdicerem officium seminandi,  et tamen ei dicerem: uide ut bene fructificet ager meus, et per te multas fruges habeam; nonne mihi ipsi contrarius essem, et insipientie argui possem? Utique possem. Item de Ne, qui tempore diluuii per arcam saluatus est, similia dicere possum. Si ita, ut uos dicitis, Deus abominatur coniugium et opus coniugale, quare, cum uellet saluare Ne et filios eius, ne perirent in diluuio, simul cum ipsis saluauit et uxores eorum? Nam cum precepisset Ne ut faceret arcam, dixit ad eum: Ingredieris arcam tu, et filii tui, et uxor tua, et uxores filiorum tuorum . Et rursum cum condidisset arcam dixit ei: Ingredere tu et domus tua; te enim uidi iustum coram me in generatione ista . Ecce  testimonium perhibet Deus uiro habenti uxorem, et filios tres, quoniam iustus sit coram eo. Et qua audacia condemnatis omnes uiros habentes uxores? Et quare, ut dixi, seruauit pariter cum uiris etiam uxores eorum? Si molestum erat Deo omne coniugium, melius solos uiros saluasset, et omnes mulieres in aqua submersisset, aut solas mulieres seruasset, et omnes uiros perdidisset. Et si erat contra uoluntatem Dei ut uiri miscerentur uxoribus suis, quare hoc celauit a Ne quem diligebat, et a filiis eius, cum eos eduxisset de arca? Quare si eos diligebat, non dixit: Peccauit in me Adam, in eo quod concubuit cum muliere quam interdixeram ei; peccauit in me filius eius Seth, quia habuit uxorem et genuit filios et filius; peccauerunt in me omnes qui  post illos duxerunt uxores, et filios genuerunt, et ideo perdidi eos. uos autem nolite facere malum hoc, neque misceamini uxoribus uestris, ut similiter non deleam uos. Nihil autem tale dixit ad eos, sed ait: Crescite et multiplicamini, et replete terram. Quod qualiter fieri posset nescio, nisi cum uxoribus suis miscerentur. Aut si uos scitis quomodo aliter possent crescere et multiplicari, et replere terram, dicite nobis.

X. Item et hoc miror quomodo Deus, si ita abominatur coniugium, ut dicitis, potuerit se tam familiarem exhibere sanctis patriarchis, uidelicet Abraham et Isaac et Iacob, ut ipse loqueretur cum eis, et mitteret ad eos sanctos angelos, et tanta eis promitteret in futurum de propagatione generis  eorum, qualiter illud uellet multiplicare et dilatare, et benedictionibus replere. Scimus ex Scriptura, quod primus illorum erat trigamus, secundus monogamus, tertius tetragamus, et tamen Deus non hoc abominatus est in eis, sed seruos suos dilectos eos frequentissime appellauit, et propter merita eorum multas ac magnas benedictiones contulit generationi eorum, et imitatoribus fidei sancte quam haberent ad Dominum.

XI. ueniam et ad illud quod mussitant quidam uestrum, uidelicet sequaces Hartuuini: quod illud coniugium solum iustum est, in quo uirgines coniunguntur, et quod unam tantum prolem gignere debent, et postea statim ab inuicem discedere, nec unquam deinceps ad coniugalem thorum conuenire.  Per omnia stultos et indiscretos uos esse uideo, tam quia error uester non sibi ipsi concordat, tum quia id quod dicitis nec ratione, nec aliqua auctoritate sancte Scripture potestis confirmare. Non sibi ipsi concordat error uere [leg. uester], quia si primo homini mulierem, ut dicitis, interdixit et adhuc eadem interdictio manet, tunc nec coniugium uirginum, nec eorum qui post uiolatam uirginitatem coniuncti sunt, licitum aut iustum est. Item ex eo uos stultos iudico, quia manifestis Scripture sancte testimoniis contraitis. Nam Paulus apostolus ait: Que sub uiro est mulier, uiuente uiro, alligata est legi. Si autem mortuus fuerit uir eius, soluta est a lege uiri . Igitur uiuente uiro uocabitur adultera,  si fuerit cum alio uiro. Si autem mortuus fuerit uir eius, libera est a lege uiri, ut iam non sit adultera, si fuerit cum alio uiro. Cui uult, inquit, nubat, tantum in Domino. Beatior autem erit, si sic permanserit, secundum consilium meum . Item ait: uolo adolescentulas uiduas filios procreare, matres familias esse . Quod de mulieribus ait, idem et de uiris intelligendum est. Si ergo licitum est, ut Apostolus ait, ut mulieres uiduate uiris iterum aliis nubant, et uiri uiduati uxores alias ducant; constat plane, quoniam non solum coniugia uirginum licita et iusta sunt, sed eorum quoque, qui ante coniugium suum uirgines non fuerunt.

XII. Scio autem quoniam et in hac parte nobis contraitis, et obiicitis nobis quedam uerba Ioannis  Chrysostomi, que in expositione Matthei scribit dicens: Secundam quidem uxorem accipere, secundum consilium Apostoli est: secundum ueritatis rationem, uera fornicatio est. Si secundum permittentem Deum publice et licenter committitur, honesta fornicatio est: et ego uobis dico, si credendum est doctrine Ioannis Chrysostomi, certe credendum est et doctrine sancti Augustini et Hieronymi, et aliorum sanctorum Patrum, quorum uita sancta erat, et quorum doctrina cum sanctis Euangeliis et scriptis apostolorum concordabat, et in Romana Ecclesia, ad quam religionis Christiane respectum habemus, auctoritatem firmissimam habet. Audite quid et isti de secundis nuptiis dicant. Augustinus in libro De uiduitate scribit hoc modo:  Secundas nuptias omnino licitas concedit Apostolus. De tertiis autem, de quartis, et de ultra pluribus nuptiis, solent homines mouere questionem. Sed quis audeat diffinire, quod nec Apostolum audio diffinisse? Ait enim: »Si dormierit uir eius, cui uult nubat, tantum in Domino .« Non dicit primus, non secundus, uel tertius, uel quotuslibet; nec nobis definiendum est. Unde, ut breuiter respondeam: nec ullas nuptias debeo damnare, nec eis uerecundiam numerositatis auferre. Idem et Hieronymus testatur dicens: Ego nunc libera uoce exclamo, nec damnari in Ecclesia digamiam, imo nec trigamiam; et ita licere quinto et sexto, quemadmodum secundo marito nubere. Sufficiant nunc testimonia istorum duorum, qui affirmant secundas nuptias licitas esse, quod  certe nequaquam facerent, si scirent in eis turpitudinem fornicationis. Et quia isti in uerbis que inducta sunt concordant cum uerbis apostolice doctrine magis quam illa Chrysostomi Greci doctoris, ista quidem recipiuntur, illa uero non approbantur, neque recipiuntur in auctoritate. Ipsi animaduertite. Nunquid uobis rationabile uidetur, quod dicit secundum coniugium esse fornicationem, et ipsum esse secundum consilium Apostoli? Certe omnem fornicationem dissuadet Apostolus, et absterret homines ab ea, cum dicit: Fornicatores et adulteros iudicabit Dominus .

XIII. Quomodo ergo conuenit ut dicatur aliqua fornicatio esse secundum consilium eius? Laudamus  certe Chrysostomum illum et aureum os eius, sed non in his uerbis eum laudamus. Aestino tamen quod non in uerbis illis heresim sapiebat Ioannes, quam uos tenetis, ut uidelicet secunda coniugia omnino illicita esse iudicaret, quemadmodum fornicationem. Sed ob hoc fortasse dicebat hoc quod nobis obiicitis, quoniam in secundis nuptiis disceditur a sacramento unitatis, que deber esse inter Deum et animam hominis, cuius significatio in monogamia est; et forte ob hoc quoque quod secunda coniugia magis extra pudicitiam sunt quam prima, et nimis uehementer hanc persuadere cupiebat eis quibus predicabat.

XIu. Ad hoc iterum redeo, quod dicitis unam tantum prolem debere generare coniuges, qui uirgines  conuenerunt. Unde hoc habetis? Que uobis scriptura hoc determinauit? Nonne ex uerbis Apostoli, que nunc induxi, patet, quoniam non solos monogamos, sed etiam bigamos licet plures filios procreare; et debent, ut dicitis statim ab inuicem separari postquam unam habuerint prolem? Interrogo quare? Si ut dicitis, hoc coniugium iustum est solum, quare soluendum est? aut si solui necesse est, ut salutem consequi possint homines illi, quomodo iustum est coniugium eorum? Si ergo omne coniugium, ut dicitis, solui debet, qui sunt qui debent obseruare illud mandatum Apostoli: Alligatus es uxori? noli querere solutionem . O insensati cathari! quis uos fascinauit non credere ueritati tot testimoniorum diuini eloquii, ut destruere  uelitis omnia legitima coniugia, que a principio mundi usque in hodiernum diem in honore fuerunt per uniuersum mundum, in omni genere hominum, et fidelium et infidelium? Puto quod ex amore castitatis hec omnia dicitis. Puto quod ex amore castitatis hanc consuetudinem inter uos habetis, ut in conuenticulis uestris, sicut ab uno heresiarcha uestro audiui, pariter dormiant duo uiri in lecto uno: itemque due mulieres in lecto uno, quatenus se uicissim custodiant, et unusquisque testimonia sue castitatis ab alio habeat. Magne religioni deputabat consuetudinem hanc qui narrabat hoc mihi. Sed indubitanter a consilio maligni est religio hec, et non adeo frenatum est os meum pudore, ut loqui non possim ea que de uestra misera castitate dicuntur ab eis  qui experti sunt eam. uos coniugalem copulam reprobatis quam instituit Deus, et que cum lege nature concordat; attendite uobis ne forte ob hanc temeritatem iusto Dei iudicio traditi sitis in ignominiam, que a lege nature discordat. Hactenus de coniugio nos disputasse sufficiat, nunc autem de ea sanctitate uestra colloquimur, qua ab esu carnium abstinetis.



SERMO uI. Contra secundam heresim de esu carnium.

I. uobis loquor quos, sicut dixi, non homines, sed demones. Apostolus uocat, cum dicit: Attendentes doctrinis demoniorum, loquentium in hypocrisi mendacium, prohibentium nubere : et subauditur,  docentium abstinere a cibis, quos Deus creauit ad percipiendum cum gratiarum actione fidelibus, et his qui nouerunt ueritatem: quia omnis creatura Dei bona, et nichil reiiciendum, quod cum gratiarum actione percipitur. Sanctificatur enim per uerbum Dei et orationem . Dicite mihi de quo genere ciborum locutus est Apostolus hoc loco? Si ignoratis, dicam uobis. Carnes significauit, et de uobis locutus est, qui in hypocrisi loquimini mendacium, uidelicet non esse licitum hominibus ut nubant, et ut carnes manducent. Hoc in hypocrisi loquimini, quia in hoc casti et sancti coram hominibus uultis apparere sed est mendax hec uestra doctrina. Nam et nubere licet, sicut Apostolus in hoc ipso demonstrat, quod eos abominatur et demones uocat qui  hec prohibent. Et carnes edere licet eis qui uotum non habent abstinendi ab eis. Ratio uestra est, quare edende non sint carnes, quia de coitu nascitur omnis caro, et ideo immunda est et coinquinat manducantem.

II. Miror si Dominus creator omnium rerum, quando hominibus concessit ut ederent carnes, ignorabat hanc uestram sanctam rationem, uidelicet immundos fieri omnes qui ederent carnes, pro eo quod omnis caro ex concubitu nasceretur. Heu! quod non habebat catharum unum, qui ei hanc sapientiam in aurem susurrasset, in illa hora quando dedit potestatem edendi carnes Ne et filiis eius dicens: Crescite et multiplicamini, et terror uester ac tremor sit super cuncta animalia terre, et super omnes uolucres  celi, cum uniuersis qui mouentur in terra. Omnes pisces maris manui uestre traditi sunt, et omne quod mouetur et uiuit erit uobis in cibum; quasi olera uirentia tradita uobis omnia, excepto quod carnem cum sanguine non comedetis . Nonne ecce patet ex his uerbis, quod Deus fecit homini licitum manducare carnes? Et qua fronte, qua audacia uos dicitis esse illicitum? Certe si sciebat omnem carnem ita pollutam, ut non posset quisquam ex ea gustare quin pollueretur, non satis fidelis erat Deus, quando concessit homini talem cibum, quem sine pollutione sua non potuit manducare. Si uero hec Deus nesciebat, et uos scitis: puto uos sapientiores esse Deo, et magnos amatores munditie. Sed quam falsum hoc sit uos ipsi scitis.  Nunquid et sapientiores et sanctiores estis sanctis patriarchis, qui licitum estimabant esum carnium, et ipsi ex eis uescebantur? Sanctus patriarcha Abraham qui dignus habitus est ut familiariter loqueretur cum Deo, legitur suscepisse hospitio angelos Dei, in forma trium uirorum, quibus et prandium fecit, et uitulum tenerrimum et optimum, quem coxerat, eis apposuit ad manducandum. Quod utique non fecisset uir sanctus et sapientissimus, si sciret in tali cibo immunditiam esse. Sed et filius eius Isaac pulmentum de uenatione, a filio suo Esau petiit, et edulium de hedis oblatum a Iacob manducauit. Sacerdotes quoque populi Isrel, et omnes qui de genere sacerdotum erant, carnes legalium  hostiarum in loco sancto manducare a Domino iussi sunt. Quia si ita immunda esset omnis caro, ut uosarbitramini, nunquam tot sacrificia de carnibus animalium Deus sibi super altare suum offerri precepisset. Nunquam in sancta lege sua de comestione earum sacerdotibus suis aliquid mandasset, neque per eas sanctitatem eorum pollui permisisset.

III. Ad hec forsitan respondetis, quoniam multa in tempore ueteris legis licita erant, que licita non sunt in tempore hoc euangelice legis, et maiorem munditiem exigit Deus a populo noui testamenti quam a populo qui erat sub priore testamento. Et idcirco istis uitande sunt carnes, quamuis illi ab eis non abstinerent. Ego uero ad hoc dico, quoniam si, ut dicitis, aliqua naturalis immunditia est in carnibus  animalium, que coinquinet manducantem, eadem et tunc erat, quia eiusdem creationis et conditionis erant tunc, cuius sunt et nunc. Item si licitus non est esus carnium, ostendite nobis aliqua mandata euangelice aut apostolice Scripture, aut aliquorum orthodoxorum Patrum traditiones, in quibus generaliter preceptum sit ut abstineatur ab eis, et credemus uobis. Dominus Saluator quando ad predicandum discipulos suos misit, inter cetera dicebat hec ad eos: In quamcunque domum intraueritis, primum dicite, pax huic domui: et si ibi fuerit filius pacis, requiescet super illum pax uestra. In eadem autem domo manete edentes et bibentes que apud illos sunt. Dignus est enim operarius mercede sua . uidetis quod non exclusit a cibis eorum  usum carnium, ita ut diceret: Quod si uobis apposuerint carnes, nolite manducare. Quod utique dixisset, si esum carnium sanctitati eorum periculosum fore existimasset. Dicite mihi: Si immunda est omnis caro, et coinquinat manducantem, quomodo uerum erit quod Saluator dixit: Non quod intrat in os coinquinat hominem, sed quod procedit de ore coinquinat hominem. De corde, inquit, exeunt cogitationes male, homicidia, adulteria, fornicationes, furta, falsa testimonia, blasphemie. Hec sunt que coinquinant hominem . Ergo, o cathari, non carnes uos coinquinant, si manducaueritis eas, sed mendacia uestra, quibus creaturam Dei bonam dicitis esse immundam.

Iu. Non tamen hoc dico, quasi mihi sit cure, ut  unquam aliquid boni manducetis aut bibatis, qui populo Dei tam peruerse doctrine mortiferum poculum ubique propinatis. Audite nunc quid Apostolus noster scribens ad Corinthios dicat: Omne quod in macello uenit, manducate, nichil interrogantes propter conscientiam. Domini enim est terra et plenitudo eius. An nescitis quod in macello carnes uenundari solent?  Si ergo omne quod in macello uenit, id est uenundatur, manducari licet, tunc secundum Apostoli uerbum, et carnes manducari possunt a Christianis. Quod autem adiunxit: Nihil interrogantes propter conscientiam , ideo dixit, quia in tempore illo, etiam carnes immolate idolis, uendebantur in macello, et nolebat Apostolus  ut Christiani eas ementes interrogarent, utrum immolate fuissent idolis, an non: ne forte alius Christianus adhuc infirmus in fide, sciens eos scienter manducare idolothyta, putaret eos manducare ea sub ueneratione idoli cui fuissent immolata; et sic ipse quoque inciperet idola uenerari. Simile est et illud quod subiungit: Si quis uocat uos infidelium ad cenam, et uultis ire, omne quod uobis apponitur manducate, nichil interrogantes propter conscientiam. Si quis autem dixerit, hoc immolatitium est, nolite manducare propter illum qui indicauit, et propter conscientiam. Conscientiam autem dico non tuam, sed alterius , subaudi infirmi, sicut predictum est. Si ergo carnes ille, que fuerant demonibus immolate, non poterant contaminare manducantem  illas, eum uidelicet cui non fuisset indicatum de eis, quod essent immolatitie; multo minus ille, que nunquam talibus sacrilegiis adhibite sunt.

u. Illud forte obiicitis mihi, quod Apostolus ad Romanos scribens ait: Bonum est homini non manducare carnem, et non bibere uinum . Et ego quidem idipsum concedo, quoniam hoc homini bonum est. Quare bonum? quia qui abstinet ab esu carnium et potu uini, longius est ab eo peccato, quod contrahitur per concupiscentiam gule, quam qui utitur istis. Suauia enim sunt hec ad gustandum, et facile prouocant concupiscentiam gule, ut supra quam oporteat delectetur in his qui gustat ea, quod quidem peccatum est. Item idcirco bonum est ut per abstinentiam istorum corpus affligatur,  et per afflictionem corporis maior a Domino merces acquiratur. Et he quidem sunt cause quibus monachi, et fideles uiri penitentes, ab illis se abstinent. Attamen quamuis concedatur, quoniam, sicut ait Apostolus, Bonum est homini non manducare carnem, et non bibere uinum, non ex hoc concedi oportebit, ut uobis uidetur, quoniam malum est comedere carnes et bibere uinum: quia possibile est ita temperate hominem istis uti, ut non peccet. Nam et Saluator bibit de genimine uitis cum discipulis suis, et tamen nunquam peccauit. Quod autem non necessaria sit contentio ista: Bonum est homini non manducare carnem, et non bibere uinum, ergo malum est homini manducare carnem et bibere uinum, in simili sermone demonstrabo. Scimus quoniam bonum  est silentium, et multum a spiritualibus uiris commendatur, quoniam qui silet, longius est a peccato lingue quam qui loquitur. Nam qui non peccat in uerbo, hic perfectus est uir. Si ergo bonum est silere, malum est loqui. Nunquid hoc necessario sequitur? Nequaquam. Quoniam simul hec uera sunt, uidelicet bonum est silere, et bonum est loqui. Itaque non manducare carnem, et non bibere uinum, cum dicatur bonum quasi cautum, non quasi uirtus; non oportet ut ob hoc dicatur malum esse comedere carnes et bibere uinum, quia in hoc continuo intelligeretur, quod esset uitium et peccatum.

uI. uerumtamen non multum est necessarium assumere nos hanc disputationem hoc loco: quia si  recte animaduertimus tenorem Scripture, unde sumpta sunt hec uerba, patet, quia non simpliciter dictum est: Bonum est homini non manducare carnem, et non bibere uinum. Nam cum dixisset in precedentibus loquens de escis: Omnia quidem munda sunt, sed malum est homini qui per offendiculum manducat, protinus addidit: Bonum est homini non manducare carnem, et non bibere uinum, continuoque subiunxit: Neque in quo frater tuus offenditur, aut scandalizatur, aut infirmatur . Et est sensus: quandoquidem malum est homini aliquid manducare per offendiculum, ita ut alium suo cibo scandalizet, bonum est homini non manducare carnem et non bibere uinum: nempe, subaudis aliquid tale, in quo frater tuus offenditur aut scandalizatur.  Est ergo generalis quedam comprehensio quorumlibet ciborum in his uerbis, ut intelligi possit et de faba, et legumine idipsum. Nam si quis ista comedendo fratrem suum scandalizaret, bonum esset illi non comedere ista. Suauiores autem cibos nominatim expressit, a quibus difficilius abstinetur, ut suaderet dimitti etiam concupiscibiles cibos, causa fraterne caritatis. Id autem in tempore illo necessarium existimabat suaderi, quia erant quidam ita perfecte fidei, ut nullum cibum estimarent immundum, sicut et Apostolus dicebat: Omnia quidem munda sunt: et erant quidam adhuc ita infirmi in fide, ut estimarent a quibusdam esse abstinendum: ueluti Iudei nouiter conuersi, quia abominabantur eos qui porcinam, uel idolothyta  coram eis manducabant, et ex hoc scandalizabantur. Propter huiusmodi ergo dicebat: Si propter cibum tuum frater tuus contristatur, iam non secundum caritatem ambulas . Et de se ipso dicebat: Quia si esca scandalizat fratrem meum, non manducabo carnes in eternum, ne fratrem meum scandalizem . Itaque si quod obiectionis in his uerbis Apostoli, que inducta sunt, habebatis, exinanitum est.

uII. Adhuc dicite mihi: Carnes non manducatis, quia ex coitu ueniunt. Et quare pisces manducatis, qui similiter ex coitu ueniunt? Nihil hic rationis habetis. Puto peccatum est coitus gressibilium, et uolatilium, et non natatilium, et in peccatis concipitur  et nascitur omne animal; et ideo sine peccato non possunt manducari carnes eorum. Falsum est hoc totum, o cathari, falsum est: quia nullum unquam mandatum susceperunt aut suscipere potuerunt de uitando coitu. Et ideo nichil magis rationabile est quod dicitis, non comedimus uaccam, quia de coitu nata est, quam si diceretis, non comedimus uaccam, quia cornuta est. Nam esse de coitu natam, nichil magis peccatum est, quam esse cornutam.


Contra tertiam heresim, de creatione carnium.

uIII. Scimus autem quia princeps erroris uestri Manes talem habebat uitandarum carnium rationem, quod dicebat omnem carnem creatam esse a diabolo, et humani quoque corporis conditionem ei attribuebat.  Animam uero a Deo creatam affirmabat. Et sicut compertum habeo, uos quoque in occultis uestris eamdem rationem uitandarum carnium susurratis. Sed hoc quoque mendacium mendacissimum est, nisi, quod absit! mentiatur Scriptura ueritatis, que dicit: Dixit quoque Deus: Producat terra animam uiuentem in genere suo, iumenta et reptilia et bestias terre iuxta species suas, et iumenta et omne reptile terre in genere suo. Et uidit Deus quod esset bonum , Quod si non sufficit Scriptura ueteris Testamenti ad comprobandum uobis quod omnem carnem fecerit Deus, audite Scripturam euangelicam, que dicit: In principio erat uerbum, et uerbum erat apud Deum, et Deus erat uerbum. Hoc erat in principio apud Deum. Omnia per ipsum facta sunt, et sine ipso  factum est nichil . Si ergo omnia per uerbum Dei facta sunt, ergo et omnis caro per ipsum facta est. O maniatice Manes cum insanis sequacibus tuis! ille uos adiuuet sicut ipsum decet, quem Deo adiutorem in creatione rerum constituistis. Gens maledicta! quid indiguit Deus adiutorio diaboli, ut non posset perficere conditionem uniuersitatis, nisi eum diabolus adiuuisset? An nescitis quoniam tante malitie est, ut si possit, uno momento omne quod ad laudem Dei est in mundo destrueret, et ad nichilum redigeret potius quam crearet?

IX. Taceo nunc de corporibus irrationabilium, de corpore hominis loquor, qui specialiter est conditus ad seruiendum Deo uiuenti, et ad resistendum per omnia diabolice uoluntati. Certe si creasset corpus  eius diabolus, nunquam tam honeste, tam ordinate, aut commode membra eius disposuisset, sicut sunt. Quoniam si recte animaduertuntur, secundum mirabilem sapientiam et benignitatem cuncta ordinata sunt, sicut omnibus patet. Cetera animalia sic condita sunt, ut prono ad terram corpore, et uultu demisso incedant, solus uero homo ita dispositus est in corpore, ut incedat rectus et aptum habeat uultum ad suspiciendos celos, ad quos totam mentis intentionem dirigere debet. Et nunquid putatis, si disposita fuissent membra humana secundum arbitrium diaboli, qui interminabile odium aduersum omnes nos gerit, et cunctis bonis nostris inuidet, talem nobis honorem pre ceteris animantibus prestitisset? Nequaquam: imo nos tales maluisset  condidisse, ut toto corpore serperemus per terram, aut erectis sursum pedibus, et conuerso in terram capite manuum officio sicut fieri posset incederemus. Quomodo enim amet honorem et commodum humani corporis sepius ostendit in illis, quos pro aliquibus delictis Deus ab illo flagellari permittit, sicut et in muliere illa quam illigauit Satanas decem et octo annis, ita ut non posset sursum aspicere, et in eo quem frequenter in ignem et in aquam misit, ut eum perderet, et in aliis quam pluribus. Patet ergo ex his que dicta sunt, quoniam si idcirco carnibus abstinetis, quia nascuntur ex coitu, fatui estis. Si uero idcirco, quod opificium sint diaboli, sicut mentitus est princeps uester  Manes, constat quoniam insani estis cum illo. Et nunc ad alia transeamus.



SERMO uII Contra quartam heresim de baptismo paruulorum.

I. De baptismo paruulorum, dicitis quoniam inanis est, quod neque illis prodest ad salutem, neque aliquibus qui non sunt eius discretionis ut possint credere, aut per seipsos gratiam baptismi postulare. Confirmatis autem, ut estimo, errorem istum auctoritate euangelici sermonis, quem locutus est Dominus, quando ad baptizandum misit discipulos suos dicens: Euntes docete omnes gentes, baptizantes eos in nomine Patris et Filii et Spiritus sancti . Qui crediderit et baptizatus fuerit saluus erit, qui uero non crediderit, condemnabitur  . Hinc, ni fallor, huiusmodi argumentationem sumitis ut dicatis: Nemo credere potest, nisi discretionem habeat boni et mali; paruuli autem cum baptizantur, discretionem boni et mali non habent; ergo non credunt; condemnantur ergo cum ante annos discretionis moriuntur. Si hoc dicitis scire debetis, quia non rectum in uerbis ueritatis intellectum habetis. Quod enim Dominus ait: Qui non crediderit condemnabitur, non ita accipiendum est, quasi dictum sit de omnibus qui non credunt, sed tantum de his quia credere possunt, et nolunt. Paruulos enim quia baptizantur, et necdum credere possunt, imbecillitas sensus sui excusat, ut non comprehendantur in sententia illa, qua condemnantur non credentes. Sic autem pluribus in  locis sancta Scriptura loquitur, quasi uniuersitatem quamdam comprehendat, ubi tamen uniuersitas intelligenda non est, sed de uniuersitate aliquid excipiendum est, ut patet in priori parte eiusdem sermonis, quem de Euangelio induxi, ubi ait: Qui crediderit et baptizatus fuerit, saluus erit. Ecce enim hoc uidetur dictum de omnibus qui credunt et baptizantur, quod saluandi sint; sed non est ita. Nam multi credunt et baptizantur, nec tamen saluabuntur, quoniam ad tempus credunt et in tempore tentationis a fide recedunt, uel per malam uitam fidem suam inutilem reddunt. Propterea ergo, ut dixi, de uniuersitate credentium, que ibi uidetur comprehensa, aliquid excipiendum est, ita ut dicatur hoc dictum esse non de omnibus credentibus; sed de illis qui  habent fidem, que per dilectionem operetur, et in ea perseuerant, ita ut non refrigescat caritas eorum in tentatione, et non recedant corda eorum a Deo. Si ergo prior particula illa sermonis, que communiter dicta uidetur, stare non potest nisi aliquid de uniuersitate excipiatur; non debet uideri incongruum, si etiam posteriorem partem eius ita exponimus, ut eam non uniuersaliter intelligendam esse dicamus.

II. Tale est et illud, quod idem Saluator in Euangelio de sacramento corporis et sanguinis sui pronuntiauit dicens: Qui manducat meam carnem, et bibit sanguinem meum, habet uitam eternam . Hoc enim uidetur dictum de omnibus, qui manducant  et bibunt corpus et sanguinem Domini; sed non est intelligendum nisi de illis, qui digne manducant et bibunt corpus et sanguinem Domini. Multi enim manducant et bibunt corpus et sanguinem Domini indigne, et non ex hoc habent uitam eternam, sed, ut dicit Apostolus, iudicium sibi manducant et bibunt, non diiudicantes corpus Domini  Itaque, ut dixi, illa sententia qua dictum est: Qui non crediderit, condemnabitur, non ad omnes non credentes pertinet, sed ad eos qui cum habeant possibilitatem credendi, non credunt. Excipiuntur enim paruuli qui baptizantur, et necdum credere possunt.

III. Forte adhuc uobis uidetur, quia iniuriam faciamus littere euangelice, que uidetur pertinere tantum ad eos qui possibilitatem habent credendi.  Sed, queso, respondete mihi de simili littera, que in sancta Scriptura inuenitur. Iacobus apostolus in Epistola canonica scribit, dicens: Qui non peccat in lingua, hic perfectus est uir . Nunquid hoc pertinet ad omnes communiter, qui non peccant in lingua? Certe, si omnes qui peccatum lingue non committunt, perfecte sunt sanctitatis, omnes infantes, et omnes muti, sancti et perfecti iudicandi sunt: quod falsum esse nulli dubium est. Itaque quod dictum est: Qui non peccat in lingua, hic uir perfectus est; ita intelligi necesse est, ut dicatur, esse perfectus qui cum possit et sciat peccare in lingua, abstinet per Dei timorem, ut non peccet in ea. Tale est et illud quod Apostolus ait: Qui non laborat, non manducet . Nam uniuersaliter  pronuntiari uidetur de omnibus non laborantibus, sed non est ita. Nam, si de illa sententia nullus qui non laborat excipiendus est, tunc neque pueri, neque senes, neque infirmi manducare debent, qui non laborant. Ad eos ergo pertinet uerbum hoc, qui cum possint laborare, non laborant, sed otio uacant. Simile est et illud: Qui uero male egerunt, in resurrectionem iudicii . Hoc quoque generaliter dici uidetur de omnibus qui male agunt, sed excipiuntur ab hac sententia qui mala agunt et postea penitent, et in bono perseuerant. Multa in Scripturis sanctis similiter dicta inueniuntur, sed non est necesse plura ad presens negotium exempla induci. Et nunc si aliam habetis defensionem erroris uestri, proferte eam; quoniam hec de qua nunc locuti sumus,  non proderit uobis.

Iu. Popule stulte et insipiens! nunquid non cognoscitis tempus? An nescitis quoniam Scripture sancte uocant tempus gratie omne hoc tempus, quod a Christi natiuitate usque ad finem seculi decurrit? Idcirco autem gratie tempus uocatur, quia in eo dilatata est misericordia Domini super genus humanum, et apertus est sinus Dei ad suscipiendas animas hominum, magis quam in omnibus seculis, que fuerunt ante Christi aduentum. At, si ita est, ut predicat impietas uestra, uidelicet quod omnes qui ante annos discretionis moriuntur, condemnantur, et nullum eis remedium constitutum est a Deo, quo possint adiuuari ab Ecclesia Dei, ut oporteat eos ex  necessitate effluere in perditionem eternam; durus certe et immisericors est Deus magis quam fuisset in temporibus, que aduentum Christi precesserunt, et minus curans de hominum salute. A tempore enim Abrahe usque ad Christum, constitutum erat a Deo in populo Iudaico, qui erat ex Abraham, ut omnis infans masculus die octaua a natiuitate sua circumcideretur in carne sua ad generationem pertinente, ut sic liberaretur a peccato originali, cum quo nascitur omnis homo, et pro quo damnatur omnis anima, que non fuerit aliquo remedio ab eo purgata.

u. Quia autem pro animarum saluatione datum fuerit illud mandatum, aperte cognosci potest ex uerbis Domini, que ad Abraham locutus est, quando  ei circumcisionis preceptum dabat, dicens: Infans octo dierum circumcidetur in uobis. Omne masculinum in generationibus uestris, tam uernaculus quam emptitius circumcidetur. Masculus cuius preputii caro circumcisa non fuerit, delebitur anima illius de populo suo . Ecce in hac comminatione euidenter cognosci potest, quod propter conseruationem animarum eorum, ipsos iussit circumcidi. Et hoc animaduertite, quod non dixit exspectandum esse usque dum peruenisset homo ad annos discretionis, et tunc esse circumcidendum, cum per se ipsum postulare posset circumcisionem; sed die octauo iussit circumcidi infantem, quia sciebat fragilitatem corporis humani, et quod leui infortunio contingere potest, ut exstinguatur homo, antequam ad annos maturitatis  perueniat. Quia ergo ita festinari uoluit cirumcisionem, idcirco fecit, ut salue fierent anime, et non inciderent in damnationem eternam per maculam originalis peccati, quod a primis parentibus contraximus omnes. Potuit etiam nimirum eadem circumcisio fieri ante diem octauum, si periculum mortis paruulis imminere uidebatur. Sicut et nos pro eadem causa ante tempus nonnunquam paruulos baptizamus, cum tamen sit constitutum ab apostolicis Patribus, ut uel in Pascha, uel in Pentecoste baptizemus. Sicut autem paruuli masculini sexus ab originali culpa, per circumcisionem expiabantur, ita et feminei sexus infantes per legales oblationes ab ea purgabantur, ut et ipsarum anime non perirent a populo suo.

 uI. Ante tempus autem circumcisionis ab Adam usque ad Abraham, qui primus suscepit circumcisionis mandatum, fieri solebant oblationes Deo, ab his qui Dei cultum habebant, per quas deleri potuit originale peccatum, atque alia peccata fragilitatis humane in electis Dei tam pusillis quam magnis, ut salue fierent anime eorum, quoniam nunquam misericordia Dei humanum genus omnino dereliquit. Ecce talis erat Deo de infantibus cura prioribus seculis ut conseruarentur anime eorum a perditione; et nunquid estimatis, impia gens, quod oblitus sit eiusdem misericordie sue Deus in tempore isto, quod gratie tempus et annus benignitatis uocatur? An putatis quoniam minus amet filios et filias Christianorum, quam infantes Iudeorum, quibus constituit  circumcisionem, ut non perirent anime eorum a populo suo?

uII. Iussit autem cessare circumcisionem post ascensionem Christi per doctrinam apostolorum, quorum unus dicebat: Si circumcidamini Christus nichil uobis prodest . Circumcisionis autem loco esse uoluit baptismum aque, ut eo purificaretur a peccatis omnis homo tam pusillus quam magnus, quicunque fuisset mersus eo in nomine Patris et Filii et Spiritus sancti. Et quidem si est, ut uos dicitis, uidelicet quod tantum adultis et non etiam paruulis prosit baptismus ad salutem; non habet tantam uirtutem baptismus nunc, quantam habuit circumcisio in tempore suo obseruata. Super noc  ergo mihi respondete: Quando constituit Dominus ut baptismus fieret in Ecclesia, et cessaret circumcisio; tunc uel uoluit et non potuit dare baptismo eam uirtutem, quam habuerat circumcisio, uidelicet ut per ipsum conseruarentur anime infantium; uel potuit hoc et noluit, uel nec uoluit hoc nec potuit. Si uoluit et non potuit, non erat tante potentie, quante fuerat olim, quando constituit fieri circumcisionem, et per eam animas paruulorum conseruauit a damnatione. Quomodo ergo uerum erit quod dicit Scriptura: Omnia quecunque uoluit Dominus, fecit in celo et in terra?  Si autem potuit et noluit; non est in hoc tempore gratie tam large benignus, neque tam fidelis erga populum Christianum, ut fuerat erga populum Iudaicum, et  in eo quod abstulit circumcisionem, in qua poterant conseruari anime infantium, et nichil in loco eius fieri ordinauit per quod possent adiuuari. Si autem nec uoluit nec potuit Deus facere per baptismum eam misericordiam paruulis, quam fecerat per circumcisionem; consequens est, ut neque tam potens neque tam benignus sit in tempore hoc, ut fuerat in diebus antiquis. Quod quidem tam alienum est a ueritate, quam Catharus a salute. Et si uerus est sermo uester, melius certe atque felicius fuisset mundo, ut Iudaica lex que adiuuare potuit tam pusillos quam magnos in statu suo permansisset, et ut ad eam omnes gentes confluxissent, quam ut lex Christiana mundum intrasset, que, ut susurratis, prodesse non potest, nisi his qui ad annos discretionis  perueniunt. uix certe media pars hominum uiuendo peruenit ad dies suos, in quibus scire possint quid credere debeant, aut quid non. Si ergo omnes tales necesse est perire, merito debet intolerabilis esse tristitia toti Ecclesie, pro ea mutatione, quam in ea fecit Deus, in hoc quod interdixit circumcisionem, et pro ea baptismum constituit, et tanta millia animarum in perditionem ire permittit, quibus putatur prodesse baptismus, et non eis prodest, ut docet heresis uestra.

uIII. Quid ergo aliud faciet Rachel, nisi ut sine intermissione ploret filios suos, et non uelit consolari, quia non sunt?  Quomodo ergo tempus istud recte dici potest tempus gratie, et non  magis tempus ire? Imo, o fili ire, o Cathari semen nequam, filii scelerati; nunc est tempus gratie, et non ire: Nunc tempus acceptabile, nunc dies salutis ; quia, sicut predixi, dilatata est misericordia Dei super hunc mundum magis quam in prioribus seculis. Nam ante Saluatoris aduentum regnauit mors et perditio in humano genere, et premebat ira Dei totum mundum, et paucissime anime in illo tempore salue fiebant a morte eterna. Omnes enim gentes Creatorem suum ignorabant, et idololatrie deseruiebant, preter Iudaicam gentem, in qua notus erat Deus, et que legibus et obsequiis ueri Dei erat mancipata. In hoc autem tempore ostendit Deus misericordiam suam in uniuerso mundo, et notus fieri uoluit in cunctis finibus terre, et constituit  baptismi gratiam, non uni genti, ut circumcisionem Iudeis, sed omni generi hominum; ita ut quicunque baptizatus fuerit in nomine eius, siue Iudeus, siue Grecus, siue Latinus, siue barbarus, pusillus aut magnus, mas siue femina, seruus siue liber, remissionem omnium peccatorum in eo consequatur tam plenarie, ut si mox per baptismum de hac migret uita, aperta sit ei ianua regni celestis. Tantam uero uirtutem saluationis non habebat circumcisio in ueteri populo. Nemini quippe pusillo et magno quantumcunque innocens aut sanctus esset, introitus regni Dei aperiebatur per circumcisionem, aut per aliquas obseruationes legis antique. Sed quicunque electi erant ad regnum Dei in populo illo, detinebantur anime eorum in locis sibi destinatis  a Deo, exspectantes donec per uirtutem Christi patefieret eis accessus ad perfecte beatitudinis gloriam.

IX. Propter hec ergo que nunc dixi, merito hoc tempus Christianitatis, tempus gratie, et tempus acceptabile dicitur, et dies salutis dies isti uocantur, qui magis dies perditionis dici possent, si ita esset, sicut uos impie susurratis. Non autem id me dicere estimetis, quod omnes qui in Ecclesia secundum quod constitutum est a Domino baptizantur, ita remissionem peccatorum suscipiant, ut qualitercunque postea uixerint, tamen ad regnum Dei perueniant. Sed hoc dico, et fides nostra inconcusse hoc tenet: Quicunque paruuli, siue a bono homine, siue a malo, etsi sit hereticus, in nomine Patris et Filii et Spiritus  sancti baptizantur, et morte preueniuntur antequam maturescant, saluantur per baptismum et per fidem sancte Trinitatis, quam habet Ecclesia Catholica, que inuocat nomen Domini pro salute eorum, qui baptizantur in ea, sicut olim saluabantur per circumcisionem et per fidem patrum. Qui uero ad annos maturitatis perueniunt, si gratie in baptismo accepte, uita eorum consors fuerit; hos et baptismus, et fides Catholica, et operum rectitudo perducunt ad salutem. Qui uero prauis operibus uitam suam commaculant, et contra mandata Dei pompis diaboli deseruiunt; hi profecto gratiam Spiritus sancti in baptismo acceptam, in seipsis exstinguunt, et nichil his prodest baptismus ad salutem,  sicut et circumcisio multis Iudeorum peruerse gradientibus, nichil profuit ad salutem consequendam. Hec est nostra catholica fides, de his qui baptizantur, que palam in Ecclesia Dei semper predicata est temporibus apostolorum et sanctorum Patrum, qui eis in Romana Ecclesia, aliisque Ecclesiis, usque ad hec tempora nostra successerunt, et qui leguntur predicasse in manifesto et baptizasse in Christo, senes et iuuenes, mulieres et paruulos.

X. Ad illud uero redeo quod dixi, saluari paruulos per baptisma, et per fidem sancte Trinitatis, quam habet Ecclesia, que inuocat nomen Domini pro salute eorum qui baptizantur in ea. Hoc uobis incredibile esse dicitis quod alicui homini prodesse possit alterius fides apud Deum. Et quare uobis est  incredibile? Si scitis Euangelis, reuoluite ea, et inuenietis, quoniam Dominus Saluator, cum inter homines conuersaretur, et miracula diuina operaretur, multis qui male habebant, misericordiam suam exhibuit; non propter ipsorum merita, sed propter fidem aliorum, qui ipsum deprecabantur pro eis. Legimus siquidem de muliere Chananea, quod rogabat Dominum pro filia sua, que male a demonio uexabatur, et ipse auditis miserandis clamoribus matris, tandem misertus est super eam et dixit: O mulier! magna est fides tua; fiat tibi sicut uis. Et sanata est filia eius ex illa hora . Ecce in eo quod ait: Magna est fides tua, aperte declarauit, quoniam per fidem, quam in ipsum mater habebat, meruit ut sanaretur filia eius, que nec fidem, nec  sanam mentem habebat. Et de Centurione legimus, quod pro sanitate paralytici serui sui Dominum deprecatus est. Cui cum dixisset Dominus: Ego ueniam et curabo eum, atque ille respondisset: Domine, non sum dignus ut intres sub tectum meum, sed tantum dic uerbum, et sanabitur puer meus; admiratus est Dominus super fide eius dicens: Amen, dico uobis, non inueni tantam fidem in Isrel; moxque illi dixit: uade, et sicut credidisti, fiat tibi. Et sanatus est puer in illa hora . Nonne et his uerbis patet, quoniam fides uiri postulantis, ei pro quo postulabat profuit ut sanaretur?

XI. Respondebitis forte, quod de his de quibus nunc dictum est, uidelicet puella obsessa, et puero paralytico, fides postulantium pro eis profuit quidem  ad corpus, sed non ad animarum sanitatem; et dicitis quod, ad salutem anime consequendam, unumquemque tantum propria fides adiuuare possit, et non fides aliorum quantumcunque clament pro eo. Et nunc aliud exemplum uobis adducam, quod in hac parte contra uos est. Scriptum est in Euangelio Luce, quia factum est in una dierum, et iehsu sedebat docens, et erant Pharisei sedentes, et legis doctores, qui uenerant ex omni castello Galilee et Iudee, et Ierusalem; et uirtus Domini erat ad sanandum eos. Et ecce uiri portantes in lecto hominem, qui erat paralyticus, et querebant eum inferre et ponere ante eum, et non inuenientes qua parte inferrent eum pre turba, ascenderunt super tectum, et per tegulas  submiserunt illum cum lecto in medio ante Iesum. Quorum fidem ut uidit, dixit: Homo, remittuntur tibi peccata tua . Ecce in eo quod dicit Euangelista: Quorum fidem ut uidit , manifeste dat intelligi, quoniam fides illorum quam habebant de potentia eius, beneplacita erat Domino: et quod specialiter propter ipsam illi data est, primum quidem remissio peccatorum, que ad salutem anime illius pertinebat; et postmodum sanitas corporalis, quando eidem paralytico dicebat: Tibi dico surge; tolle lectum tuum, et uade in domum tuam . Si enim hanc misericordiam Dominus eidem paralytico fecisset ob meritum fidei ipsius, et non propter illorum fidem, nequaquam dixisset Euangelista, quorum fidem ut uidit; sed magis, cuius fidem  ut uidit. Hec nos animaduertentes confidimus, quod nostram quoque fidem respiciat Dominus iehsu, quando infirmum nostrum ipsi offerimus curandum. Portamus siquidem et nos paralyticum in lecto, et ponimus ante Iesum, quando paruulum baiulamus ad baptisma, petentes ut baptizet eum et saluet. Anima quippe rationalis adhuc originali peccato constricta, et nichil adhuc naturalium uirium exercere ualens in corpore puerili; cui melius comparatur quam homini intus per peccatum constricto, et foris per paralysim in membris dissoluto iacentique in lecto? Et pro illo quidem nichil aliud postulabant amici eius, nisi ut corpore sanaretur: ipse uero ex gratuita bonitate prius quod maius erat, prestitit, sanando a peccatis eum in anima, et postmodum  etiam quod petebatur, adiecit, corporalem ei sanitatem restituendo, et approbata est fides illorum, qui hoc quod minus erat eum posse credebant. Est autem indubitanter maior fide illorum nostra fides, cum qua paralyticum nostrum Domino presentamus, ac magis spiritualis petitio nostra, petitione illorum. Credimus quippe, quod quemadmodum potest per baptismum purificare maiorum animas ab omni peccato, tam actuali quam originali: ita potest et paruulorum animas liberare ab originali peccato sine meritis ipsorum, sicut et sine meritis suis. Prefatus ille paralyticus, et in anima et in corpore sanatus est. Credimus, inquam, hoc, et fideliter ab ipso postulamus, si quando ei paruulos baptizandos offerimus; ipse enim inuisibiliter illis  presens est illic, et ipse inuisibiliter baptizat omnes, qui cum inuocatione sancte Trinitatis aquis immerguntur.

XII. Nolite mirari super hoc quod dixi, quoniam ipse inuisibiliter baptizat eos qui baptizantur. Scriptum quippe est, quod Ioannes Baptista tale de ipso testimonium pronuntiauit dicens: Qui misit me in aqua baptizare, ille mihi dixit: Super quem uideris spiritum descendentem, et manentem super eum, hic est qui baptizat: Et uidi et testimonium perhibui, quia hic est Filius Dei . Idem quoque dicebat ad turbas de Christo: Qui post me uenturus est, fortior me est, cuius non sum dignus calceamenta portare. Ipse uos baptizabit in Spiritu sancto et igne . Ex his uerbis securi sumus ipsum Dominum Iesum Christum esse communem baptistam omnium, qui in catholica Ecclesia baptizantur in nomine sancte Trinitatis, ita uidelicet quod ipse inuisibiliter spiritum eorum sanctificat in Spiritu sancto, et ab omni peccato emundat: inde est quod dicimus, quia siue bonus, siue malus sit ille, per cuius manus corpus hominis, qui baptizatur, aquis uisibiliter immergitur; non ex hoc plus uel minus operatur uirtus baptismi remissionem peccatorum, et inuisibilem sanctificationem in anima eius qui regeneratur. propterea Paulus apostolus scribens Corinthiis, qui de baptistis suis se iactabant, redarguit eos dicens: Significatum est mihi ab his qui sunt Cles, quoniam contentiones inter uos sunt. Hoc autem dico,  quod unusquisque uestrum dicit: Ego quidem Pauli, ego uero Cephe, ego autem Apollo, ego uero Christi . Aestimabat enim quisque eo se esse sanctiorem, quo erat sanctior ille a quo fuerat baptizatus. Hoc uero nequaquam ita est, quoniam nichil sanctitatis ei qui baptizatur prestat ille qui uisibiliter baptizat, sed omnem spiritualem gratiam, que in baptismo confertur, ipse summus sacerdos Dominus iehsu Christus prestat illic per uirtutem Spiritus sancti, et ad illam quidem omne genus hominum, qui ad ipsum conuerti uolunt, admittit quantumlibet sint onerati peccatis; solos autem paruulos, sicut dicitis, qui minimum peccati habent, inde repellit. Nequissima gens cur hoc dicitis? Nonne ipse communiter omnes uocauit, cum dixit: uenite ad me  omnes qui laboratis et onerati estis, et ego reficiam uos?  Certe cum hoc dicebat piissimus ille procurator salutis humane, uidebat omnem hominem laborare sub penalitate, quam induxerat mundo culpa originalis; uidebat simul, quoniam preter ipsum nemo uiuebat hominum in tempore illo, uel uicturus erat super terram, cuius non esset onerata anima peccatorum grauamine, ita ut nec infans unius diei expers esset peccati.

XIII. Quod intelligens Paulus apostolus dicebat: Conclusit Deus omnia sub peccato, ut omnium misereretur . Omnia, inquit, id est omnis generis homines, omnis etatis homines: conclusit, id est concludi permisit sub peccato, ut omnium misereretur, tribuendo omnibus remissionem peccatorum.  Si ergo conceditis et paruulos omnes conclusos esse sub peccato, necesse est ut concedatis ad eos pertinere misericordiam Dei, et ipsos quoque ad latum gremium benignitatis eius cum ceteris inuitare, uocatione ipsius qua dicit: uenite ad me omnes, qui laboratis et onerati estis, et ego reficiam uos . Reficiam, inquit. Refectio ista quam promisit prestatur in hac uita spiritui nostro, in eo quod per Spiritum sanctum a peccatorum grauamine exoneratur, atque in eo quod cum superaddita gratia adiuuatur ad resistendum fomiti peccati, et ad insistendum bone operationi. Prestatur et post hanc uitam, quando datur ut requiescat homo a cunctis laboribus. Omnem hanc refectionem promisit omnibus  uenientibus ad se. Et qua ratione putatis quod eam recuset paruulis uenientibus ad se? Putatis quod dicat Dominus: Omnes ueniant ad me quantumlibet sint peccatores, soli paruuli qui nondum satis habent peccati, maneant foris? Non ueniunt, dicitis, sed asportantur ab aliis, et idcirco non dat eis gratiam, quam aliis peccatoribus. Et nonne paralyticus ille, de quo supra dictum est, ab aliis asportatus est: non per se ipsum uenit, neque idcirco minus gratie ab ipso accepit? Similiter non per se ipsos ueniunt, neque per se ipsos benedictionem a Iesu petierunt paruuli illi, de quibus Mattheus refert dicens: Tunc oblati sunt ei paruuli, ut manus eis imponeret et oraret. Discipuli autem increpabant eos. iehsu uero ait: Sinite paruulos uenire ad  me, talium est enim regnum celorum. Et cum imposuisset illis manus, abiit inde .

XIu. Ecce talis in illo tempore benignitatis erat Dominus, ut rudes pueros non per se ipsos quidem uenientes, aut gratie aliquid postulare scientes, sed aliis ipsos ei offerentibus, ac pro eis postulantibus dignaretur suscipere, dignaretur et benedictam manum suam eis cum oratione imponere. Et quomodo accidit hoc, ut in istis temporibus non eamdem habeat benignitatem erga paruulos, quos solet ei offerre Ecclesia, rogans ut manus eis imponat, id est uirtutem sancti Spiritus sui, per quam eis peccata remittantur, et spiritalibus donis impleantur? Quomodo dulcem illam uocem, qua dicit: Sinite paruulos uenire ad me, talium est enim regnum celorum  , mutauit in amaram uocem, ut dicat: auferte paruulos a me, talium enim non est regnum celorum? Nam secundum tenorem discipline uestre, hoc, etsi non manifesta uoce, ipso tamen opere dicit; si omnes, qui ante annos discretionis moriuntur, perire permittit in originali peccato cum quo nati sunt. Scimus quidem in eo uerbo, quod dixit: Talium est regnum celorum , etiam comprehendi eos qui mature etatis sunt, et similes sunt pueris innocentia et simplicitate. uerumtamen hi qui in innocentia et simplicitate atque insuper etate pueri sunt, et ab Ecclesia Domino offeruntur, ut paruuli illi, quibus olim manum, imposuit; non possunt iusta ratione ab eadem sententia excludi, nisi forte cum ad maturitatem peruenerint, acceptam  in baptismo gratiam, per malam conuersationem amittant.

Xu. Nunquid adhuc sine intellectu estis, et non percipitis ex his uerbis, que dicta sunt, falsum et hereticum esse, quod de baptismo paruulorum affirmatis? Dicite mihi: Que uobis est causa huiusmodi, sermonis, cum nec firmam rationem, nec aliquod euidens testimonium ex Scripturis sanctis habeatis ad confirmandum hunc errorem? Si erubescitis dicere, ego pro uobis dicam. Superbia cordis uestri, et inuidia diaboli in ore uestro posuerunt uerbum hoc. Nam ut quasi singulares pre ceteris habeamini, ac multa scire uideamini, que non sunt in communi hominum cognitione, idcirco  talia susurratis in auribus simplicium ac seductibilium hominum, quibus aque furtiue dulciores sunt. Idcirco dixi quod superbia cordis uestri, que uane glorie mater est, hunc errorem sicut et alios multos seminare uos fecit. Inuidia quoque diaboli hoc uerbum uobis inspirauit. Quia enim uidit innumera millia animarum per baptismum saluari in infantilibus annis, et nichil uoluntatis sue fieri in eis, quos ita innocentes et puros ab omni macula post regenerationem suam festinat Deus ad regnum suum transferre; quia, inquam, hoc uidit, inuidet innocentie eorum; inuidet quod ita festinaretur beatitudo eorum; inuidet, quod etiam ex ore huiusmodi infantium et lactentium perfecturus esset laudem suam , propter inimicos suos apostatas  spiritus, qui per propriam malitiam a curia eius ceciderant, et imminuerant numerum laudantium eum. Quesiuit igitur artem qua impediret omnes infantium animas, ne gratie, que in baptismo tribuitur a Deo, participes fierent, et inuenit sibi aptissima instrumenta ad officium hoc, uidelicet linguas Catharorum, que sunt pharetre pessimarum sagittarum eius, quibus sagittant in obscuro rectos corde . In quibus posuit et hoc uerbum iniquum, quod dicunt, nichil prodesse paruulis ad salutem lauacrum baptismi, et debere eos reseruari usque dum perueniant ad annos discretionis, et tunc primum eos esse baptizandos, cum possint proprio ore fidem suam profiteri. Hec ita excogitauit diabolus, quatenus hunc morem induceret  mundo, ut non ad baptismum afferrent homines paruulos suos, sicque in partem suam attraheret omnes animas, que in infantilibus annis ab hac uita migrant, atque a regno Dei eas elongaret. Sed gratia Dei nondum ita creditum est huic uerbo, ut receptus sit mos iste in populo Dei: adhuc offerentur paruuli Domino ad baptismum, et imponit eis manum suam, et recipit eos. O Cathari! o Piphles! Nescio quam laudem uobis rectius dicam, quam quod diffusa est diabolica malitia in labiis uestris, propterea maledixit uos Deus in eternum.



SERMO uIII. Contra quintam heresim de baptismo aque.

I. Non autem me latet, quod de eis quoque qui in prouectiori etate baptizantur, non minorem  heresim tenetis, quam est ea que de baptismo paruulorum nunc pertractata est. Nam baptizandum quidem esse hominem dicitis, cum ad annos discretionis peruenerit; non autem in aqua, sed in igne, et nichil prodesse cuiquam baptismum aque. Huius autem erroris defensionem sumitis ex uerbis Ioannis, que de Domino Saluatore pronuntiauit dicens: Ille uos baptizabit in Spiritu sancto et igne . Hinc est quod eos quos assumitis in societatem Catharie uestre, sicut audiui a quodam, qui expertus fuerat secreta uestra, tali modo rebaptizatis.

II. Conuenientibus uobis in unum in obscuro aliquo penetrali, primum hoc diligentissime procuratur,  ne forte per aliquam fenestram, aut per ostium quisquam eorum qui foris sunt, uisu uel auditu percipiat, quod intus geritur, quoniam scriptum est: Qui male agit, odit lucem . Locantur luminaria copiose in parietibus cunctis; statur per ordinem in circuitu cum reuerentia magna, quoniam sancta res agitur, que tamen magis complaceat diabolo quam Deo. Statuitur in medio infelix ille qui baptizandus siue catharizandus est, et assisti ei archicatharus, tenens in manu libellum deputatum ad officium hoc. Quem imponens uertici eius dicit benedictiones, que potius maledictiones uocande sunt, orantibus ceteris qui circumstant, et faciunt filium gehenne, non regni Dei, sicque perficitur ille baptismus. Dicitur autem hic baptismus fieri in igne,  propter ignem luminum, que in circuitu ardent. Non sic impii, non sic debetis sequi uerba sancti Euangelii, in quibus dicitur: Ille uos baptizabit in spiritu et igne . Melius ipsa uerba attendite: Baptizabit, inquit, in igne; non iuxta ignem, ut uos facitis. Auscultate ad me, et docebo uos, quomodo rectius eadem uerba impleatis. Loquar stultis iuxta stultitiam suam, ut non sibi uideantur sapientes.

III. Struite ignem copiosum in medio synagoge uestre, et tollite illum uestrum nouitium, quem uultis catharizare, et in medio ignis eum locate, et tu archicathare, pone super uerticem eius manum tuam, ut soles, et sic benedicito illum. Et tunc si non adusseris tu ungulas tuas, et ille si illesus euaserit,  fatebor certe, quia bene baptizatus est Catharus tuus; si uero non euadit, nonne mox ita calens ad celum uadit? Nonne sic nuper baptizauit Colonia archicatharum uestrum Arnoldum, et complices eius, et similiter Bunna Theodericum et socios eius, et continuo, ut dicitis, auolauerunt in celum? Imo ut uerius dicatur, descenderunt in profundum inferni, ab igne temporali, ad ardorem ignis eterni, et merito quidem. Ut enim exinanirent baptismum aque, constitutum ab ipso Domino Saluatore, baptizandum esse in igne docuerunt. Ideoque iustissimo Dei iudicio factum est, ut sic in igne baptizarentur, ut ab eo irreuocabiliter deuorarentur. O stultissimi hominum, unde uobis ista presumptio, qua erigimini aduersus omne quod euangelicum est et catholicum?  uere singularis ille ferus pastum sibi gratissimum in uobis habet, qui tantam singularitatem in cunctis partibus Catholice fidei habere queritis, ut singularem quamdam in uobis sanctitatem uenerentur miseri illi, quos seducitis. Differo usque in alium locum exponere, qualiter intelligendum sit illud, quod de Saluatore dictum est, quoniam baptizabit in spiritu et igne. De aque baptismo, cui contra dicitis, nunc loquor ad uos.

Iu. Dicite mihi, qua audacia contradicitis ei, cum ipse Dominus eum instituerit, et seruandum esse docuerit? Ipse etenim, sicut sancti quatuor euangeliste singuli in Scripturis suis testantur, uenit ad Iordanem, ubi erat Ioannes baptizans, ibique ab eo  baptizatus est; non quia ipse baptismi sanctificatione indigeret, qui ab omni peccato erat immunis, sed ut nobis ad abluenda peccata aquas sanctificaret, et in se ipso nobis exemplum preberet suscipiendi baptismum aque, quem constituere uolebat Ecclesie sue in remissionem peccatorum. Ibi et Spiritus sanctus in specie columbe se manifestauit super eum, sicut de ipso testimonium perhibuit Ioannes dicens: Quia uidi Spiritum descendentem quasi columbam de celo, et manentem super eum . Quod nostre quoque eruditionis et consolationis causa factum est; ut uidelicet tanto certius credere possemus ad omnes eos peruenire gratiam Spiritus sancti, qui Christi baptismum suscipiunt, ut illius capitis quod Christus est, membra efficiantur. Baptismum nostrum,  Christi baptismum uocamus, quia ipse principaliter in eo, ut supra diximus, baptizat, dans remissionem peccatorum per Spiritum sanctum. Et quia, ut dictum est, exemplo suo eum nobis initiauit, et quoniam in uerbis sancte doctrine sue obseruari eum constituit, determinans in qua materia, et secundum quam formam fieri deberet. In qua materia baptizandum esset determinauit, quando in aqua hominem regenerari debere monstrauit dicens: Nisi quis renatus fuerit ex aqua et spiritu, non potest uidere regnum Dei . Propter duas substantias que sunt in omni homine, uidelicet corpus et animam, dixit duo pertinere ad baptismum nostrum, uidelicet aquam et Spiritum sanctum; et nos indubitanter credimus ex uerbis ipsius, quod ea hora  qua uisibile corpus nostrum lauatur in aqua uisibilis, tunc et inuisibilis substantia nostra, que est anima, lauatur inuisibili lauacro, uidelicet in Spiritu sancto, et emundatur ab omni delicto. In quali etiam forma uerborum baptizari nos uellet, determinauit, cum dixit ad discipulos suos: Euntes, docete omnes gentes, baptizantes eos in nomine Patris et Filii et Spiritus sancti .

u. Hec ergo uerba sunt Dominica, ex quibus Ecclesia Dei testimonium habet eius baptismi, qui peruenit usque in nos. Habet et testimonium ab eo signo, quod accidit in passione Saluatoris quando ex latere ipsius iam mortui simul profluxerunt sanguis et aqua. Ita enim scribit Ioannes Dominice  passionis testis fidelissimus de crucifixoribus eius dicens: uenerunt ergo milites, et primi quidem fregerunt crura, et alterius qui cum eo crucifixus est. Ad Iesum autem cum uenissent, ut uiderunt eum iam mortuum, non fregerunt eius crura, sed unus militum lancea latus eius aperuit et continuo exiuit sanguis et aqua . Quod si non ad magnam pertineret admirationem, si non magne rei esset sacramentum, non ita diligenter hoc affirmasset euangelista, cum subiunxit dicens: Et qui uidit testimonium perhibuit et uerum est testimonium eius, et scit ille, quia dicit uera, ut et uos credatis . Prudenter itaque hic animaduertendum est, uidelicet et quod ante exitum mortis in cruce Dominus purum sanguinem sine aqua de uulneribus suis emisit, et quod post emissionem  spiritus, mistum aqua cruorem de latere suo produxit. In quibus rebus aptam et rationabilem nobis significationem dedit, uidelicet quod sanguine suo redimeret, non solum illos, qui ante mortem ipsius per multa secula gratiam redemptionis eius fideliter exspectauerant, et sine aqua baptismi, qui nondum fuerat constitutus, ab hac uita decesserant; sed eos quoque, quos per aquam baptismi uolebat regenerari, et usque in finem seculi mortem eius erant deuote adoraturi. Illa ergo sanguinis et aque mistura de latere Christi producta nobis erat et pretium redemptionis, et sacra significatio nostre regenerationis, qua per aquam et fidem Dominici sanguinis renascimur. Neque enim aqua sine fide  passionis, neque fides sine aqua ad regenerationem sufficiens est.

uI. Dupliciter itaque illud beatum Christi latus Ecclesiam Dei edificauit, et pretium redemptionis effundendo, et formam regenerationis nobis ostendendo. Propter quod Apostolus ad Romanos scribens dixit: Quoniam uetus Adam erat forma futuri Ade , id est Christi. Nam sicut ex illius dormientis latere fabricata est Eua, ita ex latere istius in morte sopiti, edificata est sponsa eius Ecclesia. Quod si non in hac re; dic nobis, o Cathare, in qua re ille antiquus Adam exstiterit forma futuri? uelim super hoc audire occultam sapientiam tuam. Puto quod ad solitum finem deueniet responsio tua, ut dicas,  nescio. Si nescis, sede, sile, age opus consuetudinis tue; fac discurrere panuliam cum trama per medium staminis, et sine illos tractare de mysteriis Dei, quibus diuina ordinatio doctrinam Scripturarum sanctarum commisit.

uII. Sicut predictum est, ad baptismum aque Dominus iehsu Christus et uiuus et mortuus nos inuitauit. Quod ergo aliud baptisma requiris, o infidelis Cathare? Si uno Deo potes esse contentus, unum quoque tibi baptisma sufficiat, cum scriptum sit: Unus Dominus, una fides, unum baptisma . Tale tibi baptisma sufficiat, quale sancti apostoli administrauerunt his qui baptizati sunt ab eis. Si ignoras quali baptismate baptizauerint, lege scripturam Luce euangeliste, que intitulatur Actus  apostolorum, cui non minus creditur quam Euangelio quod scriptum est ab eo. Lege, inquam, in eo loco, ubi de conuersione Cornelii et amicorum eius scribit hoc modo: Adhuc loquente Petro, cecidit Spiritus sanctus super omnes qui audiebant uerbum, et obstupuerunt qui erant ex circumcisione fideles, qui uenerant cum Petro, quia et in nationes gratia Spiritus sancti diffusa est. Audiebant enim illos loquentes linguis et magnificantes Deum. Tunc respondit Petrus: Num quis prohibere potest quo minus aqua baptizentur hi qui Spiritum sanctum acceperunt, sicut et nos? Et iussit eos in nomine Iesu Christi baptizari . Audi, insensate, quoniam Princeps apostolorum non ignem, sed aquam ad baptizandum homines illos fecit exhiberi. Item refert eadem Scriptura  de Philippo, qui erat unus ex discipulis Christi, quoniam cum euangelizaret Iesum eunucho Candacis regine Aethiopum, sedens cum illo in curru, sicut ordinauerat angelus Domini, uenerunt ad quamdam aquam, et ait eunuchus: Ecce aqua, quis prohibet me baptizari? Dixit autem Philippus: Si credis ex toto corde, licet. Et respondens dixit: Credo Dei Filium esse Iesum. Et iussit stare currum, et descenderunt uterque in aquam Philippus et eunuchus, et baptizauit eum. Cum autem ascendissent de aqua, Spiritus Domini rapuit Philippum, et amplius non uidit eum eunuchus . De hoc quoque quid tibi uidetur? Puto et Philippus errauit, quando in aqua hominem baptizauit. Certe, si tuam habuisset  sapientiam, cum ab eo petebat eunuchus ut in aqua eum baptizaret, respondisse debuerat ei; non, non: imo differendum est nobis usque dum ad diuersorium ueniamus, et introibimus in obscuram cameram, accendemus luminaria multa, et ibi te baptizabo in medio ignis, O fili erroris! utinam non peius errares quam Philippus! Utinam non te peior angelus duceret, quam erat ille angelus, qui Philippum ad hoc opus duxerit!

uIII. Quid ergo, inquis, est, quod Ioannes Baptista dicebat, baptizandos nos esse in Spiritu et igne? Ego de hoc in sequenti capitulo, loqui dispono, ita ut sit tibi in scandalum, et appareat magis esse contra te, quam pro te. Qualitercunque autem hoc intelligendum sit, certum est et manifestum ex his que  iam dicta sunt, quoniam unum et unicum baptisma constitutum est a Deo, ad emundationem et sanctificationem totius Ecclesie, uidelicet baptisma aque cum inuocatione sancte Trinitatis. Quod breui sermone Apostolus comprehendit, ubi ad Ephesios scribens, ait: uiri, diligite uxores uestras, sicut et Deus dilexit Ecclesiam, et tradidit semetipsum pro ea ut illam sanctificaret, mundans lauacro aque in uerbo uite . Da gloriam Deo tandem, o Cathare, et in hac quoque parte uictum te esse confitere. Et nunc transeamus hinc ad aliud certamen.



SERMO IX Contra sextam heresim de animabus mortuorum.

I. De cura, que pro mortuis agitur in Ecclesia,  dicitis quoniam uana et superflua est; asserentes quod anime defunctorum singule in ipsa hora emigrationis sue de hac uita pro meritis suis, uel in eterna beatitudine collocentur, uel eternis suppliciis tradantur, atque hac ratione probatis, nec malis prodesse, nec bonis necessarium esse ut pro eis orationes fiant, aut misse celebrentur, aut eleemosyne dentur. Non enim in fide uestra hoc admittere uultis, quod preter illum eternum ignem, qui preparatus est diabolo, et his qui cum ipso in perpetuum damnandi sunt, alique purgatorie pene sint, in quibus anime fidelium, que in hac uita a peccatis suis per condignam satisfactionem ad plenum purgate non sunt, ad tempus examinentur, atque ex eisdem per illa remedia, que nunc descripsimus,  liberentur et ad requiem transferantur. Et nunc quoque disseramus, secundum Scripturas ueritatis, quia magnam earum notitiam uos habere gloriamini.

II. Primum autem dicite mihi: An creditis quia Dominus iehsu Christus in passione crucis emisit spiritum, et secundum corpus quidem sepultus est, secundum animam uero descendit ad inferna, et spoliauit principes tenebrarum ab animabus electorum, qui uel ante legem, uel sub lege Moysi, que saluare neminem poterat, ab hac uita migrauerant, et promissam a prioribus seculis redemptionis sue gratiam, que per Christum facta est, fideliter exspectauerant? Si uero hoc credendum est, quod anime ille, a penis illis in quibus detente erant, per Christum liberate sunt; certum est quoniam mendacii  predicatores estis, qui dicitis nullas esse penas animarum preter eterna supplicia damnandorum et neminem posse liberari a penis, qui non statim post mortem in eterna fuerit beatitudine assumptus. At si non creditis Christum ad inferos descendisse post passionem suam, neque illud Athanasii symbolum recipitis, in quo hoc continetur, pariterque illud catholicum symbolum, quod publice in seruitio Dei decantatur reiicitis, in quo similiter hoc confitetur Ecclesia, Scripturarum testimonia super hoc inducenda uobis sunt tam de ueteri, quam de Nouo Testamento.

III. Dauid in psalmo uocem depromit angelorum preeuntium ad inferos Christum, et imperantium principibus tartari hoc modo: Attollite portas, principes,  uestras, et eleuamini porte eternales, et introibit rex glorie . Et rursum idem Dauid uictorie Christi congratulans, qua ereptas ab inferno secum animas eduxit ad celos, alibi dicit ad eum: Ascendisti in altum, cepisti captiuitatem . Item per Osee prophetam ipsa Filii Dei persona ait: O mors! ero mors tua: morsus tuus ero, inferne!  Morsus iste inferni tunc impletus est, quando Saluator ad infernos descendens, electos suos sua inuincibili potestate et iustitia inde abscidit, reprobos autem illic reliquit; sicut qui rem aliquam mordet, partem eius in ore comprehendit, partem foris relinquit. Et apostolus Paulus scribens ad Colossenses ait: Exspolians principatus et potestates,  traduxit confidenter triumphans in semetipso . Sufficiant nunc ista ad assertionem fidei nostre in hac parte.

Iu. Ad eam, ni fallor, responsionem nunc confugietis, ut dicatis: Concedimus quidem quod ante Redemptoris aduentum anime ad uitam preordinate in locis penalibus a uenturis gaudiis differebantur; sed postquam per Christum uite patefactus est aditus, hoc communiter omnibus saluandis collatum est, ut peracto uite huius cursu nullatenus ultra ab introitu regni differentur post mortem. Sicut manifestatum est ex eo, quod latroni in cruce penitenti a Saluatore olim dictum est: Amen dico tibi, hodie mecum eris in paradiso . Hoc enim communiter de omni peccatore sentiendum esse censetis.  Quod si in Christo ipso uite sue termino penituerit ex corde, quantumlibet flagitiosus per totam uitam suam exstiterit, ita perfecte ei cuncta peccata remittuntur, ut continuo ab hac uita sine omni examinatione transmigret ad celestia regna. Ad confirmandum uero hunc errorem quarumdam Scripturarum testimonia inducitis, que aduersari nobis uidentur, ex quibus est illud Ezechielis: Iustitia iusti non liberabit eum in quacunque die peccauerit: et impietas impii non nocebit ei, quacunque die conuersus fuerit ab impietate sua . Et rursum quod sequitur ibidem, simile est huic: Si dixero impio, morte morieris; et conuersus egerit penitentiam a peccato suo, feceritque iudicium et iustitiam, pignus debitoris restituerit, rapinamque reddiderit, et in mandatis  uite ambulauerit, nec fecerit quidquam iniustum, uita uiuet, et non morietur: omnia peccata eius que peccauit, non imputabuntur ei . His ergo captos nos retiaculis Scripture iudicatis, et dicitis nobis insultantes: Ecce Scriptura nobiscum est, que affirmat, quoniam peccatori conuerso ab impietate sua, non nocebit impietas sua. Iterumque id ipsum inculcat dicens: Quoniam omnia peccata que fecit non imputabuntur ei. Falsum itaque est quod post penitentiam et contritionem cordis, in qua peccatori remissa sunt peccata sua, de cetero aliquibus penis tradatur cruciandus et purgandus post mortem. Nam si hoc futurum est ei post conuersionem suam, profecto nocebit adhuc ei impietas sua, et imputabuntur ei peccata sua. Talis est, o Piphles, obiectio  uestra contra nos. Audite nunc quid respondeamus ad hoc, antequam de aliis obiectionibus uestris aliquid dicamus.

u. uerba sancte Scripture cum magna discretione animaduertenda sunt: alioqui in multis locis perturbare nimium possunt lectorem, suntque ei uasa mortis, quoniam sepe in uno eodemque dicto diuerse significationes intelligi possunt, quarum una ad ueritatem, alia pertineat ad falsitatem. Itaque et illa uerba prophete de quibus nunc tractamus, ne in errorem nos mittant, quemadmodum et uos, cum tali determinatione accipimus, ut dicamus, quoniam impio quacunque die conuersus fuerit, de cetero non nocebit impietas sua, tali uidelicet nocumento, ut pro eo eternaliter condemnetur, neque  imputabuntur peccata ad perditionem ipsius. Quamuis enim peccator post conuersionem suam aliquid molestie patiatur in anima a purgatorio igne pro peccatis suis, de quibus non sufficienter correctionem in hac uita sustinuit: illa tamen molestia, quia temporalis et transitoria est, quasi nullum nocumentum reputanda est comparatione illius eterne pene, quam in inferno pati debuisset, si conuersus ab impietate sua ante mortem non fuisset. Ostendam autem uobis similem Scripturam, que simili indiget determinatione.

uI. Beatus Petrus in Epistola sua, quibusdam nouiter ad fidem Christi controuersis dicebat: Et quis est qui uobis noceat, si boni emulatores fueritis?  Hec autem interrogatio idem significabat,  ac si ita affirmando dixisset: Nemo est qui uobis nocere possit, si boni, id est bonitatis emulatores fueritis. Dominus autem iehsu Christus in Euangelio discipulis suis, simulque ceteris boni emulatoribus hec annuntiat, dicens: Tradent uos in tribulatione, et occident uos, et eritis odio omnibus propter nomen meum . Item: In mundo pressuram habebitis, in me autem pacem . Ecce similiter hic, ut supra, potestis ratiocinari aduersus nos, ita ut dicatis: Si boni emulatores traduntur in tribulationem, occiduntur, odio habentur ab omnibus, et multa huiusmodi propter iustitiam patiuntur; certum est multos illis nocere, pro eo quod boni emulatores sunt. Non ergo uerum  dicit Petrus, qui nullum illis nociturum esse promisit, si boni emulatores existant. Puto autem quod non tam insani capitis sitis, ut in manifesto dicere audeatis, aut Petrum aut Christum fuisse mentitum, aut contraria sibi inuicem eos dixisse. Scitote quoniam uerba Petri, que induximus, ita intelligimus, ut non promiserit seruis Dei, qui bona emulantur, quoniam nichil omnino molestie pati deberent in uia iustitie. Nam et ipse continuo post illa uerba subiecit: Sed, etsi quid patimini propter iustitiam, beati . Hic autem in uerbis illis significare uoluit, quoniam nemo eis ita nociturus esset, ut ab eterna beatitudine eos abstrahere posset. Certus quippe erat quoniam neque mors, neque uita, neque gladius, neque fames,  neque ulla aduersitas, nulla denique creatura ueros emulatores boni separare posset a caritate Christi . Neque enim temporales incommoditates nocumentum esse, sed potius iuuamentum ad adipiscendum beatitudinem electis Dei esse arbitratus est. Sicut enim auro non nocet is, qui illud in igne examinat, sed potius iuuat, ut magis resplendeat: ita fidelium persecutores dum eos tribulant, non eis nocent ut putant, sed potius eis cooperantur ut in beatitudine eterna resplendeant. Iuxta hec ergo que nunc dicta sunt, considerate et illud, quoniam impio ab impietate conuerso non nocebit impietas sua, et non faciet uos deuiare sermo ille a uia ueritatis.

uII. Aliud quoque ex Ecclesiaste contra nos inducitis,  quod tale est: Si ceciderit lignum ad austrum, aut ad aquilonem, in quocunque loco ceciderit, ibi erit . Quod similiter in partem erroris uestri inclinatis, dicentes ita intelligi debere: Anima de corpore migrans, si declinauerit ad quietem, ibi perpetuo erit; si ad penam, ibi quoque perpetuo erit. Dico autem, quia si nichil aliud quam hoc quod dicitis, significare uoluit Ecclesiastes in uerbis illis, superflue interpositum est, in quocunque loco ceciderit. Nam ad significandam sententiam uestram suffecisset ei dixisse: Si ceciderit lignum ad austrum, siue ad aquilonem, ibi erit. Nunc autem attendite sermonem meum, et apparebit quam uim habeat, quod additum est:  In quocunque loco ceciderit. Considerate precedentem litteram, et inuenietis quod ad dandam eleemosynam hortatur auditorem suum, dicens: Mitte panem tuum super aqua, quia post multa tempora inuenies illum . Et iterum: Da partes septem, nec non et octo, quia ignoras quid futurum sit mali super terram . Et in sequentibus ad perseuerantiam boni operis hortatur dicens: Mane semina semen tuum, et uespere non cesset manus tua . Quibus congrue illud interponit, dicens: Si ceciderit lignum ad austrum, siue ad aquilonem, quocunque loco ceciderit, ibi erit ; ac si dicat: Diligenter insiste dum uiuis augere merita tua eleemosynis et bonis operibus; quia post mortem, siue deuenerit homo in eum statum qui pertinet ad eos, qui  saluandi sunt, quod est cadere ad austrum; siue deuenerit ad eum statum, qui pertinet ad damnandos, quod est cadere ad aquilonem: In quocunque loco ceciderit, id est in quocunque gradu meritorum tunc fuerit quando cadet, siue sint bona, siue mala; ibi erit, id est inde neque ascendet promerendo meliora, neque descendet promerendo peiora. Extunc enim neque bono, neque reprobo locus dabitur promerendi bona uel mala; sed de cetero tempus erit suscipiendi retributiones bonas, uel malas.

uIII. Dupliciter autem cadit lignum ad austrum, siue quando statim post mortem uir iustus in beatitudine collocatur, quod tantum est perfectissimorum, qui cum Deo mundum iudicabunt, siue quando in eam uiam incidit per quam transire habent  quidam saluandorum, quibus per purgatorias penas eundum est ad refrigerium, uidelicet hi qui iudicandi erunt ad uitam. Similiter ad aquilonem dupliciter cadunt mali, cum uel statim post mortem ad summa supplicia rapiuntur; ut hi de qualibus dicitur, quod iudicati sunt, uidelicet infideles, et summe mali, uel illis penis  traduntur in quibus usque ad nouissimum iudicium reseruandi sunt; ut illi reprobi, qui iudicandi sunt ad mortem. Est autem frequens hic modus loquendi in Scriptura sacra, ut auster uocetur celestis beatitudo propter diuinam claritatem, que est in ipsa; aquilo autem mansio reproborum tenebrosa et operta mortis caligine.

IX. Aliud quoque capitulum simile ei quod nunc tractatum est, quasi ex persona Domini dictum nobis  obiicitis, quod huiusmodi est: Ubi te inuenero, ibi te iudicabo . Quod et ita dictum arbitramini, ac si diceret: In fine tuo cum a te repetam animam tuam, in quali uita te inuenero, in tali te statim iudicabo, uel ad perpetuam requiem, uel ad eternam damnationem. Nos uero aliter ista discernimus. Breuiter comprehensum est in his uerbis quod diffusius per Ezechielem loquitur dicens: Cum auerterit se iustus a iustitia sua, et fecerit iniquitatem; in iniustitia sua quam operatus est, morietur: et cum auerterit se impius ab impietate sua quam operatus est, et fecerit iudicium et iustitiam: ipse animam suam uiuificabit, uita uiuet, et non morietur , subauditur, morte eterna.  Totius huius capituli breuis sententia est illud: Ubi te inuenero, ibi te iudicabo, siue qualem te fuuenero   , talem te iudicabo. Hoc est dicere: Si inuenero te auersum ab iniustitia et conuersum ad iustitiam, non est desperandum tibi propter retroacta mala, quia ibi, id est in eo statu conuersionis tue te iudicabo, id est discernam ad eis qui damnandi sunt. Si uero inuenero te auersum a iustitia, non est confidendum tibi in retroacta iustitia, quia ibi, id est in eo statu te iudicabo, id est discernam ab eis qui saluandi sunt. Discernit autem  Deus bonos a malis, cum uel statim post mortem ad beatitudinem eos inducit, uel in ea purgatione eos locat, in qua ad futuram gloriam eos aptificat.

X. Est autem ex abundanti quod uobis respondemus ad ea testimonia, que ex ueteri Scriptura inducitis, ad confirmandum errorem uestrum, quem de animabus mortuorum habetis. Nam si fatemini, quod necessario fateri debetis, uidelicet quod anime antiquorum, qui ante tempus gratie exstiterunt usque ad tempus redemptionis, ab introitu regni celestis dilate sunt, contrarii estis uobismetipsis, qui antiquorum Patrum scripta hoc attestari estimatis, quod quelibet anima, cum a corpore migrat, statim uel ad eternam beatitudinem transeat, uel ad eternam damnationem. Nam ea testimonia, que  ab illis assumitis, non solum pertinent ad homines temporum istorum, sed ad homines antique legis, sub qua adhuc clausus erat introitus regni celorum.

XI. Non autem me latet quod ex Nouo quoque Testamento errorem uestrum confirmatis, obiicientes nobis euangelicum illum sermonem, quem locutus est Saluator dicens: Amen dico uobis, quia qui uerbum meum audit, et credit ei qui misit me, habet uitam eternam, et in iudicium non ueniet, sed transibit a morte in uitam . In his uerbis dicitis promittere saluationem omni credenti in Deum, quod mox post mortem corporis transibit quisque ad uitam eternam, ita ut non aliud iudicium ueniat post mortem, quam quod in ipsa morte experitur, atque indubitanter hoc Dominum significasse uultis  hoc sermone, quod nulle sint pene in quibus anime fidelium post mortem iudicium Dei sustineant. Animalibus immundis que non ruminant quidem et ungulam non findunt, comparari iure debetis, qui in ore quidem uersatis doctrinam Dei, et nullam recte intelligentie in ea discretionem habetis: ideoque uerba uite non sunt uobis ad uitam, sed ad mortem. Ceci fuerunt doctores uestri, et cecorum duces facti sunt, et in foueam mendacii et perditionis secum cadere uos fecerunt. Audite ergo, rebelles et increduli, quomodo rectius animaduertere possitis uerba Domini, que peruertere nitimini, quia nisi aliter exponantur, quam uos ea intelligatis contraria sunt aliis sacre Scripture uerbis, que  in suo loco inducemus.

XII. Amen dico uobis, inquit, quia qui uerbum meum audit, et credit ei qui misit me, uidelicet Deo Patri; siquidem audire uerbum Dei et non credere, inutile est: Hic, inquam, habet uitam eternam. Habent sancti qui cum Deo regnant uitam eternam, ita quod eius beatitudine iam perfruuntur. Habent et fideles in hoc mundo positi uitam eternam, non ut rem, qua iam secundum desiderium suum perfruantur; sed ut rem, que illis certissime preparata et conseruata est a Deo, et danda in tempore suo; et in iudicium  non ueniet, sed transiet a morte ad uitam. Nomen iudicii tales significationes in Scriptura sancta habere dignoscitur. Significat enim flagellationem, qua homines flagellantur a Domino: significat ultimam discriminationem bonorum et malorum, que fit in nouissimo die; significat etiam damnationem, que specialiter ad reprobos pertinet. Quia autem afflictionem significet ex eo intelligi potest, quod Apostolus ait: Dum iudicamur autem, a Domino corripimur, id est dum flagellamur, a Domino corripimur, ut non cum hoc mundo damnemur . Que autem sint ista flagella determinat ubi ait: Ideo inter uos multi infirmi et imbecilles, et dormiunt multi . Quod si secundum hanc significationem dicitis accipiendum iudicii nomen, cum dicitur, quod qui credit non  ueniet in iudicium, non potest stare sermo; quia et credentes flagellantur sepe a Domino, sicut non credentes: Flagellat enim Deus omnem filium quem recipit . Ac si dicitis, ita debere accipi, quod credentes non sint uenturi post mortem ad aliam castigationem, preter eam, quam in ista uita patiuntur; iniuriam facitis littere, que hoc non dicit, sed simpliciter dicit, quod qui credit, in iudicium non ueniet. Ultimam uero discriminationem bonorum et malorum significat nomen iudicii, ubi Saluator de se ipso dicit: Et potestatem dedit ei iudicium facere, quia Filius hominis est . Secundum hanc quoque significationem non potest accipi hoc loco, quia tam boni quam mali, ad iudicium uenient, secundum illud: Omnes nos oportet  manifestari ante tribunal Dei, ut referat unusquisque propria corporis, prout gessit in corpore, siue bonum siue malum . Significat autem damnationem iudicii nomen, ut statim in sequentibus cum dicitur: Qui uero mala egerunt, in resurrectionem iudicii . Et in Apostolo ubi ait: Qui manducat corpus Domini indigne, iudicium sibi manducat et bibit, non diiudicans corpus Domini . Hoc autem modo indubitanter accipi debet iudicium in presenti sermone, ubi a Domino dicitur: Qui audit uerbum meum, et credit ei qui misit me, habet uitam eternam, et in iudicium non ueniet , id est, in damnationem. Sequitur: Sed transiet a morte in uitam , ab ea uidelicet morte, que ei damnationis causa exstiterat, et per quam ad perditionem  transiisset, si in ipsa permansisset. Quenam fuit mors illa? sine dubio mors anime, quam in ea effecerat infidelitas. In quali morte exstiterant illi, de quibus Petrus in Epistola ait: Propter quod mortuis euangelizatum est . Similiter et illi quibus Paulus scripsit dicens: Consepulti estis cum Christo in baptismo, in quo resurrexistis per fidem operationis Dei, qui suscitauit illum a mortuis. Et uos cum essetis mortui in delictis conuiuificauit cum illo, donans uobis omnia delicta .

XIII. Palam ergo est, quoniam per fidem transitur ad uitam, ut non ad iudicium, id est, damnationem ueniatur. Id autem duobus modis fit: uno enim modo quisque ad uitam anime per fidem a  morte transit, quando qui infidelis fuerat, per fidem iustificatur in anima. Ad hoc enim pertinet sermo quo dicitur: Iustus autem ex fide uiuit . Hanc uero uitam in tempore huius mortalitatis electi Dei adipiscuntur. Alio autem modo per fidem ad uitam electis transeundum est, quando propter meritum fidei et earum uirtutum, que ex fide originem habent, uita eterna eis pariter in corpore et in anima tribuenda est: quod erit in die nouissime resurrectionis, cum ab omni potestate mortis liberabuntur, et ad beatam immortalitatem transferentur. Hos autem duos modos transeundi a morte ad uitam in electis suis futuros Dominus demonstrauit, continuo post uerba de quibus nunc tractatum est. Primum enim modum transeundi ad uitam pronuntiauit cum  dixit: Amen dico uobis, quia ueniet hora et nunc est, quando mortui audient uocem Filii Dei, et qui audierint, uiuent . Secundum uero modum transeundi ad uitam, pronuntiauit, cum postea subdidit dicens: Nolite mirari hoc, quia omnes qui in monumentis sunt, audient uocem eius, et procedent qui bona fecerunt in resurrectionem uite: qui uero mala egerunt, in resurrectionem iudicii . Iam, si quid incorrupte intelligentie est uobis, satis directe me ad ueritatem uos duxisse percipitis. Quia si sine intellectu estis, frustra asinis canit lyra.

XIu. Unam adhuc obiectionem uestram in medium adducam, qua nobis obuiare soletis. Scriptum est: Quoniam unusquisque propriam mercedem accipiet secundum suum laborem . Item: Unusquisque  onus suum portabit . Item: Unumquemque secundum uias suas iudicabo, dicit Dominus : hoc est, unicuique retribuam secundum opera sua bona uel mala. Ex his ergo sumitis occasionem, ut dicatis non posse fieri, quod per bona opera uiuorum adiuuentur anime defunctorum, ut a penis suis liberentur, et ad requiem transferantur. Dicitis enim quod si Deus illis miseretur propter bona opera que alii pro aliis fecerunt, tunc eis non retribuitur secundum opera sua, sed secundum opera aliorum, et non ipsi onus suum portant, id est penam quam ipsi meruerunt peccatis suis, si pro laboribus aliorum ab oneribus suis liberantur. Ad hec ita respondemus.

 Xu. Si fideles pro defunctis suis orant, ieiunant, eleemosynas largiuntur, missas celebrant, aut celebrari faciunt, bona opera operantur, et ipsimet in tempore suo mercedem pro istis recipient secundum suum laborem. Illi uero pro quibus ista faciunt, si in criminalibus peccatis in uita sua fuerunt, et de ipsis nec penituerunt, nec confessionem suam facere curauerunt, nichil illis bona opera hec prodesse poterunt ad salutem. Si uero in peccata aliqua lapsi fuerunt in uita sua, et de his ante finem penituerunt, et in fide catholica de hoc seculo migrauerunt, et morte preuenti, non potuerunt omnem satisfactionem implere, quam pro peccatis suis debebant; dicimus quia onus suum portabunt, id est penam pro peccatis suis sustinebunt quandiu permiserit  Deus. Pro penitentia autem sua, quam in fine habuerunt, et pro fide catholica in qua usque ad mortem permanserunt, ac pro ceteris bonis, que in hac uita fecerunt, hanc mercedem recipient, ut eis detur uita eterna in nouissimo die, et in anima et in corpore. Plurimi uero istorum etiam hoc in mercede recipient, ut ante nouissimum diem liberentur a penis suis per bona opera uiuentium fidelium, que supra memorata sunt: alii quidem citius, alii autem tardius, secundum quod merita eorum maiora uel minora fuerunt in hoc mundo. De his itaque uere dicere possumus utrumque, et quod onus suum portabunt, quia sustinent penam pro peccatis suis secundum tempus quod constituit illis Deus: et quod ipsis retribuitur secundum bona opera ipsorum,  quibus meruerunt, ut possit eis subueniri ab Ecclesia Dei. Possibile quidem esset Deo sine alicuius interuentu quorumlibet hominum animas liberare a penis suis. uult autem hoc ordine eas liberari, ut a uiuis ei seruiatur pro eis, quatenus in hoc ipso magis commoneantur uiui Deum reuereri, et offensam eius cauere, pariterque augeantur et merita eorum per opera pietatis, que faciunt pro dilectione proximorum. In nullo ergo nobis contrarie sunt Scripture que supra memorate sunt, sed potius nobiscum sunt. Si uerba diuina uobis, o insulsi sapientes, cum diligenti consideratione decoxissent hi qui ea tam cruda in ore uestro posuerunt, magis salubriter uos pauissent, et non tanta uentositate superbie corda uestra inaniter distendissent.

 XuI. Equidem obiectionibus uestris quibus maxime fidebatis, satis, ut estimo, responsum est, et complose sunt quasi uesice turgentes, et nichil inuentum est ueritatis in eis. Nunc autem inquiramus Scripturas que nobiscum sunt pro parte ueritatis, ad cuius defensionem accincti sumus. Et, ut a Paulo incipiamus, intueamur primum uerba que ad Corinthios scripsit, dicens: Si quis autem edificat super fundamentum hoc, aurum, argentum, lapides pretiosos, lignum, fenum, stipulam, uniuscuiusque opus manifestum erit: dies enim Domini declarabit, et uniuscuiusque opus quale sit, ignis probabit. Si cuius opus arserit, detrimentum patietur: ipse autem saluus erit, sic tamen quasi per ignem . Non  propter nostros quidem, quibus sanctorum nota sunt scripta Patrum, sed uestri erroris occasione, necesse est nunc me sermonis huius sensum aperire. Fundamentum spiritualis edificii quod intus in anima construimus, fides Christi est; quam qui uere habet, Christum in mente gerit, qui est initium et consummatio omnis boni in electis suis ideoque et ipse fundamentum uocatur. Fundamentum nostrum dicitur fides, quia a fide bonam uitam inchoamus. Nam, si non sit in nobis recta fides, nichil in nobis potest Deo placitum esse, quidquid faciamus siue bonum siue malum. Ex quo autem in nobis esse ceperit fides, placere incipimus Deo, iamque secure possumus operari bona opera, quia de cetero mercedem suam accipient. Lapides pretiosos super  fundamentum edificamus, quando hoc fidei recte adiicimus ut bonis moribus simus ornati, uidelicet humanitate, patientia, temperantia, iustitia, misericordia, et ceteris huiusmodi moribus, quos uirtutes animi uocamus. Quotiescunque etiam opera facimus, que ex huiusmodi uirtutibus procedunt, lapides pretiosos fundamento superedificamus. Lapidibus autem pretiosis talia digne comparantur, quia, sicut lapides pretiosi aurum et alias res, que in se pulchre sunt, ornare solent, ita uirtutes et bona opera decorem magnum prestant anime rationali, que secundum Deum formata est, et est pretiosior omni auro. Decor autem iste non potest in anima dissolui, etiam si in ignem purgatorium pro aliquibus leuioribus culpis fuerit missa: sicut et lapides pretiosi  liquefieri non possunt, si in ignem mittantur. Argentum quoque fundamento superedificant, quibus hoc studium est ut diuinas Scripturas intelligant, et sermonibus sapientie alios instruant. Argento autem quod habet dulcem et acutam sonoritatem comparari solet Scriptura sacra, ut ibi: Eloquia Domini eloquia casta, argentum igne examinatum . Quid enim dulcius sonat quam sacra Scriptura, in qua uite eterne gaudia promittuntur? Quid acutius diuino sermone, qui est penetrabilior omni gladio ancipiti et pertingente usque ad diuisionem anime et spiritus? Item et aurum in edificio suo collocat, qui tam perfecte contemplationi cor suum tradit, ut possit iugiter de Deo meditari, et trahere de occultis sapientiam, qua gustatur suauitas eius,  ipsumque sine intermissione orare, ipsum incessabili caritatis ardore circuire. Talis contemplatio recte auro comparatur, quia cunctis uirtutibus excellentior est, sicut ceteris metallis pretiosius est aurum; estque effectrix operum summe perfectionis, que et ipsa quasi aurum sunt in edificio anime comparata ceteris operibus bonis. Facit enim abstinere propter Deum etiam ab his quorum usus licitus est: facit contemnere mundum et omnem gloriam eius, castitatem immaculatam custodire, animam pro Deo et fratribus ponere, ac cetera huiusmodi.

XuII. Ligna uero, fenum et stipulam super fundamentum suum coaceruant, qui cum rectam fidem habeant, nimis occupant corda sua curis et cogitationibus,  que pertinent in hunc mundum, quique maiorem quam oportet amorem habent ad ea, que prohibita ipsis non sunt, uelut uxores, filios et filias, seculares amicos, domos et possessiones, et dignitates, et huiusmodi. Hi, inquam, in anima sua edificare dicuntur super fundamentum ligna, fenum et stipulam, quia talibus rebus mentem occupant, que cremabiles sunt, sicut ligna, fenum et stipula. Nam hec, que dicta sunt, obscuram et grauem faciunt animam, ne possit libere cogitare ea que Dei sunt, ipsumque amare sicut oportet. Sed omnis ista obscuritas et grauitas in purgatorio igne exurenda est, ita ut ipsum fundamentum nichil destructionis patiatur, si tamen inter hec omnia pre cunctis rebus habeatur Deus, ita ut si necesse sit, potius ista  relinquantur quam Deus abnegetur. Coaceruant etiam in anima sua res cremabiles qui se non custodiunt a leuioribus culpis, uelut est otiosus sermo, risus et ioci, ira, uana letitia, excessus in cibo et potu qui non est frequens nimis; et huiusmodi quotidiana peccata, que capitalia non dicuntur. Hi, inquam, ligna, fenum, stipulam aggregant super fundamentum suum, et hec quoque excoquenda sunt per ignem. De leuioribus dixi peccatis: nam criminalia peccata si admissa fuerint, non potest dici, quod super fundamentum aliquo modo collocentur. Siquidem ipsa destruunt fundamentum et fidem, quia enecant eam, et pro his dicitur mortua fides. At si pro his penituerit homo, et non satisfecerit Deo pro his in hac uita, reputabuntur quasi illa que  comparata sunt ligno, feno et stipule, et annichilabuntur per ignem in die Domini, sicut et leuiora que predicta sunt.

XuIII. Dies hominis dicitur tempus istud, in quo unicuique homini permittit Deus facere secundum arbitrium suum quod uult, et quo potest promereri bona siue mala, secundum opera sua. Dies autem Domini, tempus illud quod instat unicuique quando separatur a corpore anima eius, et de cetero non potest incedere secundum arbitrium suum, sed secundum iudicium Dei ducitur uel ad requiem uel ad penam, ad accipiendam mercedem quam promeruit, fiuntque manifesta, que prius in eo erant occulta, siue bona siue mala. Unde et dicitur: Uniuscuiusque opus manifestum erit. Dies enim Domini declarabit,  et uniuscuiusque opus quale sit ignis probabit . Ignis autem dicitur penalitas illa, quam ad hoc Deus ordinauit, ut in ea affligantur, et purgentur electorum anime a maculis quas in hac uita contraxerunt. Que nullum quidem detrimentum inferre poterit edificationi eorum, qui fundamento superedificauerunt aurum et argentum, et lapides pretiosos, etiamsi per medium illius eis transire contingat. Propter hos ergo ait: Si cuius opus manserit quod superedificauit, mercedem accipiet ; eam uidelicet, quam sua superedificatione promeruit. Propter eos autem qui superedificauerunt ligna, fenum, stipulam, dicit: Si cuius opus arserit, detrimentum patietur : ita uidelicet quod nullum pro  sua edificatione premium habebit, imo amaram afflictionem; ipse autem saluus erit, sic tamen quasi per ignem, id est, non aliter nisi per examinationem ignis. Diuersis autem nominibus ligni et feni, et stipule designauit ea, que in quolibet exurenda sunt propter diuersitatem ipsorum, secundum quam quedam diutius aliis ignem sustinebunt, uelut lignum diutius feno ardet, fenum diutius stipula. Est autem ignis iste idem quod Psalmista iram appellat cum dicit. Domine, ne in furore tuo arguas me, neque in ira tua corripias me , uel emendes me, ut habet alia translatio. In furore arguentur, et non emendabuntur, quibus dicetur: Ite, maledicti, in ignem eternum . In ira autem corripientur et emendabuntur, qui per ignem salui erunt.  Utrumque autem formidans deprecatur dicens: Domine, ne in furore tuo arguas me, ac si diceret: Non sim inter eos, quibus dicturus es: Ite, maledicti, in ignem eternum; neque in ira tua emendes me, sed in hac uita me ure et seca, et talem me redde, cui emendatorius ignis necessarius non sit.

XIX. Iste ignis est, o Cathari, quem Ioannes Baptista significauit, quando de Domino Saluatore predicabat dicens: Ille uos baptizabit in Spiritu sancto et igne . Nam in hac uita baptizat in Spiritu sancto, quando in baptismo foris quidem per uisibiles ministros baptizat nos in aqua, intus autem animas nostras propria operatione baptizat in Spiritu sancto, donans nobis remissionem omnium peccatorum. In igne autem nos baptizat, quando  post hanc uitam in purgatoriis penis animas nostras purificat a maculis peccatorum, quas in habitaculo corruptibilis corporis contraxerunt, quia nichil in illa sua purissima ciuitate recipere uult, quod non sit ab omni sorde defecatum.

XX. Possumus et ex uerbis Domini testimonium sumere ad confirmationem sententie, de qua nunc sermo nobis est. Legimus in Euangelio, quoniam ad Phariseos blasphemantes opera eius inter cetera dicebat sic: Qui dixit uerbum contra Spiritum sanctum, non remittetur ei neque in hoc seculo neque in futuro . Quale sit illud peccatum, quo dicitur peccare quis in Spiritum sanctum, non me determinare hoc loco necesse est, quia ad presens negotium non pertinet hoc. Id uero presentis negotii  est, ut consideremus hoc, quod aliquod peccatum esse insinuat, quod non remittetur neque in hoc seculo, neque in futuro. Si uerus est sermo, nulli aliquod peccatum in futuro seculo contigit remitti. Nam, sicut dicitis, quelibet anima, mox cum de presenti seculo migrauerit, aut in eterna beatitudine constituitur, quo nemo cum peccati macula accedet, et ubi nemo peccati maculam contrahit: aut eternis penis deputatur, ubi nulla remissio, nulla misericordie exhibitio est. Ergo superflue a Saluatore talis distinctio facta est, ut diceret peccatum illud, quod est in Spiritum sanctum, non remitti neque in hoc seculo, neque in futuro. Nam, si nullum in futuro seculo peccatum remitteretur,  non tam specialiter de illo peccato dixisset, quod neque in hoc seculo, neque in futuro remittetur, sed suffecisset simpliciter dixisse, quoniam non remittetur ei. Sicut autem nefas est dicere, aliquam falsitatem in uerbis Saluatoris inueniri; ita procul dubio nefas est dicere, aliquam in eis esse superfluitatem, aut inutilitatem. Scriptum quippe est de eo in Psalmo: Et folium eius non defluet, et omnia quecunque faciet, prosperabuntur . Deflueret autem folium eius, si in uerbis eius aliquid superflueret, et non prosperarentur quecunque fecit, si aliquid sine utilitate dixisset. Ergo necessario concedendum est, quoniam in futuro seculo aliqua peccatorum remissio sit: quam, quia non possumus dicere exhiberi eis, qui eternaliter  damnati sunt, neque eis qui saluati sunt; necesse est ut dicamus aliquibus remitti peccata in alio seculo, qui neque sint in eterna damnatione, neque in eterna beatitudine collocati. Nulli autem medii sunt inter eternam beatitudinem, et inter eternam damnationem, nisi illi de quibus dicimus, quod in purgatoriis penis sint.

XXI. uidete nunc quali modo eis peccata remitti dicamus. Remittit Deus peccatori homini peccata duobus modis in hac uita: uidelicet, duritiam cordis eius per interiorem gratiam ad conuersionem emolliendo, et conuersum ad se a debito gehennalis pene, que ei pro peccatis debebatur, absolutum faciendo. Quibus autem in hac uita his modis peccata remittit, si ita transeunt de hac uita, quod de  peccatis suis non ad plenum satisfaciunt Deo, permittit eos ad tempus puniri in quibusdam penis, quas constituit ad hoc, ut electi sui in his purificentur. Quando autem eis illas penas remittit, et eos ad refrigerium educit, tunc eis peccata remittere dicitur, quia et pene peccatorum peccata uocantur, secundum illud Apostoli: Christus peccata nostra pertulit in corpore suo super lignum . Non autem aliter peccata nostra ipse portauit, nisi quod penas que nobis debebantur pro reatibus nostris, ipse sustinuit. Unum adhuc satis euidens testimonium ad confirmationem partis nostre inducere possumus, ex historia Machabeorum, cuius talis est auctoritas in Ecclesia, ut publice in diuino seruitio lectitetur. Scriptum est in libro secundo eiusdem  historie, quod Iuda Machabeo dimicante aduersus Gorgiam prepositum Idumee, contigit paucos Iudeorum ruere. Fugato autem Gorgia, per Dei auxilium, Iudas collecto exercitu uenit in ciuitatem Odolla, et cum septimus dies superueniret, secundum consuetudinem in eodem loco Sabbatum egerunt, et sequenti die uenit Iudas cum suis, ut corpora prostratorum tolleret ac sepeliret. Inuenerunt autem sub tunicis interfectorum de donariis idolorum, que apud Iamniam fuerunt, a quibus lex prohibebat Iudeos. Omnibus ergo manifestum factum est, ob hanc causam eos corruisse, atque ita ad preces conuersi, rogauerunt Deum, ut id delictum obliuioni traderetur. Post hec prosequitur Scriptura ita  dicens: Et facta collatione Iudas, duodecim millia dragmas argenti misit Hierosolymam, offerri ea pro peccatis mortuorum, iuste et religiose de resurrectione cogitans , et cetera. Et ad ultimum ita conclusit, dicens: Sancta ergo et salubris est cogitatio pro defunctis exorare, ut a peccatis soluantur .

XXII. Quid nunc ad hec dicitis, o Piphles? Euangelica Scriptura, ut auditis, pro nobis est, et quis contra nos? Apostolica Scriptura in defensione nostre partis est, et quis est qui condemnet nos? Exemplum Machabei Dominici bellatoris in acie nostra est, et quis dimicabit aduersus nos? Adhuc pauca de presenti negotio habeo conferre uobiscum.

 XXIII. Si preoccupatus fuerit homo grauioribus peccatis, et conuersus fuerit ab iniquitate sua, et penituerit ex corde de perpetratis malis; nunquid indiget, ut preter illam interiorem penitentiam cordis, aliquam exteriorem satisfactionem de peccatis suis Deo exhibeat, uidelicet eleemosynas dando, ieiunando, et aliis modis corpus suum propter Deum affligendo? Si ita est, ut per quosdam comperi, quibus noti erant sermones uestri, dicitis quia postquam ex corde penituerit homo de peccatis suis, et cessauerit ab iniquitate, non opus est ei illa exteriore satisfactione, de qua dixi: eo quod iam omne peccatum ei sit remissum in penitentia cordis. Sed hoc non ita esse euidentibus Scripture sancte testimoniis declaratur. Dicit enim Dominus  per prophetam Iel: Conuertimini ad me in toto corde uestro, in ieiunio et fletu et planctu, et scindite corda uestra, et non uestimenta uestra . Ecce euidenter preter interiorem conuersionem cordis, exteriorem quoque satisfactionem exposcit. Ioannes quoque Baptista, ut in Euangelio legimus, ad utrumque hortatus est dicens: Penitentiam agite . Et post pauca subiungit: Facite ergo fructus dignos penitentie . Fructus autem penitentie sunt opera bona, quibus Deus placatur pro peccatis, et uarie castigationes carnis. Que qualem effectum habeant ad placandum Deum patet ex historia, que narrat penitentiam Niniuitarum; et ex Scriptura que dicit, quomodo Achab rex Isrel cum argueretur per Eliam de occisione  Naboth, scidit uestem suam, et operuit cilicio carnem suam, ieiunauitque et dormiuit in sacco, et ambulauit demisso capite. Factusque est sermo Domini ad Eliam dicens: Nonne uidisti humiliatum Achab coram me? Quia igitur humiliatus est mei causa, non inducam malum in diebus eius, sed in diebus filii eius inferam malum domui eius . Ex his ergo palam est, Deum non solum internam cordis compunctionem, sed etiam exteriorem satisfactionem peccatis congruentem exigere, eaque exhibita placari, neglecta autem ad uindictam commoueri.

XXIu. Si ergo conceditis hoc ita esse, quid dicetis de illo qui in omni genere criminum consenuit,  et primum in ipso articulo mortis compungitur, et conuertitur ad iustitiam? Nunquid debitor alicuius satisfactionis est Deo pro peccatis suis? Utpote debitor quidem est; sed, quia propter breuitatem temporis non potest eam implere, dimittitur ei satisfactio simul cum peccatis, statim post mortem rapitur ad eternam beatitudinem. Dicitis ita? Bona est sententia ista, et ad multorum proficit correctionem. Qualem correctionem? Quod si hoc uerbum publice coram uanis et prauis hominibus predicetur, differet unusquisque conuersionem suam quanto diutius poterit, dicens apud se: Faciam omnem uoluntatem cordis mei, et in fine uite mee conuertar et penitebo, et statim sine omni labore ad regnum celorum transibo. uidetis ne quomodo sententia  uestra, si credita et recepta fuerit, occasio erit omnis uanitatis et omnis prauitatis? Stultissimi hominum! que ratio, aut que utilitas est in hoc sermone quem dicitis? Omnino nulla, nisi ut singulariter uideri possitis sapientes pre aliis hominibus, si aliquid singulare dicatis, quod non sit in opinione ceterorum. In nostro autem sermone quem de animabus mortuorum diximus, indubitanter fructus multus est, quoniam multa opera misericordie quotidie fiunt in pauperes, que nullatenus fierent, si non hoc crederent homines, ut per talia possent adiuuare animas charorum suorum.

XXu. Manifestum est itaque, per omnia necessarium esse purgatorium illum ignem, de quo diximus, in quo anime eorum qui in hac uita non plenariam  satisfactionem Deo pro peccatis suis exhibuerunt, tandiu examinentur, donec idonee fiant intromitti ad illam supernam ciuitatem Dei, que nichil recipit quod perfectum et plene examinatum non sit. Quid enim absurdius, quam ut credatur animam a sentina turpitudinum recenter extractam, et earum memoria adhuc quodammodo fetentem, in illud tam limpidissimum lumen tam repente irrumpere, et purissimorum spirituum cetibus admisceri, ita ut sit uno eodemque die, mane quidem in peccatorum turpissimo ceno, et uespere in angelorum purissimo celo? Nonne debuerat uel septem dierum rubore suffundi pro multis criminosis excessibus, cum pro solo uerbo iurgii Maria soror Moysi lepra pessima correpta sit a Domino, ac septem diebus sequestrata  a castris filiorum Isrel? Ex auro purissimo omnia uasa sanctuarii, quibus administrandum erat corruptibile sacrificium in deserto, fieri iussa sunt. Quanto magis uasa, quibus incorruptibilis gloria purissime diuinitatis se ipsam dignabitur infundere, omnimoda examinatione antequam ad Sancta sanctorum inferantur, probata esse conuenit?

XXuI. De latrone mihi forsitan obiicitis, quod eadem die qua confessus est, in paradiso fuerit cum Domino Iesu. Ad quod ita respondemus, quia hoc ei specialiter concessum est pre aliis penitentibus, propter admirabilem fidei eius uirtutem, qua hominem quem uidit non habentem speciem neque decorem, et quasi nouissimum uirorum ignominiose  morti traditum, credere potuit Deum esse, dicens: Domine, memento mei, dum ueneris in regnum tuum . Que fides, ut arbitror, coram diuino examine maioris meriti habita est, quam multorum annorum grauis penitentia. Date iam gloriam Deo, et accedite ad ueritatem qua expugnati estis; aut, si non acceditis, fugite, partes aduerse, cum doctore uestro; qui ab initio mendax est, et mendacii pater.



SERMO X. Contra septimam heresim de sacerdotio.

I. Accedamus et ad illud discutiendum, quod dicitis ordinem sacerdotii defecisse apud nos, et nusquam inueniri ueros sacerdotes, nisi inter uos. Loquor nunc pro nobis, qui in his que ad Christianam  religionem pertinent, ad Romanam Ecclesiam respectum habemus. Sacerdotalem ordinem nos accepimus a Romana Ecclesia. Romana autem Ecclesia ab apostolo Petro, Petrus a Christo, Christus a Deo Patre, qui unxit eum oleo letitie , hoc est Spiritu sancto, pre participibus suis, et iurauit dicens ad eum: Tu es sacerdos in eternum secundum ordinem Melchisedech . uerus sacerdos erat Dominus iehsu Christus, qui sacrosanctum corpus et sanguinem suum palam obtulit Deo Patri super aram crucis, ut statueret pacem et reconciliationem inter ipsum, et genus humanum quod perditum fuerat. Si a donatione sacre rei sacerdos dicitur, nulli unquam melius competebat hoc nomen, quam ei qui sacrum sacratissimum, hoc  est se ipsum dedit, ut saluaremur per ipsum. Ipse etiam inuisibiliter dedit corpus et sanguinem suum, quando coram discipulis panem et uinum in cena benedixit benedictione celesti, et fecit sua admirabili potestate, ut sub specie eiusdem panis et uini sumerent de manibus ipsius corpus et sanguinem eius. Ipse quoque sicut pollicitus est, cum Ecclesia sua, est usque ad consummationem seculi , et quotidie inuisibiliter offert per manus Ecclesie Deo Patri pro salute mundi corpus et sanguinem suum sub specie panis et uini. Propterea dictus est sacerdos secundum ordinem Melchisedech, qui erat rex Salem et sacerdos Dei summi, et oblationem fecit Deo ex pane et uino.

II. Dominus iehsu Christus discipulos suos fecit  ueros sacerdotes, in eo quod unxit eos Spiritu sancto, et dedit eis potestatem predicandi uerbum diuinum, et baptizandi, cum dixit: Euntes, docete omnes gentes, baptizantes eos in nomine Patris et Filii et Spiritus sancti, docentes eos seruare omnia quecunque mandaui uobis . Dedit eis potestatem ligandi atque soluendi, cum dixit: Accipite Spiritum sanctum, quorum remiseritis peccata, remittentur eis, et quorum retinueritis, retenta erunt . Dedit eis potestatem conficiendi corpus et sanguinem suum sub specie panis et uini, quando dixit ad eos: Hoc est corpus meum quod pro uobis tradetur: hoc facite in meam commemorationem . Omnem denique potestatem, que ad sacerdoti officium et  ad episcopalem dignitatem spectat, ab ipso acceperunt. Eamdem autem potestatem singuli successoribus reliquerunt in illis terris, et in illis ecclesiis, quas eis Dominus conuertendas et gubernandas delegauit. Et ut nunc de aliis taceam, beatus Petrus, princeps apostolorum, in Romana urbe presbyteros et episcopos ordinauit, et omnem potestatem que ad officia eorum pertinebat eis dedit, sicut ipse a Domino Iesu Christo acceperat. Et puto non potestis contradicere, quin hoc facere posset. Beatum uero Clementem discipulum suum, cum sciret sibi imminere terminum uite sue, in loco suo Ecclesie preesse constituit, et eam potestatem, quam ipse habuit in principatu apostolatus ei tradidit. Ipsa autem consecratione, qua per beatum Petrum Clemens  ordinatus est in presbyterum et episcopum, ordinati sunt et a Clemente alii episcopi et presbyteri Rome, et ipsa ordinatus est successor Clementis, ea et ille alios ordinauit episcopos et presbyteros, et ita a successoribus ad successores per ordinem descendit sacerdotale officium, et episcopalis dignitas, usque ad eum, qui hodierna die summus pontifex Ecclesie est.

III. Si nunc dicitis quod sacerdotalis ordo defecerit in Romana Ecclesia, oportet ut nobis hoc demonstretis, sub quo papa acciderit iste defectus, et quam ob causam acciderit. Quod si dicere nescitis, magne stultitie et temeritatis argui potestis, pro eo quod rem tam magnam diffamare ausi estis, quam non ueraciter comperistis, sed tamen  in opinione habetis. Dicitis forte: Nescimus sub quo papa acciderit iste defectus, sed hoc scimus, quod ex multis temporibus omnes, qui dicebantur Romani pontifices et cardinales, semper auari fuerunt et superbi, et multis ex causis indigni sacerdotio Christi, et ex hoc certi sumus, quoniam uerum sacerdotium apud ipsos non est. Esto indigni sint: nunquid impossibile est ut aliquis sit indignus sacerdotio, et tamen uere sacerdotii ordinem habeat? Nequaquam hoc impossibile est. Scimus quippe quoniam sacerdotium, quod erat in ueteri lege, institutum erat a Deo. Et quoniam Aaron et Eleazarus et Phinees primi sacerdotes Dei uiri sancti, multos habuerunt successores in sacerdotio, qui non erant beneplaciti Deo, et indigni sacerdotali  dignitate, et tamen eos Deus tolerauit in officiis suis, et ratam permisit esse benedictionem sacerdotalem in eis. Sacerdotes Iudeorum in aduentu Saluatoris hypocrite erant et auari, ac superbi, et uenditores et emptores spiritualium rerum, sicut ex uerbis Domini apparet, quibus sepe eos reprehendebat; et tamen ipse de eis dicebat ad plebem: Super cathedram Moysi sederunt Scribe et Pharisei: que dicunt facite, que autem faciunt, nolite facere . Ecce cum ipse nosset uitia eorum ab intrinsecus, non tamen abducebat populum ab eis, sed honorem debitum sacerdotibus et spiritualibus magistris, uoluit ab illis exhiberi. Item cum uenissent ad eum decem leprosi uolentes mundari  ab eo, dicebat eis: Ite, ostendite uos sacerdotibus . Et uni, cum esset mundatus a lepra, ait: uade, ostende te sacerdoti, et offer munus quod precepit Moyses in testimonium illis . Ecce quomodo honorabat eos, quos sciebat esse iniquos. Quid, queso, honorabat in eis? Non personas eorum, sed officium eorum quod sanctum erat et institutum a Deo. Quod certe, si defecisset in eis propterea quia eo erant indigni, non eos sacerdotes appellasset, neque precepisset eis offerri munus, quod sacerdotibus Dei erat diuino iure offerendum.

Iu. Scriptum est de Caipha summo pontifice Iudeorum, qui erat unus ex precipuis crucifixoribus Christi, quod cum collegissent pontifices et Pharisei concilium aduersus Iesum quomodo eum perderent,  dicebat: Expedit uobis ut unus moriatur pro populo, ne tota gens pereat . Quibus uerbis euangelista ita subiungens ait: Hoc autem non a semetipso dicebat; sed, cum esset pontifex anni illius prophetabat, quod iehsu moriturus esset pro gente, et non pro gente tantum, sed ut filios Dei, qui erant dispersi, congregaret in unum . Ex quo sermone euangeliste percipitur, quod Caiphas, licet sanctus non esset, propter sanctitatem tamen pontificalis officii sui, aliquam singularem gratiam habebat a Deo, per quam prophetabat redemptionem, que per Christum erat futura. Erat tamen indignus dignitate officii illius, non solum ob illam nequitiam qua Saluatori resistebat, sed propter auaritiam et superbiam ac cetera uitia, quibus  irretiti erant cuncti sacerdotes temporis illius, sicut ex uerbis Ioannis Baptiste manifestum est, qui frequenter eos arguebat. Ita enim erant auari et cupidi honoris, sicut in historiis legitur, ut singulis annis mutarent summos pontifices, et festinaret unusquisque ante alium ingredi ad dignitatem pontificatus per pecunias quas dabant gentilibus, qui eis prepositi erant illis temporibus, cum secundum legem unusquisque pontifex usque ad finem uite sue stare debuisset in officio suo. Que mutatio, pontificum intelligi potest etiam ex eo quod euangelista dicit de Caipha, quod esset pontifex anni illius ; erat autem pontifex anni prioris Annas socer eius, sicut ex historiis habetur. Hec idcirco dicta sunt, quia dicitis non posse sacerdotale  officium ratum esse apud illos, qui sacerdotio indigni sunt.

u. Quis sceleratior, quis indignior fuit dispensatione mysteriorum Dei, quam Iudas Iscariothis, qui et fur erat Dominice gaze, et mortem Saluatoris diu in mente gerebat, et uoluntate eum occidebat? Dominus tamen eum, sicut et ceteros apostolos, mittebat ad dispensandum gratiam suam spiritalem, predicando, baptizando et exsequendo cuncta que ad apostolatum pertinebant: et rata esse permisit ea que ab illo gerebantur, sicut et ea que ceteri apostoli faciebant in ministeriis suis. Legimus de pluribus qui baptizati sunt a Ioanne Baptista uiro sancto et perfecto, quod rebaptizati sunt per  apostolos: eorum uero qui baptizati sunt a Iuda nullum legimus fuisse rebaptizatum. Fuisset autem necessarium eos rebaptizari, si uim suam non potuisset habere sacramentum illud sub manibus eius, ob eam causam quia ipse fuisset indignus administratione baptismi. Ad nostram eruditionem hoc fieri permisit Dominus, ut ille qui indignus erat computari inter ministros Dei, gratiam suam hominibus, sicut et ceteri apostoli dispensaret, ut cum uidemus indignos sacerdotes spiritualia tractare et distribuere, ne propter eorum malitiam diffideremus gratie Dei, neque estimaremus quod nullam uirtutem haberent res spiritales, que ad salutem gratie Dei constitute sunt, pro eo quod mali sunt, qui officium habent super ea. Nolite  itaque temere hoc affirmare, quod in Romana Ecclesia defecerit ordo sacerdotalis, pro eo quod qui regnant in ea, indigni sunt eo.

uI. Certe hoc quod dicitis, uerum esse fateremur, si defecisse in ea fidem Catholicam probare possetis. Nam si exinanita esset fides, inania procul dubio essent et fidei sacramenta. Quod si inania essent sacramenta, inane et nullius utilitatis esset officium sacerdotum dispensantium ea. De aliis quidem uitiis, pro quibus Romanam Ecclesiam culpatis, non eam fortassis sufficienter possumus excusare; sed quod adhuc in ea defecerit fides Catholica, nulla certe potestis ratione probare. Nam eadem fides que ab initio per beatum Petrum in ea plantata est, et que predicata est a successoribus  eius, qui pro Catholice fidei confessione martyrium pertulerunt, ut Clemens, ut Sixtus, ut Marcellus, et multi alii, quos longum esset enumerare, et qui sanctitate conuersationis, et celestibus doctrinis Ecclesiam uehementer illustrauerunt, ut Siluester, ut Gregorius, ut Leo, et quam plures alii: eadem, inquam, fides usque in hodiernum diem in ea predicatur et tenetur, adiuuante apud Patrem illa Domini nostri Iesu Christi interpellatione, de qua ipse dixit ad Petrum: Ego rogaui pro te, ut non deficiat fides tua . Quod utique non dicebat spiritualiter pro illa fide, que in mente Petri erat, sed de fide Ecclesie, quam uoluit gubernari a Petro. Unde et si quando contigit aliquem apostolicorum Patrum a fide Catholica  errare, non diu eum stare permisit Dominus, ne forte per ipsum Ecclesia corrumperetur. Nam in tempore Ariane heresis quidam papa dictus Leo, sicut legitur in uita beati Hilarii, Arianis consensit in heresi, et subitanea morte percussus est. Sed et de alio quodam legitur, quod a uera fide exorbitauerit, et ob hanc causam depositus est.

uII. Quod si adhuc in eo uerbo heretis, ut dicatis Romanam Ecclesiam ita corruptam esse, ut nunc credatur in ea et doceatur aliud quam quod credidit, et in ea docuit beatus Petrus, et illi eius successores, de quibus dubium non est, quin sancti sint; ostendere debetis nobis rationabili sermone quid sit illud, in quo discordet ab illorum fide et  predicatione: et quid sit illud, quod illi crediderunt, et quod nunc in fide non suscipiatur a successoribus illorum. Certi autem sumus, quoniam ad hoc demonstrandum, et ratio uobis deest et sermo. Sicut dixi, Dominus noster iehsu ob dilectionem principis apostolorum inter multas procellas persecutionum, et oblatrationes hereticorum, incorruptam adhuc conseruauit fidem Catholicam in sede illa apostolica, simulque sacerdotalis ordinis in ea conseruauit dignitatem, magis propter fidei stabilitatem quam propter merita sacerdotum regentium eam. Propter fidei dico stabilitatem, quia indubitanter ipsa in negligentiam et defectum iam deuenisset, si euacuatum esset officium predicandi, baptizandi, confirmandi, ligandi atque soluendi offerendi sacrificium  salutare, et orationem faciendi pro populo Dei, ecclesias quoque consecrandi, et ordines faciendi, ac cetera huiusmodi exsequendi, que ad episcopos ac sacerdotes pertinent. A Romanis autem Patribus, sicut notitia sacre fidei, ita et ordo sacerdotii ad nos usque peruenit per sanctos uiros, qui in le ad has occidentales partes Christiane religionis causa missi sunt.

uIII. Nam apostolus Petrus quando tres discipulos suos Eucarium, et ualerium, et Maternum ad predicandum in Gallia atque Germania uerbum Dei transmisit; Patrum quidem illorum, uidelicet beatum Eucarium in presbyterum ordinauit, et ad episcopalem eum dignitatem sublimauit. ualerium autem ad gradum diaconatus promouit. Maternum  subdiaconum consecrauit. Beatus autem Eucarius cum esset episcopus in Treuerensi urbe, sanctum ualerium ad sacerdotii gradum promouit, eique cum esset moriturus, Ecclesiam uice sua gubernandam commisit. Similiter et ille, cum esset ab hac uita migraturus, beatum Maternum in sacerdotem ordinauit, et episcopalem ei administrationem commisit. Ab his ergo tribus pontificibus Patrum sacri ordines simul, cum fide Catholica plantati et radicati sunt in Treuerensi et Coloniensi prouinciis, quas utrasque rexisse dignoscitur sanctus Maternus, simulque Tumgrensem, cum adhuc episcopalis esset sedes in ea. Qua enim potestate et qua gratia Dei ipsi ordinauerunt episcopos et presbyteros, aliosque ordines dederunt, eadem potestate,  eadem gratia et cuncti qui eorum successores fuerunt in episcopali dignitate, et in eadem fide exstiterunt, quam illi docuerant, et obedientes fuerunt apostolice sedis magistro, ipsi quoque ordinauerunt episcopos et presbyteros, aliosque Dei altaris ministros usque in hodiernum diem.

IX. De Moguntinensi prouincia similia dico. Qua potestate ordinatus fuit in presbyterum et episcopum sanctus Bonifacius, qui cum esset Romane sedis Ecclesie cardinalis, missus est Zacaria summo pontifice Moguntiam, et primus in ea archiepiscopus factus est: qua, inquam, potestate ipse consecratus fuit, ea et ipse episcopos, et presbyteros aliosque ministros Dei ordinauit; eadem  et successores eius, eorumque suffraganei usque in presens tempus singuli suis ciuitatibus ordinationes fecerunt ministrorum Dei. Ex his ergo que nunc dicta sunt, scitote quoniam in his tribus archiepiscopatibus, qui principales sunt apud Teutonicam gentem, et episcopatibus, qui eis subditi sunt, officium sacerdotale, radicem et firmamentum habet a capite sancte Catholice Ecclesie, id est a sede Beati Petri apostoli, que in Romana urbe est. Sed et cuncte metropolitane ciuitates Romani imperii in eo, quod pallia pontificalia a Romanis Patribus requirunt, eisque obediunt, et decreta Romanorum pontificum recipiunt et obseruant, et secundum instituta illorum diuinum seruitium agunt, plane demonstrant, officium episcopale ac  sacerdotale, ceterosque ordines diuini ministerii a Romana Ecclesia se habere.

X. Idem et de ciuitatibus ceterorum occidentalium regnorum dicere possumus. Regno Francorum beatus Dionysius Areopagita a sancto Clemente successore Petri apostoli in episcopum ordinatus, sacerdotale officium intulit, qui primus gentem Gallorum in Parisiensi urbe, et in finibus eius predicatione uerbi Dei ad fidem conuertit, ecclesias construxit, et consecrauit presbyteros, atque alios altaris Dei ministros ex probatis personis, sicut legitur, ordinauit. Atque ad eadem facienda tres illustres uiros a se ad Hispaniam, ad Aquitaniam, et ad Beluacensem regionem transmisit, uidelicet sanctum Marcellum, Saturninum et Lucianum, quos  ei sanctus Clemens papa socios itineris dederat. Sic et in regno Anglorum beatus Augustinus episcopus a uenerabili papa sancto Gregorio missus, sicut Christiane religionis cultum, ita et sacerdotale officium dilatauit. Sicut ergo eadem fides que a Romana sede per sanctos uiros, qui inde missi sunt, disseminata est, adhuc hodie permanet in cunctis ciuitatibus occidentalium regnorum, que predicta sunt: ita et officium sacerdotale, quod per illos plantatum est, ibidem permanet usque in diem hanc.

XI. Forte ad hec respondetis: Fatemur quidem quod illi primi predicatores fidei Christiane, de quibus dictum est, uere sacerdotes Dei fuerunt, et  alios ad sacerdotium ordinare potuerunt. Sed multos successores in episcopalibus cathedris habuerunt, quorum uita tam praua et tam abominabilis exstitit, ut nec ipsi possent sacerdotale officium habere, nec alios ad hoc possent ordinare, ac per eos sacerdotium omnino interiit. Pro quibus respondeo id ipsum, quod supra de Romanis pontificibus dictum est; non esse hoc impossibile, ut magistratus ecclesiarum habeant aliqua dona spiritualia pertinentia ad utilitatem eorum, quos regere habent, qui tamen ipsi eisdem donis coram Deo indigni sint, et non ipsimet proficiant ad salutem. Sic et propheticus spiritus Balaam et Caiphe, de quo et supra locuti sumus, et apostolica potestas Iude non ipsis prouenit ad utilitatem, sed aliis. Quapropter  ex hoc quod dicitis pontifices successores sanctorum uirorum, de quibus supra dictum est, male et irrationabiliter uixisse; non, inquam, ex hoc necessario probare potestis, quod ipsi habere non potuerunt potestatem exsequendi officium sacerdotum, et ordinandi sacerdotes; que potestas sine dubio sancta est, et spirituale donum Dei est. Multi in primitiua Ecclesia hoc donum Spiritus sancti habebant, ut loquerentur uariis linguis, quas nunquam ab aliquo didicerant, et tamen caritatem Dei non habebant, quia non ad meritum, sed ad honorem Dei dabatur hoc donum. Multi hoc donum Spiritus sancti habebant ut in nomine Christi prophetarent, et demonia ab obsessis corporibus eiicerent, et signa alia facerent, et tamen non uere Christum sequebantur, sicut perpenditur ex uerbis  ipsius Saluatoris qui dicebat: Amen dico uobis, multi uenient in die illo dicentes: Domine, nonne in nomine tuo prophetauimus, et demonia eiecimus, et uirtutes multas fecimus? Et tunc confitebor illis, quia nunquam noui uos: Discedite a me, operarii iniquitatis . Si talia dicere animaduertere sciretis, profecto non tam temere iudicaretis quod officium sacerdotis aut episcopi non posset apud illos esse, quorum uita coram laudabilis non est

XII. Iterum forte ad talem obiectionem confugietis ut dicatis: Si non per malam conuersationem episcoporum, tamen per infidelitatem ipsorum accidere potuit, ut sacerdotalis dignitas euacuaretur. Fuerunt enim quedam tempora, in quibus hereses ita in Ecclesia multiplicate sunt et excreuerunt,  ut etiam episcopi multarum ciuitatum in errorem ducerentur, maxime in diebus Ariane perfidie, cui multi episcoporum consensisse leguntur. In illis ergo temporibus per hereticos episcopos multi ad ordinem sacerdotii, multi etiam ad episcopalem dignitatem ordinati sunt. Hereticorum autem ordinationes nullam uim habere potuerunt, ita ut aliquis ab eis ordinatus, uere officium episcopi aut presbyteri exsequi posset, aut ad hoc alium promouere. Hi autem qui ab hereticis ordinati sunt, putantes se esse episcopos, cum non essent, alios ordinauerunt episcopos et presbyteros, et nec illi ab eis ordinati, uere officium, quod se putabant suscepisse, habuerunt; et illi quoque alios  ordinauerunt, et ita usque ad hec tempora deuoluti sunt ordines ecclesiastici, qui ab illis hereticis episcopis primum corrupti sunt, et ita annichilati sunt, ut ubi esse putantur, ibi uere non sint. Si talem obiectionem concinnatis aduersum nos, scitote quoniam absque responsione non sumus. Ita quidem sepe accidisse legimus, ut etiam episcopi diuersarum ciuitatum in errorem ducerentur et consentirent hereticis, qui fidem Catholicam subuertere conati sunt. Et quidem si ita aliqui heresibus consenserunt, ut tamen ipsi non manifesta contradictione Ecclesiam impugnarent, neque excommunicatione orthodoxorum Patrum ab Ecclesia preciderentur, et ita adhuc specie tenus intra Ecclesiam manserunt: de talibus non negamus, quin habuerint  uere sacros ordines, et si non ad suam utilitatem, et potuerint uere eos aliis dare, quia non impossibile est, ut Ecclesie sacramenta aliquando etiam per hereticos dispensentur, sicut et testantur uerba Augustini, qui ait: Non ideo non sunt sacramenta Christi et Ecclesie, quia eis illicite utantur, non modo heretici, sed et omnes impii: illi corrigendi sunt et puniendi: illa uero agnoscenda et ueneranda. At si qui ita heresibus corrupti sunt, ut manifeste eas auderent defendere et impugnare Catholicam fidem, hos Romani magistratus et orthodoxi Patres, qui sub illis fidem Catholicam tuebantur, ab episcopalibus sedibus quantum fieri potuit, eiicere, et ab Ecclesia Dei precidere per excommunicationem studuerunt.

XIII. Si quos autem ordines facere presumpserunt,  interim dum ab Ecclesia Dei erant precisi, illi ordines simul cum heresibus sub excommunicatione fuerunt, ita ut nullam salutarem uim haberent, quandiu hereses permanserunt in illis, qui ordinatoribus suis in heresi consenserunt. Unde dicit Cyprianus martyr in epistola sua, quod omnia quecunque faciunt heretici, carnalia et inania et sacrilega sint, et eorum altaria falsa, et illicita sacerdotia, et sacrificia sacrilega, qui more simiarum, que, cum homines non sunt, formam imitantur humanam, uultum Ecclesie Catholice et auctoritatem sibi uindicant, cum ipsi Ecclesia non sint. Postquam uero cum Dei auxilio hereses deficere ceperunt, ita ut hi, qui excommunicati fuerunt propter eas, uel morerentur, uel paulatim redirent  ad Catholicam Ecclesiam, eique reconciliarentur. Tunc si qui ab hereticis episcopis extra Ecclesiam ordinati fuerant, recipiebantur quidem in communionem Ecclesie, sed non omnes uno eodemque modo. Quidam enim sic recepti sunt, ut per manus impositionem tantum laicam haberent communionem, et omnino sine clericatus ordine in Ecclesia essent, sicut intelligimus ex uerbis Innocentii pape. Legitur enim quod dicit, Arianorum clericos non suscipiendos cum sacerdotii, uel alicuius ministerii dignitate, quibus solum baptisma ratum esse permittit, quod in nomine Patris et Filii et Spiritus sancti percipitur. Tradit etiam, laicam tantum communionem talibus esse tribuendam per manus impositionem, nec ex his aliquem in clericatus honorem  uel exiguum subrogandum. Et hoc quidem primum generaliter de hereticis fuerat constitutum; sed postea uariis occasionibus interuenientibus, temperatus est iste rigor consilio orthodoxorum Patrum, quibus decernentibus nonnulli ordinatorum ab hereticis ita recepti sunt dispensationis causa, ut remanerent in ordinibus suis, quos ab hereticis susceperant extra Ecclesiam. Hoc ex decreto Innocentii patet, in quo ista dicit: Summa sacerdotum deliberatio hec fuit, ut quos Bonosus ordinauerat, ne cum eodem remanerent, et fieret non mediocre scandalum, ordinati reciperentur. Sed necessitas, inquit, temporis id fieri magnopere postulabat. Talibus ergo si quid gratie spiritualis defuit quod in sua ordinatione recipere debuerunt, hoc eis collatum esse constat.  in eo quod a catholicis Patribus licentiam ministrandi in Ecclesia acceperunt. Item ordinatorum ab hereticis quidam ita recepti sunt, ut accipientes manus impositionem ordinarentur, et sic remanerent in clero: forsitan quia non secundum formam Ecclesie fuerant ordinati, quod de Nouatianis tantum statutum legitur in canonibus Niceni concilii.

XIu. Quidam arbitrati sunt, omnes qui ab hereticis extra Ecclesiam fuissent ordinati, secundo ordinandos esse, cum ad Catholicam Ecclesiam redissent. Sed hoc non esse faciendum, Gregorius papa demonstrat in epistola, in qua Ioanni Rauennati episcopo ita scibit dicens: Quod dicitis, ut qui ordinati sunt, iterum ordinentur, ualde ridiculosum est.  Ut enim baptizatus semel, iterum baptizari non debet, ita qui consecratus est semel, in eodem ordine non ualet iterum consecrari. Item et quidam uenientes ab hereticis, ita recepti sunt, misto rigore quodam cum misericordia, ut quosque ordines tunc haberent, in illis ministrarent, et nunquam ad alios aliquos promouerentur. De qua re Urbanus papa legitur mandasse Geberhardo Constantiensi episcopo sic: Ut ab excommunicatis quondam, tamen catholicis episcopis ordinatos, si eorum religiosior uita et doctrine prerogatiua uisa fuerit promereri, penitentia indicta, quam congruam duxeris, in ipsis quos acceperunt ordinibus permanere permittas. Ad superiores uero ascendere non concedimus, nisi necessitas et utilitas maxima flagitauerit, et ipsorum conuersatio  sancta promeruerit. Hoc tamen ipsum rarius, et cum cautela precipua est concedendum. Idem et alii quidam mandasse leguntur absque omni exceptione.

Xu. Hec me ita commemorasse sciatis, quatenus ex his perpendatis quali diligentia Patrum, qui Ecclesie Dei gubernaculum possederunt, prouisum et cautum est, ne hoc quod dicitis, eueniret; uidelicet ut per hereticos ecclesiastici ordines euacuarentur. Nam per eos, qui ad communionem Ecclesie recepti sunt, non perierunt, sed nec per eos, qui extra communionem permanserunt euacuati sunt. Quia ex quo eis Catholica Ecclesia preualuit non manifeste in Ecclesia ministrauerunt, neque ordines palam fecerunt: et si in occulto eos fecerunt, et aliquis Catholicorum sciens eos hereticos esse, ordinationem  ab eis accepit, non est receptus in Ecclesia. Sic namque legitur in actione septime synodi, que apud Niceam celebrata est: Si quis sponte ad hereticum uadit, et accipit ordinationem, non recipiatur. Et de hereticis quid amplius dicam? Scimus certe quoniam Dominus Saluator cum de edificatione Ecclesie sancte ad principem apostolorum loqueretur, ita inter cetera aiebat: Et porte inferi non preualebunt aduersus eam . Portas autem inferi dicebat hereticos, qui ingressum inferi patefaciunt his qui sequuntur eos. Hi autem secundum promissionem Domini nondum preualuerunt Ecclesie, quoniam Principi apostolorum commisit, ut fidem Catholicam nunquam in ea destruere possent. Quod si ita preualuissent aduersus eam, ut  omnes ordines ecclesiastici in ea per ipsos exinaniti iam essent, atque ita infirmata iam essent cuncta sacramenta Ecclesie: nimis certe preualuissent aduersus eam, et non bene impleta esset promissio Saluatoris, que euacuari non potest.

XuI. De Simoniacis episcopis forsitan eamdem obiectionem nobis facitis, que supra de hereticis inducta est. Nos uero de eis ita respondemus: Quandiu ita non manifesta est Simonia alicuius episcopi, ut pro ea coram magistratibus suis accusetur, conuincatur, et canonica sententia feriatur; tandiu officium eius uim suam credimus habere in ecclesiasticis sacramentis, que ab ipso administrantur, sicut ex uerbis beati Gregorii colligimus, qui  de sacramento Dominici corporis loquens ait: Et quid melius corpore et sanguine Christi? Siue ergo per bonos, siue per malos ministros intra Ecclesiam. dispensetur, sacrum tamen est, et Spiritus sanctus uiuificat: nec bonorum dispensatorum meritis ampliatur, nec malorum attenuatur. Sunt autem ad intra Ecclesiam Simoniaci, qui nondum sunt ab ea damnati. Cum ergo utrumque ad officium eorum pertineat, et corpus Domini consecrare, et ministros Dei ordinare; si in maiori sacramento irritum non est officium eorum, propter peccata eorum, probabile est, quod etiam in minori irritum non sit. Nam, licet reproba sit uita eorum, et orationes eorum Deo sint ingrate, credimus tamen, quod per merita et orationes Ecclesie, cui adhuc utcunque adherent,  adiuuantur, ut rata sint officia eorum in sacramentis, que ad usum Ecclesie pertinent. Nemo enim in consecratione Eucaristie dicit, offero, sed offerimus: quod quidem pro tota Ecclesia dicitur. Nemo etiam episcoporum in officio suo explendo dicit, oro ut hoc uel hoc fiat, sed oremus unusquisque dicit: in quo se toti Ecclesie connumerat, cuius meritis et precibus adiuuatur ad impetrandum ea, de quibus postulat a Deo, que forte per se indignus esset impetrare.

XuII. Fortasse iterum obiicitis mihi dicentes: Et quid est, quod Dominus sacerdotibus siue episcopis sibi displicentibus comminatur dicens: Maledicam benedictionibus uestris?  Hoc ita intelligite,  ac si diceret: Benedictiones uestras faciam uobismetipsis prouenire in maledictionem. Potest enim esse quod benedictio alicuius, ei qui benedicitur in bonum cedat; ipsi uero qui benedicit, eadem benedictio in malum proueniat, quemadmodum illis, qui cum non sequerentur Christum, in nomine tamen ipsius benedicebant obsessos a demonibus: et illi quidem liberabantur, illi uero qui benedictionibus suis alios liberabant, et ex hoc gloriam et lucrum apud homines querebant, reprobati sunt a Deo, sicut patet ex euangelicis uerbis, que superius inducta sunt. Ad hoc quod de Simoniacis ordinatoribus iam supra dixi, ut estimo dicitis: Quomodo possunt dare Spiritum sanctum, qui non habent Spiritum sanctum? uidete quid dicatis, et quid interrogetis.  Dico uobis quod preter Christum, qui et uerus homo est, et uerus Deus, non potest ullus hominum dare Spiritum sanctum alii, sicut et testatur beatus Augustinus ita de Christo loquens: Accepit Spiritum sanctum, ut homo, et effudit ut Deus. Nos autem accipere quidem hoc donum possumus pro modulo nostro, effundere uero super alios non utique possumus; sed ut hoc fiat Deum super eos, a quo id efficitur, inuocamus. Item dicit: Non aliquis discipulorum Christi dedit Spiritum sanctum. Orabant quippe ut ueniret in eos, quibus manum imponebant, non ipsi eum dabant: quem morem in suis prepositis, etiam nunc seruat Ecclesia. Denique et Simon Magus offerens apostolis pecuniam, non ait: Date et mihi hanc potestatem, ut dem Spiritum sanctum; sed,  cuicunque, inquit, imposuero manus, accipiat Spiritum sanctum . Quia nec Scriptura superius dixerat: uidens autem Simon, quia apostoli darent Spiritum sanctum; sed dixerat: uidens autem Simon quia per impositionem manus apostolorum daretur Spiritus sanctus .

Si quis uero catholicorum Patrum, hoc in scripto posuisse inueniatur, uidelicet apostolos dedisse Spiritum sanctum, siue eos qui ordinant ministros Dei Spiritum sanctum dare; sciendum est, non alium eos sensum in tali dicto habuisse, quam qui in uerbis Augustini, que nunc inducta sunt, expressus est. Frustra ergo interrogatis quomodo possint dare Spiritum sanctum, qui eum non habent. Quod ergo eis possibile est faciunt tam mali, quam boni episcopi: orant uidelicet,  et secundum officium suum benedictiones statutas dicunt super eos quos ordinant, et Deus non pro ipsorum meritis, sed pro dilectione Ecclesie sue, cuius adhuc qualiacunque membra sunt, prestat hoc donum Spiritus sancti unicuique eorum qui ordinantur, ut habeat eam gratiam, que pertinet ad ordinem suum, qua tamen gratia potest unusquisque uti siue in bonum, siue in malum. Et non mirum si ad inuocationem Dei, quam facit malus, aliquam Spiritus sancti gratiam prestat ei qui ordinatur, cum ad inuocationem sancte Trinitatis, quam interdum facit quilibet flagitiosus Christianus, siue etiam infidelis, super eum qui baptizatur in nomine Patris et Filii et Spiritus sancti, detur baptizato ea  gratia Spiritus sancti, per quem omnia peccata remittuntur, et per quam Christi membrum efficitur.

XuIII. Illud quoque nunc mihi obiicite, quod Petrus apostolus ad Simonem Magum, cum offerret ei pecuniam pro ea potestate, ut cuicunque imponeret manus, acciperet Spiritum sanctum, dicebat: Pecunia tua tecum sit in perditionem, quia existimasti donum Dei pecunia possideri . Ex hoc ergo inducite aduersum me hunc sermonem, et dicite, quia existimauit obtinere donum Dei per pecuniam, maledictus est, et repulsus ab eo, et non est illud consecutus. Ita ergo et imitatores Simoniaci, qui pro officio episcopali, quod est spirituale donum Dei, offerunt et dant pecuniam, maledicuntur a Deo, et non consequuntur quod querunt; et si non consequuntur,  non uere episcopi sunt, et non possunt implere, quod ad officium episcopale pertinet. Estne talis obiectio uestra? Non me adhuc sine responsione inuenietis. uere quod Simon repulsatus est ab illo spirituali dono, pro quo male negotiatus est, nec consecutus est illud, et hoc erat iudicium irascentis Dei. Isti uero consequuntur donum spirituale, pro quo et ipsi male negotiantur, uidelicet officium episcopale, et hoc est beneficium ex parte irascentis Dei, et ex parte miserentis Dei. Beneficium irascentis Dei est, quia hoc illis prestat ratus, ut tanto damnabiliores fiant, quia male pro eo negotiati sunt, ac si dicat uerbis Saulis, qui cum daturus esset filiam suam Dauid, cuius mortem disponebat, ait: Dabo ei filiam meam uxorem, ut sit ei in scandalum  . Beneficium irascentis Dei susceperant illi de quibus Apostolus ait: Qui cum cognouissent Deum, non sicut Deum glorificauerunt, sed euacuarunt , etc., et illi de quibus Psalmista ait: uerumtamen propter dolos posuisti eis, deiecisti eos dum alleuarentur . Ex parte, inquam, est beneficium miserentis Dei, quia ad usum Ecclesie sue eis prestat eam spiritualem gratiam, qua utuntur in officiis suis, ne occasione illorum pereant sacramenta Ecclesie, quibus carere ipsa non potest.

XIX. uerumtamen inter peccatum istorum, et peccatum Simonis uidetur differentia esse. Non ille uidebat apostolos per illam potestatem, quam a Deo habent et quam ipse desiderabat habere, consecutos  fuisse aliquas diuitias, aut aliquod seculare dominium, et ideo non eis obtulit pecuniam, quatenus ad talia consequenda eum adiuuarent; sed principaliter ad ipsum spirituale donum Dei, quod eos uidebat habere, intendit uenire, ut uidelicet cuicunque imponeret manum, reciperet Spiritum sanctum cum aliquo uisibili miraculo, ita quod loqueretur uariis linguis, uel aliquid tale in eo contingeret, in quo manifeste notari posset Spiritus sanctus, et in eo affectabat similis fieri sanctis apostolis, quibus inuidebat, quod in tam excellenti dono ei preferrentur. Que inuidentia eius significata est, nimirum in eo uerbo, quod dixit Petrus ad eum: In felle amaritudinis uideo te esse . Adipisci autem hoc uolebat, non ut in bonum eo uteretur, sed in malum,  uidelicet ad gloriam sibi coram hominibus comparandam, sicut Iudei Christum emerunt, non ut eo fruerentur in bonum, sed ut suam prauam uoluntatem in eo perficerent. Et cum non esset cor eius rectum coram Deo, nichil de reconcilianda sibi gratia eius tractabat, quatenus adipisci donum eius posset; sed quasi eo inuito hoc obtinere posset, irreuerenter et manifeste sibi uenundari postulabat impretiabilem gratiam ab hominibus, quam solus dare poterat Deus. Talis ergo erat temeritas eius, quasi si seruus alicuius potentis despectus, odibilis domino suo, et nullam habens curam adipiscendi gratiam eius, manifeste offerat pecuniam consiliariis domini sui, quatenus faciant eum habere filiam eius, ut fornicarie ea abutatur. Nunc uero si quis ita salutis sue obliuiosus  efficitur, ut non secundum Deum honorem cathedre appetat: primum considerat diuitias et honores, et huiusmodi temporalia commoda, que concupiscibilia sunt, adiuncta esse prelationi illi, et ea principaliter concupiscit, et secum de adipiscendis illis tractat. Iuxta hec autem considerat spiritualia, sine quibus illa possidere non potest, uidelicet officium sacerdotale, quod exigit ut diuine contemplationi insistat orando pro aliis, et meditando que Dei sunt, ut sit doctus, et alios doceat, ut sit castus, sobrius et modestus et grauis, in moribus omnino irreprehensibilis: et hec cogitans pertimescit, et indignum se reputat dignitate ad quam aspirat. Positus itaque inter concupiscentiam et timorem, uincitur tum a concupiscentia; incipit negotiari  precibus et muneribus, et promissis, tum per se, tum per amicos, modo occulte, modo manifeste negotium tractans. Et quidem omnia facit principaliter pro secularibus que concupiscit; secundario autem pro spiritualibus, non quia amet ea, aut eis dignum se esse arbitretur; sed quia scit sine his secularia illa se non posse obtinere: perficit negotium, dat quod exigitur, suscipit sub manu ecclesiastici patris, a quo ordinatur, spiritualem potestatem pertinentem ad dignitatem, ad quam ordinatur. Hanc uero illi confert Deus, non quia amet eum, aut quia dignus sit ea, sed, ut supra dixi, ex parte, propter misericordiam suam, ut electis Dei, qui in populo pertinente ad regnum eius, non desint propter peccatum illius sacramenta ecclesiastica pertinentia ad salutem  animarum eorum. Ex parte etiam in ira sua hanc illi prestat, ut tanto maiorem occasionem habeat damnandi eum in futuro, si non peniteat, qui per pecuniam se ingessit ad fruendum secundum uoluntatem eleemosynis fidelium, que illi ad honorem Christi, et ad usus pauperum eius ecclesiis contulerunt. Ex parte etiam tales hoc modo sinit Deus habere ecclesiasticas dignitates, propter peccata quorumdam qui sunt in populo, et non sunt digni habere bonos prelatos, ut testatur Scriptura que dicit: Propter peccata populi permittit Deus regnare hypocritam.

XX. Sepe autem qui sic in Ecclesia negotiantur, quoniam in mente non habent principalem intentionem  ad emenda spiritualia, sed ad temporalia, que magis amant, et de eis totus sermo est, apud uendentes et ementes, dicunt se non emere spiritualia, sed temporalia. Sed hoc dicendo semetipsos fallunt. Hoc eis quasi pro emptione reputatur, quod ad ea accedunt mediante pecunia, quam propter concupiscentiam temporalium dant pro eis que statuta sunt, ut simul cum illis spiritualibus possideantur. De huiusmodi negotiatoribus papa dicit hoc modo: Si aliqui obiecerint se non consecrationes emere, sed res ipsas que ex consecratione proueniunt, penitus desipere probantur. Nam quisquis horum alterum uendit, sine quo alterum non habetur, neutrum uendere omittit. Similitudinem autem huius negotii considero in eo quod dicam: Si tutor pupilli fraudulenter  uendat molentem, que fit hereditas illius, uiro conscio fraudis sue; iniquus est emptor, sicut et uenditor. Et quamuis nullam in conuentione sua fecerit mentionem de aqua aluei pertinente ad molentem, eadem nichilominus emptione possideri illam dicitur: et tamen solus Deus, ut pote gubernator nature, hanc administrat molenti, tum ut satisfaciat necessitati utentium ea, tum etiam ut iniquum possessorem eius tanto amplius culpabilem habeat, quanto largius fruitur beneficiis eius ad que accessit inique. Dicuntur autem hi, de quibus supra dictum est, Simoniaci, quia in eo quod per pecuniam negotiantur de prelationibus ecclesiasticis, que simul iuncta habent spiritualia Dei dona cum temporalibus bonis, imitatores sunt Simonis,  qui existimabat donum Dei pecunia possideri, et ob hoc maledictionis eius participes erunt, qua ille maledictus est a Petro, qui dicebat: Pecunia tua tecum sit in perditionem, quia existimasti donum Dei pecunia possideri .

XXI. Sicut autem ex his, que dicta sunt animaduerti potest, nequior et magis temeraria fuit negotiatio illius, quam istorum. Nequior, quia apostolis quibus parificari uoluit, inuidebat gratiam Dei, et in felle amaritudinis sue , sicut et postea factis demonstrabat; sed isti nullam huiusmodi paritatem cum sanctis habere affectant, neque inuident sanctitati eorum, sed potius eos uenerantur. Temerarie magis, quam impudenter et manifeste pro gratia Dei pecuniam obtulit, quasi esset res uenalis  ad forum. Isti uero non directe munus intendunt ad donum spirituale, sed ad commodum seculare, quamuis tamen in hoc culpabiles sint, quod sciunt ad neutrum accedendum esse per pecuniam, ipsi uero ad utrumque accedunt per eam. Quod ergo Simon principaliter existimabat possidere, isti secundario existimant in sua negotiatione. Existimabat, inquam, id est in mente tractabat. Nam uerbum existimationis non hoc loco pro incerta opinione accipiendum est, sicut nec in illo loco, ubi Apostolus dicit: Existimo enim quod non sint condigne passiones huius temporis ad futuram gloriam, que reuelabitur in nobis . De Simoniacis non manifestis et non conuictis hec diximus, ad ostendendum quod ordines ecclesiasticos possint dare, et  quod rate habentur ordinationes eorum: qui etsi conuicti fuerint aliquando de Simonia, manent tamen in ordinibus suis hi qui ab eis fuerunt ordinati, antequam manifestum fieret eis illos Simoniacos esse: quod utique non permitteretur, si nullos ordines dare potuissent. Dicit enim de talibus papa Urbanus sic: Qui ordinantur a Simoniacis, quos cum ordinantur nesciunt Simoniacos esse, qui et tunc pro Catholicis habentur, eorum ordinatio misericorditer sustinetur. Misericorditer, inquit, quia secundum rigorem iustitie deponi possent, non quia ordines non habeant, sed ad maiorem confusionem eorum a quibus ordinati sunt, et ad terrorem aliorum, qui Simoniace negotiari non timent, quibus eadem misericordia  annumeratur, et illi qui cum sciant ex aliquorum relatione ordinatores suos Simoniacos esse, probare tamen hoc non possunt, nec debent, et ab ordinatione subtrahere se non audent.

XXII. At, si qui ordinati sunt a Simoniacis conuictis et damnatis, horum ordinationes cassate sunt a Patribus, et cessare iussi sunt a ministeriis suis. O Cathari, hoc uos scire uolo, quod ea que uarie dixi, de his que in Ecclesia gesta sunt, et que a Patribus statuta et dicta sunt in ea, non propter uos tantum dixi, sed magis propter nostros indoctos populos, qui pariter nostros et uestros aliquando percipiunt sermones, ut sciant rationabiles nobis sermones non deesse, sed reddendam rationem de his que credimus et agimus in Ecclesia Dei. De uobis  autem scio quod quidquid loquimur, quantumcunque sit rationabile, uos uestros garrietis errores, sicut uulgo dicitur: Ouem, ouem clamat lupus, quidquid dixeris ei.



SERMO XI Contra octauam heresim de corpore et sanguine Domini.

I. Adhuc os meum patet ad uos, o Antichristi, et sermo mihi non paruus aduersus incredulitatem uestram. Infamati estis et de hoc, quod de corpore et sanguine Domini nostri Iesu Christi non eam fidem habeatis, quam Ecclesia catholica confitetur. Ipsa autem huiusmodi est: Credit et confitetur populus Dei in cunctis partibus mundi, ad quas dilatata est religio Christiana, quod dum sacerdotes  Ecclesie siue sint bone conuersationis siue male, ad altare Dei diuinum agunt officium, et super oblationem panis et uini sacra pronuntiant uerba, que nobis summus sacerdos, id est Christus, et sancti Patres nostri illic dicenda reliquerunt, indubitanter ibi fiat mutatio talis, ut sit ibi sub specie panis et uini caro Christi, que inuiolata fuit in cruce, et uiuus sanguis qui fluxit de uulneribus eius; et quod eamdem carnem sumit ipse sacerdos, et omnes qui accedunt ad communicandum cum ipso. Nostra fides hec est, et sicut aiunt, uos omnino renuitis credere, quod ab aliquo sacerdote siue bono siue malo possit ulla consecratione fieri corpus Domini; et quod ab aliquo homine sumi possit ad manducandum. Ego autem non diffido, et iam in hoc errore uos esse:  quandoquidem cunctos sacerdotes Ecclesie, qui sacramenta Dominica tractant, in contemptu habetis, et nichil penditis omne officium eorum. Memini uidisse aliquando in presentia Coloniensis archiepiscopi Arnoldi, quemdam non parui nominis uirum, qui de schola Catharorum reuersus fuerat ad suos, a quo dum inquireremus diligenter, que essent hereses illorum, ita respondit: Breui sermone ea de quibus interrogatis, concludam: Omnia que creditis, omnia que agitis in Ecclesia, illi falsa et inania iudicant. Hec ergo cum dixisset, suffecit responsio archiepiscopo, et nil amplius ab eo requirendum esse iudicauit. Hinc credibile est mihi et illam incredulitatem, de qua dixi, non deesse malitie uestre.  Siue autem quod credimus credatis, siue non, ut in hac quoque parte fidem nostram rationabile fundamentum habere cognoscatis, uerba euangelice et apostolice Scripture, que manifestum testimonium ei perhibent, inducenda nobis sunt.

II. Sancti euangeliste, ubi loquuntur de cena Domini, quam habuit cum discipulis suis ante passionem suam, dicunt quod uespere facto, discumbebat Dominus cum discipulis suis, et manducantibus illis, accepit iehsu panem et benedixit ac fregit, deditque discipulis suis et ait: Accipite et comedite, hoc est corpus meum, quod pro uobis tradetur: Hoc facite in meam commemorationem. Et accipiens calicem gratias egit, et dedit illis dicens: Accipite et bibite ex hoc omnes; hic est enim sanquis meus Noui  Testamenti, qui pro uobis et pro multis effundetur in remissionem peccatorum . Recte animaduertite omnia hec uerba. Benedixit panem et dedit eis, et dixit: Hoc est corpus meum. Et ut certius eis et nobis fieret, quod uel quale corpus illis uerbis significaretur, determinauit, cum addidit dicens: Quod pro uobis tradetur. Similiter et de sanguine determinauit cum dixit: Hic est sanguis meus qui pro uobis et multis effundetur. Ex his ergo uerbis credimus indubitanter, quod idem corpus, in quo tunc presens coram illis apparuit, cum hic loquebatur, et quod postea in cruce pependit, et mortem ibi sustinuit, eis dedit comedendum: et eumdem sanguinem, qui de uulneribus eius profluxit dedit eis bibendum. Humano sensui impossibile  quidem est, ut intelligat qualiter id fieri posset; habet tamen rectam et firmam rationem, quare hoc indubitanter credere debeat. Que est illa ratio, qua credi debeat illud quod foris uidebatur esse panis, fuisse ipsum corpus Domini? quod Dominus iehsu Christus Filius Dei hoc dixit, qui mentiri non potuit. uere mentiri non potuit, quia Deus fuit, quia ueritas fuit, sicut ipse de se testatur dicens: Ego sum uia, ueritas, et uita .

III. Ego indubitanter credo, quod de corpore suo potuit facere quidquid uoluit, quia de ipso scriptum est: Omnia quecunque uoluit Dominus fecit in celo et in terra . Dominus totius nature fuit, et ideo credo quod hoc facere potuit sua celesti benedictione, ut panis ille quem benedixit  transiret in substantiam corporis sui, et ut inuisibili et inexcogitabili modo ueniret in os Petri, et transiret in intima spiritus eius, ceterorumque discipulorum, quibus illud porrexit, quia spiritualis cibus ille erat, proprie ad animam pertinebat. Credo quod potuit facere de corpore suo sicut et potuit alia multa facere de eo, que uidentur impossibilia ei qui non credit, et qui non hoc considerat, quoniam Dominus erat qui in corpore illo habitabat. Sumpsit corpus illud de uirginis utero, et produxit illud in mundum, clauso utero matris. Ipse corpus illud tulit super aquas maris, ita ut non mergeretur ubi mergebatur Petrus; sed non submergebatur, quia ab ipso adiuuabatur. Ipse celestem claritatem  ostendit in corpore suo, dum adhuc futurum ei erat ut pateretur et moreretur: tunc uidelicet quando se coram discipulis suis transfigurauit in monte, et quando resplenduit facies eius ut sol . Ipse corpus illud propria uirtute suscitauit a morte, et clauso sepulcro eduxit illud foras, et ubi erant discipuli congregati in domo, clausis ianuis cum eodem corpore introiuit, et stetit in medio eorum. Ipse quoque idem corpus de terra potenter subleuauit, et in summo celi super omnes choros angelorum collocauit. Hec omnia in euangeliis scripta sunt, et credimus ea, quamuis incredibilia uideantur secundum communem rerum naturam, et quamuis considerare et inuenire nesciamus, quali modo hec fieri potuissent. Credimus autem quod uere  potuit Dominus facere, et fecit omnia hec, quia Deus erat, cui nichil impossibile est. Et eadem ratione credere hoc debemus, quod et illud potuit facere de corpore suo, quod supra diximus, uidelicet quod dedit illud manducandum discipulis suis, quando dicebat: Accipite et manducate ex hoc omnes, hoc est corpus meum, quod pro uobis tradetur.

Iu. Ubi dicit Euangelista, quod fregit Dominus panem, quem discipulis porrigebat: et quo dixit eis ut manducarent. In illa fractione et illa comestione non hoc intelligendum est quod intelligitur, cum dicitur de alio communi pane quod frangatur, et quod manducetur. Nam in ista fractione et comestione panis pars una omnino ab alia separatur ita, ut non maneat aliqua integritas in pane qui  frangitur et manducatur. At postquam panem illum Dominus benedixit, non erat ibi uera substantia panis, sed species panis, et sub illa specie uerum corpus Christi; et non erat illa fractio in substantia corporis Domini, sed in illa uisibili specie panis, que adhuc immutata permanebat, sicque manducabat corpus Christi, ut tamen integrum permaneret et inconsumptum. Illa ergo manducatio qua corpus Christi manducabant, non erat similis comestioni qua alios communes cibos manducabant. Quod enim ore sumebant, fide et dilectione intus in anima manducabant, et ibi uirtute illius panis sanctificati sunt. Similitudinem quamdam huius rei attendite. Cum docet spiritualis magister in Ecclesia populum, unam dicit aliquando sententiam quam suscipit unusquisque  corporali aure, et transit ad corda singulorum tota, et ita quodammodo diuiditur inter eos, et tamen integra manet apud eum qui docet. Ita etiam discipuli Domini sanctum cibum corporali quidem ore suscipiebant, et ita transiit totus ad singulorum corda, et hoc modo diuidebatur inter eos, ut tamen integer maneret, apud eum qui dabat.

u. Animaduertite nunc et illud, quod Dominus, cum dedisset discipulis suis corpus suum, ac dixisset: Accipite, hoc est corpus meum, quod pro uobis tradetur, subiunxit dicens: Hoc facite in meam commemorationem. Si estis eruditi de Scripturis sanctis, ut uobis uidetur, et uos iactitare soletis, dicite quidnam uerbis istis Dominus significare uoluerit,  et quid discipulos suos iusserit facere in suam memoriam dicendo: Hoc facite in meam commemorationem. Negare, ut puto, non potestis, quin illud quod ei manu porrigebat, et quod formam panis habebat, significaret dicendo: Hoc facite. Si autem illud nichil aliud erat nisi panis, nunquid dicitis quod eos iusserit facere panem in memoriam sui? Sed hoc dicere stultum est. Erat autem aliud quam panis quod sub specie panis ibi erat, id est corpus eius, sicut patet ex eo quod dicebat: Hoc est corpus meum: et illud iussit eos facere in commemorationem passionis et mortis sue. Itaque in eo quod dixit: Hoc facite in meam commemorationem, dedit tam eis quam omnibus ad quos peruenturum erat sacerdotale officium ab ipsis, potestatem faciendi  cum oratione et benedictione corpus et sanguinem suum. Quod dicuntur sacerdotes corpus Domini facere siue conficere, quod idem sonat in laico sermone, non ita intelligimus, quod ipsi corpus Domini quasi de nouo creent et ei essentiam dent; sed eorum facere nichil aliud ibi est, nisi quod super illud uisibile sacrificium quod in altari est, faciunt officium suum, et dicunt orationes et benedictiones, et statuta signa faciunt, et tunc uirtute diuina prestatur, ut sit ibi uerum corpus Domini, et uerum sanguis eius, ubi prius nichil aliud erat nisi panis et uinum.

uI. Illud ergo opus sacerdotum quod tunc agunt, tali modo loquendi designari solet, ut ipsi dicantur facere corpus Domini. Et est fortasse sumptus hic modus loquendi ex eo quod Dominus tunc dicebat:  Hoc facite in meam commemorationem. Aut si cui uidetur id quod dictum est: Hoc facite in meam commemorationem, ita intelligendum, ac si diceretur: manducate corpus meum in meam commemorationem, ut per hoc secundo repetatur quod supra dixerat, accipite et manducate: non aduersabor, licet non ita apte conueniat hic sensus littere constanti, ut id quod supra dictum est. Nihilominus tamen in eo ipso quod eos iussit manducare corpus suum, et sanguinem bibere, et etiam post passionem suam in commemorationem mortis sue, potestatem eis dedit conficiendi corpus suum et sanguinem per benedictionem, quam ipse eos suo exemplo docuit, et qua ipsi postea usi sunt in consecratione Eucaristie, et aliis eam reliquerunt, in quos sacerdotale  officium ab ipsis peruenit. Nisi enim hanc potestatem eis dedisset, unde possent habere corpus Domini ad manducandum, et sanguinem eius ad bibendum, etiam post resurrectionem ipsius?

uII. Dicetis forte insaniam hanc: potuit quidem aliquo modo fieri, ut Dominus ante passionem suam daret discipulis corpus suum ad manducandum, et sanguinem suum ad bibendum in sui commemorationem, id est ut postea sui memores essent; sed nullo modo fieri potuit post passionem et resurrectionem suam, ut per aliquam benedictionem habere possent corpus eius ad manducandum, siue sanguinem eius ad bibendum. Ad quod primum dico: quod si illam commemorationem ita exponitis,  non recte intelligitis Scripturam. Quomodo enim intelligenda sit, ex uerbis Apostoli patet, ubi illud uerbum commemorationis Corinthiis exponens ait: Quotiescunque enim manducabitis panem hunc, et calicem bibetis, mortem Domini annuntiabitis donec ueniat . Ex quibus uerbis intelligitur, quod manducatio illa corporis Domini, que est sub specie panis, et bibitio calicis, id est sanguinis Domini, annuntiatio, id est testificatio mortis Domini est, quam in cruce sustinuit. In eo autem quod addidit: donec ueniat, subintelligendum est: Dominus ad iudicium: et in hoc significauit, quod hec annuntiatio mortis Christi per communicationem corporis et sanguinis eius non deerit in Ecclesia usque in diem iudicii. Patet itaque ex uerbis apostoli, quod  etiam post passionem Dominicam fideles Christi manducare potuerunt corpus Domini, et sanguinem eius bibere. Manifestum est etiam uerbis Pauli, quod sancti apostoli, et eorum sequaces, benedictiones fecerunt super sacrificium Domini ad implendum sermonem Domini, quem eis mandauerat de corpore et sanguine suo conficiendo, sumendo in memoriam eius. Dicit enim in Epistola ad Corinthios sic: Calix benedictionis cui benedicimus, nonne communicatio sanguinis Christi est? et panis quem frangimus, nonne participatio corporis Christi est?  Id est, nonne corpus Christi est, quo participamur? In eo autem quod dixit benedicimus, non solum significauit, se et alios apostolos habere potestatem faciendi benedictiones super sacrificium altaris, sed  et Corinthiorum presbyteros quibus scribebat, et quibus multa mandabat de sacramento corporis et sanguinis Domini, quomodo digne illud tractare deberent. Hoc uero superflue eis mandasset, si nullo modo fieri posset, ut manducaretur corpus Domini, aut biberetur sanguis eius in Ecclesia.

uIII. Fuit mihi concertatio de his rebus quadam uice in domo mea Bunne, cum quodam uiro qui suspectus erat nobis quod esset de secta Catharorum: et contigit ut incideremus ad loquendum de sacerdotibus malis, et dicebat ita de eis: Quomodo fieri potest, ut qui tam irrationabiliter uiuunt, distribuant in Ecclesia corpus Domini? Et dixi ei: Nonne legimus quod Pilatus qui Saluatorem crucifixit, et infidelis erat, in potestate habuit dare corpus  eius cui uellet, et dedit hoc Ioseph uiro iusto? In eadem patientia Dominus est etiam nunc, et tolerat malos sacerdotes, et sinit eos potestatem habere in Ecclesia, et distribuere corpus et sanguinem suum tam bonis quam malis: et continuo ille subiecit dicens: Post illud tempus passionis sue, ipse non uenit in manus eorum. Ex his uerbis satis intellexi incredulitatem eius, quam suspicatus fueram de eo, uidelicet quod non credebat ab aliquo homine posse tractari, aut sumi in Ecclesia corpus et sanguinem Domini. Dixique ei cum indignatione: O Cathare, nunc te manifeste conuincam: et reuolui epistolas Pauli, quas presentes habebam, et demonstraui ei locum illum ubi ad Corinthios scribens dicit: Quicunque  manducauerit panem, uel biberit calicem Domini indigne, reus erit corporis et sanguinis Domini. Probet autem se ipsum homo, et sic de pane illo edat, et de calice bibat. Quicunque enim manducat et bibit indigne, iudicium sibi manducat et bibit, non diiudicans corpus Domini . Hec uerba cum illi exposuissem, comprehendi eum sermone hoc: Si ita est, inquam, ut dicis, uidelicet quod ex eo tempore quo Dominus transiit ex hoc mundo, non uenit corpus eius in manus cuiusquam, consequens est, quod ex illo tempore neque digne neque indigne potuit aliquis manducare corpus eius, aut sanguinem eius potare: et si non potest ab aliquo sumi indigne, nemo potest in eo sumere sibi iudicium. Frustra sermonem illum dixit Apostolus, quod qui  indigne sumit corpus et sanguinem Domini, iudicium sibi manducat et bibit. Hec cum dixissem, conticuit, et neque incredulitatem, quam in eo redarguebam, negauit, neque ueritati, qua conuictus erat, consensit.

IX. Et nunc de eadem Scriptura alloquor et uos aduersarios meos: Si non est ita ut credimus, quod sacerdotes Ecclesie consecrent corpus et sanguinem Domini, et si non potest fieri ut ab aliquo homine sumatur, nunquid potestis dicere nobis, quis sit ille panis aut calix Domini, in quo sibi iudicium manducat et bibit qui indigne illud manducat et bibit, et ex quo multos etiam contigit corporaliter infirmari, et mori dum indigne communicant? Quod est illud corpus Domini quod diiudicandum esse Apostolus  demonstrat; et quid est diiudicare corpus Domini? Omnia certe hec superflue et uane dicuntur, si ipsum uerum corpus Christi communicabile hominibus non est. Ego uobis sensum Scripture, de qua nunc sermo est, explanabo, licet indignos uos esse cognoscam, sed hoc magis facio propter nostros simplices populos. Panem et calicem Domini appellat Apostolus corpus et sanguinem Domini, quia sub specie panis et uini ista sunt in altari; et quamuis ibi non sit uera substantia panis et uini, postquam consecratio facta est, tamen est ibi sapor, et color, et forma panis et uini. Et quidem si non esset in illo sacrificio alia substantia nisi ipse panis et uinum, non in illo cibo aliquis manducaret iudicium, id est damnationem suam, magis quam in  aliquo alio cibo: neque propter illam manducationem contingeret aliquos infirmari aut mori, cum non sit periculosus cibus, simplex panis et uinum. Forsitan quia panis est benedictus, et uinum est benedictum; ideo qui indigne manducat panem illum, et uinum illud bibit, iudicium sibi manducat et bibit: et forte infirmatur aut moritur, quia benedictionem sanctam non bene honorauit. Si hoc dicitis, interrogo quare dixit: Reus erit corporis et sanguinis Domini qui indigne manducat panem illum, et calicem bibit?  Si non est ibi nisi simplex panis benedictus, et simplex uinum benedictum, rectius dixisset, reus erit benedicti panis, et benedicti uini indigne accepti; sed dixit: Reus erit corporis et sanguinis Domini, subintelligimus, indigne  accepti, et quodammodo perditi, quantum in ipso est.

X. Animaduertite nunc et hoc, quod dicit eum non diiudicare corpus Domini, qui de pane illo Dominico indigne edit aut de calice bibit. Si quis praue et sordide uiuit, et sine timore peccatorum suorum audacter accedit ad communicandum corpori et sanguini Domini, quasi sit alius cibus, hic indigne communicat, et hic non diiudicat, id est non discernit corpus Domini ab aliis cibis per timorem et reuerentiam Dei. Item et si sit homo caste et sobrie uiuens, et tamen non credat uere esse corpus Domini illud, quod a sacerdotibus Ecclesie in altari consecratur per orationem et benedictionem;  hic si propter aliquam simulationem accedit ad sanctam communionem, edit indigne corpus Domini, et non discernit illud ab aliis cibis per fidem Catholicam, et manducat ac bibit sibi iudicium, id est damnationem. Hoc tu, infelix Cathare, facis, qui in occulto negas uerum corpus Christi esse in altari: et omnia que a sacerdotibus nostris in ecclesia aguntur, in textrina tua irrides, et nichilominus adueniente paschali die, cum populo ad ecclesiam properas, barbam reuerenter complanas, et multo humilius ceteris genua tua ad altare incuruas, atque hiantius buccam aperis ad accipiendum sanctam communionem, uidelicet tuam eternam damnationem, quatenus uidearis hominibus bene Catholicus ac religiosus, et ut hi quos per  pecuniam conducitis ad tuendum uos, dicere possint in defensione uestra: Quid requirimus ab hominibus istis? Boni et iusti sunt; et omnia agunt que pertinent ad Christianos: utinam nos tales simus!

XI. Ab uno uiro qui de angulis uestris exierat unam talem sapientiam uestram audiui: Corpus uestrum Domini est, et corpus Domini facitis quando panem uestrum benedicitis, atque ex eo corpus uestrum reficitis. Hunc sermonem dolose significatis, quando inquiritur a uobis, utrum uere fidem habeatis de corpore Domini, et respondetis inquirentibus, bonam uos de corpore Domini fidem habere. Si ergo hec ita se habent, et si hoc est uerbum occulte sapientie uestre, scitote quia non est  hec sapientia a Domino Deo, sed adinuenit eam princeps uester diabolus, ut per talem sermonem daret infidelitati uestre aliquem colorem, in quo similis esset fidei Catholice, quo minus abhorreret eam populus stultus, quem trahitis post uos. Nolite, misera gens, fallere uosmetipsos inanibus uerbis! uerum quidem esse fatemur, quod omne corpus, omnis caro, Domini est; cuius est terra et plenitudo eius, et iustorum hominum non solum anime, sed et corpora membra Christi dicuntur, ut apud Paulum, qui dicit: An nescitis quia corpora uestra membra Christi sunt?  Nusquam tamen hic modus loquendi in Scripturis inuenitur, ut corpus alicuius hominis, quantumlibet sancti, uocetur corpus Domini, uel alicuius caro uocetur caro  Christi, preter illud unicum corpus, quod unitum est diuinitati in Domino Saluatore. Hoc singulariter uocatur corpus Domini, et caro Christi in Scripturis: et ubicunque loquitur Scriptura aliquid huiusmodi, quod corpus Domini manducandum sit a fidelibus, ita hoc dicit, ut non possit sermo ille intelligi de aliquo alio, nisi de illo singulari corpore persone Christi. uidete quod Dominus in Euangelio sic ait: Nisi manducaueritis carnem Filii hominis, et biberitis eius sanguinem, non habebitis uitam in uobis . Nunquid putatis quod hoc de aliquo hominis filio possit ueraciter intelligi, preter illum unicum Filium hominis, Christum uirginis filium? Nunquid putatis quod mactandus sit aliquis homo,  et coquendus aut assandus, et sic manducandus, ut uita eterna habeatur? Non hoc certe precepit Deus in lege sua, qui dixit: Non occides . Etiamsi sine peccato occidi possit homo et manducari, non habet tamen tantam uim humana caro, ut suo gustu possit alicui prestare uitam eternam. Ex hoc ergo scitote, quod Dominus singulariter de suo corpore, quod diuinitati erat unitum, loquebatur cum dicebat: Nisi manducaueritis carnem Filii hominis, et biberitis eius sanguinem, etc. Filium hominis se solebat appellare Saluator, nec usquam in Euangeliis hac appellatione significatus est alius aliquis, preter ipsum. Hinc scimus quoniam et hoc loco ubi dixit de carne Filii hominis, se singulariter significauit.

 XII. Ut autem certius fieret, de quo filio hominis hic loqueretur, et qualem uitam promitteret his, qui manducarent carnem ipsius, et sanguinem biberent, postea et alio loco ait: Qui manducat meam carnem, et bibit meum sanguinem, habet uitam eternam. uera quidem caro est caro Christi, sed in multis ab omni alia carne singularis est, et tali modo manducatur, quo nullus alius cibus manducatur, sicut et supra ostensum est. Unita est diuinitati, et ea hanc habet uirtutem, ut qui eam digne manducat, uitam eternam in ea manducet, quia sanctificatur per uirtutem deifici Spiritus, qui carni adiunctus est. Qui uero indigne manducat; huic ipsa caro non prodest aliquid, sicut et ipse Dominus  testatus est dicens: Spiritus est qui uiuificat, caro non prodest quidquam . Non solum autem non prodest caro illa indigne manducanti, sed et nocet, quia iudicium sibi manducat in ea. Disperdit enim illam Deus inhabitans carnem sanctam, et ulciscitur iniuriam habitaculi sui. Sicut autem singularis est illa caro ab omni alia carne, ita et de ea ordinauit Deus, ut singulariter manducetur, et aliter quam aliquis alius cibus. Nam sub specie panis in altari nobis uirtute diuina presentatur, et uidetur et tangitur: in sapore panis gustatur et manducatur, sicut et sanguis Dominicus in specie uini nobis presentatur, et in sapore uini gustatur et hauritur. Fractio ibi uidetur, sed ea in sacramento est tantum, id est forma uisibilis panis.  Communio partium in manducando sentitur, sed item in solo sacramento est: ipsa autem substantia Dominici corporis, que in sacramento latet, integra manet et incorrupta. Manducatur hic cibus, sed non consumitur ut alius cibus: ad animam transit, animam confortat et illuminat, eamque conducit ad uitam eternam. Singularitas ista in illa sancta carne est, quam de uirginis utero Filius Dei assumpsit, sibique eam segregauit ex omni carne que sub celo est, ut hec mirabilia operetur in ipsa ad salutem electorum suorum. Propterea non uobis durum uideatur credere specialiter de hac carne dictum esse illud, quod supra ex Euangelio inductum est: Nisi manducaueritis carnem Filii hominis, et  biberitis eius sanguinem, non habebitis uitam in uobis; et illud: Caro mea uere est cibus, et sanguis meus uere est potus ; aliaque similia his.

XIII. Quidam discipulorum Christi qui talia ipsum dicentem audierant, murmurabant dicentes: Quomodo potest hic nobis carnem suam dare ad manducandum? Durus est hic sermo, quis potest eum audire? Et conuersi retro discesserunt ab eo , et ultra non ambulauerunt cum ipso. Aestimabant enim quod diceret eis se manducandum ab eis in ea specie qua apparebat inter eos, ita ut per frusta concideretur, et dentibus eorum dilaniaretur: et ut sanguis eius specie sanguinis hauriretur ab eis. Ipse uero non hunc modum manducandi eis significabat, sed illum manducationis modum, quo uere quidem  caro Christi manducatur, ita tamen ut manducanti uideatur non se manducare carnem, sed panem: et ut bibenti sanguinem eius uideatur non se sanguinem potare, sed uinum. Hoc uere idcirco ita fieri ordinauit Deus, ut tanto maius sit meritum eius, qui cum tali fide utrumque sumit, ut credat potentiam Dei tantam esse ut hoc facere possit: et bonitatem eius tantam esse, ut hoc dignetur facere pro hominis dilectione. Item et propter hoc uoluit Dominus carnem suam manducari, et sanguinem suum potari in alia specie quam est, ne nimium expauesceret quisquam manducare carnem illam et sanguinem illum potare, si uideret utrumque in propria specie; et ut tanto minorem occasionem haberent Iudei siue pagani irridendi Christianos,  ac dicendi quod manducarent Dominum suum, et biberent sanguinem hominis occisi.

XIu. uir quidam nostri temporis qui infamatus erat, quod de Cathara uestra gustasset, cum interrogaretur in extremis suis, an uellet dari sibi corpus Domini, dixisse memoratur: Si esset illud corpus Domini tante quantitatis, ut est petra Eremberti  , iamdudum esset consumptum, ex quo primum cepit manducari. uerbum irrisionis erat hoc, et ex infidelitate processit, in qua, ut dicunt, et uos estis absorpti: unde et uos eodem uerbo conuenio. Nunquid creditis uerum esse quod Dominus iehsu Christus de quinque panibus quinque millia hominum satiauit, et quod saturatis superfuerunt  duodecim cophini fragmentorum? Negare hoc non potestis, nisi euangeliis contradicere uelitis, in quibus manifeste hoc legitur. Et nunquid non creditis, quin et per eamdem uirtutem qua hoc miraculum fecit, potuisset et alios plures illis quinque millibus satiare ex eisdem panibus? Dubium non est quin potuisset. Plus enim panis erat in duodecim cophinis fragmentorum, que superauerant manducantibus, quam fuisset primo in illis quinque panibus antequam eos distribuere cepisset in turbas. Nam forte in uno duodecim cophinorum aut duobus potuissent fuisse contenti panes illi, qui ab uno puero illic baiulabantur. Idcirco autem plus superesse uoluit Dominus, quam distributum fuisset, ut  intelligeretur nondum ita coarctatam fuisse potentiam eius, quin adhuc ex eisdem panibus multo plura millia satiare potuisset. Id ipsum autem miraculum quod fecit de quinque panibus, poterat sine dubio fecisse de uno, et non solum de uno integro pane, sed et de buccella panis hoc facere potuit. Omni dubitatione remota credere possumus, quod eadem uirtute qua potuit de nichilo facere omnia, posset et micam panis ita multiplicare, ut inde satiaret infinita millia hominum. Qua ergo ratione diffidere possumus, quod eadem uirtute possit hoc miraculum facere de corpore suo, ut quotidie in sacramento manducetur a multis in Ecclesia sua, et tamen nunquam manducando consumatur? Certe sicut olim Christus in cena sua inconsumpto et  integro corpore coram discipulis sedebat ea hora, qua manducabant corpus eius, ipso dicente: Accipite et manducate, hoc est corpus meum quod pro uobis tradetur ; sic et nunc eisdem horis eisdemque momentis, quibus per diuersos fines mundi in ecclesiis manducatur corpus eius, sedet inconsumpto corpore ad dexteram Patris in celo. Non ex hoc nostro humano sensu hanc fidem habemus, sed ex Scripturis ueritatis, que sunt a Spiritu sancto, et in quibus totius Catholice fidei fundamentum uniuersa Christi Ecclesia habet.

Xu. Tu uero, o Cathare, hanc fidem in absconditis tuis irrides quasi stultitiam magnam. Infelix! quomodo audes stultitie deputare hoc, quod facit sapientia Dei? An impossibile est, annon licet  Christo, qui est Dei uirtus et Dei sapientia, de corpore suo facere quod uult? An oculus tuus nequam est, quia ipse bonus est? uere bonus est, quia electorum suorum causa multa fecit, et adhuc facit, que ei ab inimicis suis, uidelicet Iudeis et paganis, et similibus tui, reputantur ad stultitiam et ad infirmitatem. Sed sicut dicit Apostolus: Quod stultum est Dei, sapiens est hominibus; et quod infirmum est Dei, fortius est hominibus . Non possum, inquis, credere hoc, quod dicitur de corpore Christi, quia nullatenus intelligo qualiter esse possit. Insipiens homo! nunquid putas Deum nichil posse facere, quod tu non possis intelligere? Et quid est in omnibus que credere nos oportet, quod homo  super terram uiuens suo sensu ualeat omnino penetrare aut intelligere quomodo sit, aut quomodo fuerit? Iam tandem pone pertinaciam, inimice ueritatis; et crede securus ea, que dixi, quia nichil periculi ex hac fide patieris, imo et multum fructum ex ea inuenies. Si uero non credideris, in infidelitate tua eternaliter peribis. Secure, dico, quia quod nichil ex ea fide quam predico, periculi patieris, quia sancti uiri, qui fuerunt ante nos, quorum sanctitas predicatur, et glorificatur in uniuerso mundo, in hac fide saluati sunt. Sancti apostoli et apostolici Patres celebrasse leguntur, in ea fide qua crediderunt, se corpus et sanguinem Domini conficere et accipere, et aliis dare.

XuI. Legitur quod accidit aliquando, ut hec infidelitas de corpore Christi qua uos irretiti estis,  etiam in populo Romano increuisset, et magnam partem ciuitatis occupasset tempore Gregorii pape, qui cum oraret pro infidelitate populi et inter missarum solemnia secundum consuetudinem obtulisset super altare Dei panem et uinum, et solitas benedictiones fecisset, hoc precibus a Deo obtinuit, ut appareret ibi caro Dominica sicuti erat, et ostenderetur his qui aderant in specie carnis, que prius illic fuerat in specie panis, sicque liberatus est populus ab infidelitate hac. Legimus de sancto Martino Turonensi episcopo, qui non minor sanctis apostolis habebatur, quod dum sacramenta corporis et sanguinis Domini in ecclesia offerret, globus igneus apparuit super caput eius. Signum hoc indubitanter a Deo erat, et demonstrauit Deus in hoc meritum  sancti uiri, et officii eius sanctitatem honorauit. Quod nequaquam fecisset, si falsa et inanis esset fides eius, cum qua astabat altari diuino, et qua credebat adesse in manibus suis corpus et sanguinem Domini nostri Iesu Christi. Tales itaque uiros confidenter sequi potes in ea fide, qua ipsi nos precesserunt, et quam a talibus scriptam habemus in libris quos reliquerunt post se. Manes tuus manet in inferno, isti uero manent in celo. Tu fuge Manem et infernum: hos nobiscum sequere, ut cum eis pariter maneamus in eternum. Quod prestare dignetur iehsu Christus, qui cum Deo Patre et Spiritu sancto uiuit et regnat Deus, per omnia secula seculorum.



SERMO XII. Contra nonam heresim de humanitate Saluatoris.


I. Aedificium sine fundamento, ut opinor, construxi. Nam qui bene uos noscunt, Saluatoris humanitatem negare uos dicunt. Quod si ita est, uane operam consumpsi disputans uobiscum de corpore et sanguine Domini. Non est autem incredibile mihi, insani magistri insanos esse discipulos. Nam princeps erroris uestri Manes, Saluatorem nostrum ita in humanitate apparuisse docebat, ut uideretur quidem homo esse, et non esse uere homo: et quod nec uere natus fuisset de uirgine, neque uere passus, neque uere mortuus, nec uere a morte suscitatus, sicut et duo magi Zore et Arphaxat ante ipsum  a Persia docuisse leguntur. Quod si in hoc errore illum sequimini magis quam sancta Euangelia, de quibus uos iactatis, quod uos soli ea sciatis et obseruetis, procul dubio aut ceci estis, aut insani. Ceci estis, si in eis humanitatem Christi non intelligitis, que ibi manifeste predicatur; insani autem, si uere intelligitis, et tamen obstinata mente euangelistis contradicere audetis. Si essetis Iudei, forsitan longam disputationem ex lege et prophetis de hac re uobiscum aggrederer. Nunc autem cum uos profiteamini esse Christianos, et Euangelia legatis et sciatis, sicut dicitis, non me sinit indignatio de hoc aduersum uos longo sermone laborare. Legitis enim ibi manifeste, quod easdem humane nature infirmitates in carne sua sustinuit, quas naturaliter pati et alii homines solent. Esuriuit et sitiuit, lassatus  est ex itinere, dormiuit, fleuit, tristatus est, sicut euangeliste testantur, quos, ut puto, non audetis dicere fuisse mentitos. Quod si uere non fuit in eo substantia carnis, sed umbratillis quedam similitudo corporis humani, nullo modo ista uera potuerunt esse de eo.

II. Dicitis forte, quod quia assimilauit se esurire, sitire, et cetera omnia que diximus, ideo euangeliste ita de eo locuti sunt, ut illos gestus simulationis eius talibus exprimerent uerbis. Filii Belial! qua uos audacia imponitis simplici agno simulationis duplicitatem, ueritati, que Deus est, falsitatem? Ipse uerum corpus et animam se habuisse testatus est: et qua temeritate uos dicitis neutrum in ipso fuisse, et magis credendum in hoc arbitramini fallaci Manicheo,  quam ueraci Deo? uerum corpus habere se testabatur, quando ad discipulos suos dicebat: uidete manus meas, et pedes meos, quia ego sum; palpate et uidete, quia spiritus carnem et ossa non habet, sicut me uidetis habere. Et cum hoc dixisset, ostendit eis manus et pedes . Et post hec cum obtulissent ei ad manducandum partem piscis assi et fauum mellis, manducauit coram illis. Animam quoque se habere ostendit in eo, quod imminente sibi passione sua dicebat: Tristis est anima mea usque ad mortem . Similiter et in eo quod dicebat: Potestatem habeo ponendi animam meam, et iterum sumendi eam . Quid ergo dubitas, infelix Cathare, ueram humanitatem eum habuisse,  quem ex uerbis ipsius intelligere potes uerum corpus humanum et animam habuisse? Si dubitas eum de uirginis utero corpus assumpsisse, curre, miser, ad Euangelium Luce, in quo leguntur uerba angeli ad Mariam loquentis hoc modo: Ecce concipies in utero, et paries filium . In utero, inquit, concipies, ut intelligas de ipsa carne uirginalis uteri, et non aliunde eum carnem assumpsisse. Item id ipsum intelligere potes ex uerbis angeli, que ut Mattheus scribit, ad Ioseph locutus est hoc modo: Ioseph fili Dauid, noli timere accipere Mariam coniugem tuam: quod enim in ea natum est, de Spiritu sancto est . In ea, inquit, natum est, ne putares umbratile aliquid, et non ueram carnem eum eduxisse de utero matris, uel aliunde quam ab  ipsa, corpus eum assumpsisse, ut infelix ualentinianus dicebat, Christum de celo corpus attulisse in uterum matris, ac per eam quasi per fistulam eum transisse in hunc mundum, uel sicut Apelles hereticus dicebat, non de celo, sed ex ere eum corpus assumpsisse, quod produxit de uirgine. Item ad hoc ipsum pertinet quod Apostolus dicit: Misit Deus Filium suum factum ex muliere, factum sub lege . Factum, inquit, ex muliere, ut intelligas substantiam corporis eius de substantia uirginee carnis fabricatam fuisse.

III. Cum uera carne natum fuisse Christum, ex predictis testimoniis, si quid sane mentis habes, intelligere potes: et in uera carne eum fuisse passum et mortuum, ex multis Scripture testimoniis  euidentissimum est, et nunc unum pro multis inductum sufficiat ex Ioannis Euangelio, qui in fine passionis Dominice ita ait: Unus militum lancea latus eius perforauit, et continuo exiuit sanguis et aqua: et qui uidit, testimonium perhibuit, et uerum est testimonium eius, et scit ille quia dicit uera, ut et uos credatis. Facta sunt enim hec ut Scriptura impleretur: Os non comminuetis ex eo. Et iterum alia Scriptura dicit: uidebunt in quem transfixerunt . Attende quid ait, quia exiuit sanguis et aqua: et quod hoc se uidisse testatur, et scire se rei ueritatem dicere, diligenter affirmat, ut nullo modo dubitetur, ueritatem carnee substantie in Christo fuisse. Nam si phantasticum corpus habuisset, ita ut non fuisset in eo uera caro, sed inanis et umbratilis quedam carnis  similitudo, ut mentitus est uester Manicheus, non magis de corpore eius lancea perforato, quam de uento percusso potuissent profluere sanguis et aqua. Quod uero in eadem carne, in qua natus est, et passus etiam resurrexit, ex uerbis que supra induxi, patet, que post resurrectionem suam dixit, ostendens discipulis suis manus suas et pedes: et ex eis que dixit Thome dubitanti. Si sufficere possunt hec que dixi ad comprobandum uobis ueritatem humane nature, que in Christo Iesu, sufficiant; sin autem, maneat infelix Catharus cum suo Mane in mendaciis suis: Et qui in sordibus est, sordescat adhuc , et pereffluat in perditionem loquentium mendacium.



SERMO XIII. Contra heresim decimam de humanis animabus.


I. De heresi quam supra inter ceteras decimo loco ordinaui, nescio an sit generalis hominibus secte huius, quia in plerisque rebus dissident a se ipsis, ita ut quod a quibusdam eorum asseritur, ab aliis negetur. De ea heresi loquor, qua dicunt nichil aliud esse animas humanas, nisi illos apostatas spiritus, qui in principio mundi ceciderunt a regno Dei; et hos posse in corporibus humanis promereri salutem: non autem nisi inter eos qui sunt de secta eorum. Hoc autem non legitur inter errores Manichei, sed alia non minor de animabus ibi inuenitur, idcirco dubium mihi est, ut dixi, utrum hi homines hunc errorem generaliter teneant, annon. Quod siue ita sit,  siue non, quamuis ad magnam clementiam pertineat hic sermo, et iuste non ab aliis argumentis compesci deberet, nisi uirga et baculo; rationabilia tamen responsa dare nos decet etiam insanis. Est autem hic error ita abominabilis, et humane rationi contrarius, ut non sit mihi grandis metus de simpliciori populo quod facile in eum posset induci: propterea non multum laboris in hac parte assumere propono, sed breuem contradictionem aduersus insensatos adduco.

II. Ex antiquo hoc in communi fide est, et sacra cripta attestantur, quod ad hoc creauit Deus humanum genus, ut ex eo restauraret celesti curie numerum angelorum, qui ex ea ceciderunt in exordio mundi. Postquam autem per inuidiam diaboli etiam  humanum genus lapsum est in peccatum, et de paradiso expulsum est in primis parentibus; Filius Dei in his nouissimis temporibus factus est homo, ut humanum genus a peccatis suis, et a potestate diaboli liberaret, quatenus adhuc in eo perficeret quod proposuerat, uidelicet ut ex eo celestem curiam restauraret, et impleret numerum angelorum suorum, qui fuerat imminutus per ruinam illorum, qui proiecti fuerant de celo propter superbiam suam. Creditis hoc uos qui ex paradiso estis? Si non creditis, ecce inducam uobis uerba apostoli Pauli, ex quibus intelligere potestis ita esse ut dixi. Hic in epistola quam scripsit ad Ephesios de Deo Patre dicit quodam loco sic: Gratificauit nos in dilecto Filio suo, in quo habemus redemptionem per sanguinem eius,  et remissionem peccatorum, secundum diuitias gratie sue, que superabundauit in nobis, in omni sapientia et prudentia, ut notum nobis faceret sacramentum uoluntatis sue secundum bonum placitum eius, quod proposuit in eo, in dispensatione plenitudinis temporum instaurare omnia in Christo, que in celis, et que in terris sunt in ipso . Hoc ergo animaduertite in hoc sermone, quod dicit proposuisse Deum Patrem instaurare in Christo omnia que in celis et que in terris sunt. Omnia que in terris sunt in ipso, id est in predestinatione et electione ipsius, id est omnes electos homines, proposuit Deus instaurare in Christo, id est per Christum. Item omnia que in celis sunt, id est totum numerum angelorum, qui fuerat imminutus per ruinam lapsorum spirituum, proposuit  instaurare per Christum, ita ut redimeretur humanum genus per ipsum, et loco angelorum collocaretur electorum hominum numerus, atque celestis curia ita ad integritatem plenitudinis sue rediret, in quo primo condita fuerat. Nam si ille numerus ministrorum Dei, quem in principio ad laudem nominis sui creauit, per Christum redintegratus non fuerit, non omnia in celis per Christum instaurantur; si uero per ipsum impletus fuerit ille numerus, ita ut tot homines saluentur, quod angeli ceciderunt, aut plures, sicut asserunt quidam; et si nichil aliud  sunt anime, quam illi spiritus qui ceciderunt, necessario concedendum est, quod et omnes angeli qui ceciderunt, et omnes homines saluandi sint. Qui erunt ergo angeli quibus Dominus in nouissimo dicturus est, et qui erunt homines quibus dicturus est: Ite, maledicti, in ignem eternum, qui preparatus est diabolo et angelis eius?  Nunquid non cognoscitis hic quoque uos esse mendaces?

III. Intelligite nunc insipientes insipientiam uestram, et stulti aliquando sapite , et agnoscite quod non descendit Filius Dei de celo, ut redimeret a morte eterna demones, sed homines qui non sunt demones, sed quibus est colluctatio contra spiritualia nequitie in celestibus, id est aduersus malignos spiritus, qui non regunt, ut dicitis  corpora nostra, sed potius destrucre nos et in corpore, et in anima incessabiliter student. Non uenit saluare malignos spiritus, sed torquere eos, sicut ipsi confessi sunt quando ex obsessis hominum corporibus clamabant ad eum, dicentes: Quid nobis et tibi, Fili Dei? uenisti ante tempus torquere nos .

Iu. Hactenus me de his disputasse sufficiat: et si quid minus sufficienter dixi, addat ad hec prudens defensor ueritatis quecunque ei competentia uidentur, ad munimentum Catholice fidei, ut arceantur a uinea Domini uulpecule pessime, que demoliuntur eam. Si quid etiam simpliciter et quodammodo grosse uidebor dixisse, non ex hoc me despiciet lector, quia  ea consideratione feci, ut ubique esset sermo interpretabilis simplici populo, cuius edificationi precipue intendi ista scribendo ad laudem et honorem Iesu Christi Dei et Domini nostri, cui est gloria et potestas in celo et in terra permanens in secula seculorum. Amen.

Quicunque ad munimentum Catholice fidei hunc librum transcripserit, et scriptum diligenter correxerit, scribat nomen eius Deus in libro uite. Rogo scriptorem ut hec quoque uerba ascribat textui suo, et excerptum quod sequitur, non negligat in fine libri sui apponere.





EXCERPTUM DE MANICHAEIS EX S. AUGUSTINO.

 I. Manes, qui et Manicheus a discipulis suis uocatus est, ut uitaretur nomen insanie, natione Persa, ueniens in partes Grecie, Spiritum Paracletum se esse affirmauit, quem Dominus iehsu apostolis se missurum promiserat. Hic ex discipulis suis duodecim elegit, eosque apostolos nominauit, ad imitationem Domini Iesu. Quem numerum Manichei adhuc hodie custodiunt. Nam ex electis suis habent duodecim, quos appellant magistros et  tertium decimum principem ipsorum; episcopos autem septuaginta duos, qui ordinantur a magistris: et presbyteros qui ordinantur ab episcopis: habent diaconos suos, et hi omnes electi uocantur inter eos. Ceteri uero qui nondum ad hos gradus ascenderunt, auditores tantum. Mittuntur autem ex omnibus qui uidentur idonei ad eorum errorem, uel ubi est, sustentandum et augendum, uel ubi non est, seminandum.

 II. Est autem dogma quod a suo heresiarcha acceperunt, huiusmodi: Creatorem omnium rerum Deum esse negant, sed duo rerum principia esse affirmant, unum bonum, et alterum malum: et hec sibi ceterna esse et contraria; et bonum quidem principium esse affirmant; malum uero quemdam immanem principem tenebrarum, a quo omne corpus originem ducere censent. Animas autem hominum et uitalem spiritum quorumlibet animantium, et uirtutem que uiuificat arbores, et herbas, et semina, a Deo originem habere dicunt, imo et partem Dei unumquodque talium esse uolunt. Nam diuinam substantiam omnibus generibus corporum admistam esse credunt. Hanc autem commistionem hac ratione factam esse asserunt.

 III. Fuerunt, ut ait Manicheus, ab exordio due substantie a se diuise: duo scilicet regna diuersa et contraria atque ceterna, uidelicet regnum lucis et regnum tenebrarum. Et regnum quidem lucis Deus Pater obtinebat. Hoc quoque substantiam bonam Manicheus appellauit, siue naturam bonam et incommutabilem, et omnino inuiolabilem: et hoc non aliud quam Deum esse confessus est. Erat autem, ut ait, iuxta unum latus illius illustris ac sancte terre, tenebrarum immensa magnitudo, hancque substantiam malam appellauit, siue fumum malum, siue malam naturam. Distinxit autem eam in quinque elementa, fumum, tenebras, ignem, aquam, uentum: et hec quinque, malas naturas appellauit. In singulis autem monstra pestifera ac pessima nata  fuisse dicebat; in fumo bipedia, unde et ex habitatoribus fumi homines originem habere dixit; in tenebris, serpentia; in igne, quadrupedia; in aquis, natatilia; in uento, uolatilia. Unumquodque autem genus in suo elemento manere dixit, omniaque hec gentem tenebrarum appellauit.

Iu. In hac ergo terra morabatur, inquit, immanis quidam princeps, habens circa se innumerabiles principes, eratque ipse omnium horum dux et origo. Ponit autem sedem eius in elemento fumi. Quoniam ergo terra ista cum suis habitatoribus ualde erat pestifera, ac regno Dei contraria, ne forte ipsa regno Dei aliquod inferret nocumentum, placuit Deo expugnare eam, eiusque malitiam aliquo temperamento  refrenare. Misit itaque de regno suo alia quinque elementa, que de sua ipsius substantia fabricauerat, et hec quinque illis malis immiscuit, singula singulis, fumo erea, tenebris lucem, igni malo ignem bonum, aque male aquam bonam, uento malo uentum bonum.

u. Facta ergo hac commistione bone nature cum mala, orta sunt ex illis quinque generibus animantium, que supra distincta sunt, omnia hec genera animantium que uidemus in terris, ita ut ex singulis singula prouenirent: atque ex illo tempore omnia animalia partem bone nature et partem male habere dicunt, eo quod post commistionem boni et mali nata sunt. Hac ergo ratione Adam et Euam ex principibus fumi natos asserunt,  quorum pater nomine Saclas, ut dicunt, omnium sociorum suorum fetus deuorauit. Et quia magna pars diuine substantie admista erat fetibus illis, ideo maximam partem bone nature dicunt eum habuisse, et exiguam male. Qui cum sancte uiueret propter exuberantem copiam boni, commotam tamen fuisse in eo aduersam partem mali, ut ad concubitum declinaret, atque ita eum lapsum esse, peccasse, sed uixisse postea sanctiorem. Dicunt autem quasdam celestes uirtutes ad hoc a Deo ordinatas, ut per totum mundum euntes, bonam illam naturam paulatim purgarent a mala cui immista est, et purgatam duabus nauibus imponant, et ad regna sua transmittant. Naues autem illas dicunt fabricatas esse ex pura Dei substantia, et he sunt,  ut dicunt, sol et luna. Et lunam quidem dicunt factam ex aqua bona, solem uero ex igne bono. Ideoque orationes faciunt ad solem per diem, quacunque circuit; ad lunam uero per noctem, si apparet; si non apparet, ad aquilonem, quia sol cum occiderit ad orientem reuertitur.

uI. Ad imitationem itaque celestium spirituum etiam electi eorum dicunt se purgare bonam illam naturam a mala, dum comedunt uel bibunt. Quod enim bone nature immistum est cibis et potibus in uentre eorum, ut aiunt, liberatur, et ipsi illud cum ordinationibus transmittunt ad celestia. Quod autem male nature ibi est, ad secessum uadit. Hoc autem faciunt in omnibus frugibus, et fructibus et seminibus. Dicunt enim partem illius bone  nature etiam terre admistam esse: unde cum exhalet ac sursum ad sedes proprias redire conatur, in herbas et arbores per radices earum incurrit, sicque in his eam detineri contingit, et impediri ne ascendat. Hec ergo est causa quare agriculturam non exercent, quoniam quasi homicidium reputant herbas aut arbores eradicare aut truncare. Sed et folia aut fructus decerpere nefas habent. His enim inesse sanctas quasdam animas, intellectum habentes perhibent, easque uehementer dolere cum ista leduntur, et expelli cum amputantur. Animas auditorum suorum in electos transire aut in arbores opinantur: ideoque omnes arbores ita uenerantur, ut et spinas de agris euellere non audeant. Permittunt  autem auditoribus suis hec facere, ut per eos uictum habere possint: fenerari uero multo licentius putant, quam agros colere.

uII. Adeo autem, ut dictum est, diligentius uolunt purgare illam bonam naturam in omnibus seminibus per comestionem, ut et sperma humanum farine panis sui admistum gustare non abhorreant; sed hoc uehementer occultant: detecta est tamen hec illorum turpitudo apud Carthaginem, cogente Urso tribuno per quas puellas in diuersis locis, ita ut neutra alteram hoc prodidisse sciret. Quarum altera nomine Margareta, cum esset annorum nondum duodecim, propter hoc quasi celeste mysterium corruptam se esse confessa est; altera uero nomine Eusebia Manichea, quasi sanctimonialis,  primo negans, tandem uix compulsa est id ipsum de se fateri, et totum turpissimum illud scelus exponere. Non autem omnes hoc facere dicuntur, sed quidam eorum, qui dicuntur Cathariste, id est purgatores. Est enim secta illa diuisa in tres partes, in Catharistas, et Mattharios, et eos qui specialiter Manichei dicuntur, cum tamen omnes disciplinam Manichei obseruent. Carnes omnes immundas iudicant, nec eis uescuntur. Dicunt enim, quia cum occiditur quodlibet animal, statim pars illa diuine substantie, que inerat corpori, euolat, et quod remanet totum immundum est, quia ex concubitu uenit, et opificium est gentis tenebrarum, et coinquinat manducantem. Auditoribus suis tamen eas comedere permittunt, sed omnino prohibent,  ne animalia occidant: aiunt enim, quia principes gentis tenebrarum sua singuli in terris animalia possident, de suo genere ac stirpe uenientia, qui peremptores eorum reos tenent, nec de hoc mundo exire permittunt, quin antea penis, quibus possunt eos atterant. Nec oua saltem sumunt, quasi et ipsa cum frangantur, exspirent; sed nec alimonia lactis utuntur, quamuis de corpore uiui animalis mulgeatur.

uIII. uinum non bibunt, dicentes fel esse principum tenebrarum; bibunt tamen carenum, quod non est aliud nisi uinum coactum. Uuas comedunt, et mustum abominantur, dicentes diuinam substantiam fugari in attritione uuarum, quam multis modis a rebus fugere dicunt. Fugit enim, ut aiunt,  dum fruges et poma carpuntur: fugit cum affliguntur terendo, molendo, coquendo, manducando; fugit in omnibus motibus animalium, uel cum gestiunt, uel laborant; fugit etiam in ipsa digestione: multaque circa hec turpissime confingunt. Eleemosynam ex omnibus que ipsi comedunt, dare alicui non Manicheo mendicanti prohibent: ita ut nec aquam in summa necessitate posito uelint porrigere, ne membrum Dei, quod his rebus admistum est, in illum transeat, eiusque peccatis sordidatum impediatur a reditu: ideo sepe coarctantur ultra modum comedere, et paruulos suos nimia ingluuie interficere, ne uel aliis dentur, uel apud ipsos pereant  cibaria eorum, quorum utrumque nefas habent.

IX. Uxores electis suis prohibentur, auditoribus conceduntur: monentur tamen auditores diligentissime, ut si utuntur coniugibus, conceptum tamen generationemque arte qua possint deuitent, ne diuina substantia, que in eos per alimenta ingreditur, uinculis carneis ligetur in prole: per escas etenim et potus parentum in omnem fetum animam credunt descendere. Itaque nuptias sine dubio condemnant, quando quidem generare prohibent propter quod coniugia copulanda sunt. Dominum Iesum in terras uenisse, ad animas, non ad corpora liberanda: eumque nec de uirgine natum credunt, nec fuisse in carne uera, sed simulatam speciem carnis ludificandis humanis sensibus prebuisse: ubi non solum  mortem, uerum etiam resurrectionem mentiretur. Unde pascha nostrum uel negligenter, uel omnino non celebrant. Celebrant autem pro eo quoddam festum, quod uocant Bema, id est diem quo Manicheus eorum occisus est. Deum, qui legem dedit per Moysen et per prophetas locutus est, non uerum Deum fuisse dicunt, sed unum ex principibus tenebrarum. Promissionem Domini nostri Iesu Christi de Paracleto Spiritu sancto in suo heresiarcha Manicheo dicunt esse completam, ita uidelicet ut ipse esset Spiritus Paracletus: unde se in suis litteris Iesu Christi apostolum dicit. Baptismum in aqua nemini prodesse ad salutem dicunt. Peccatorum originem non libero arbitrio uoluntatis attribuunt, sed substantie gentis aduerse, quam hominibus  mistam esse dicunt. Duas animas in uno homine esse dicunt, bonam et malam, easque inter se habere conflictum, quando caro concupiscit aduersus spiritum, et spiritus aduersus carnem. Asserunt etiam finito isto seculo, animas quidem natura bonas, sed que non potuerunt a nature male contagione mundari, quasi in unum globum accessuras, et cum mala natura in eternum damnandas.

Finiuntur uerba Augustini collecta de libris eius, que in principio libri huius me huic operi appositurum spopondi.
[1 1Kb]




ECKBERTI ABBATIS SCHONAUGIENSIS OPUSCULUM DE LAUDE CRUCIS.




LAUS CRUCIS, uERBA ECKBERTI.



I.


Salue, crux, signum Dei uiui, uexillum dextere excelsi; salue, signum triumphale, signum salutare, signum potens et admirabile; salue, signum honorabile celestibus, amabile terrestribus, inferis horribile. Salue, crux signum benedictum, lignum pretiosum et electum, lignum fructiferum super omnia ligna siluarum, et super omnia aromata que ab origine mundi super terram germinauerunt. Beata radix, que te portauit, sed beatior, que te beauit! O crux, radix tue nobilitatis in terra uiuentium, que diuinam tibi uirtutem inseruit, et omnem lignorum dignitatem te fecit supergredi! O lignum preclarum et nobile, cuius cedunt dignitati cedrus et cypressus, laurus et platanus,  palma et oliua, uitis et ficus et malus, cinnamomum et balsamum, et myrrha et libanus, storax et galganus, gutta, casia et terebinthus, ligna Setim, ligna thyina pretiosa de ophir, et omne lignum pulchrum uisu, odore delectabile, fructu suaue et salubre. Omne lignum paradisi Dei non est assimilatum tibi, omne aurum obrizum, omnis gemma pretiosa tibi comparari non possunt.



II.

O crux sole splendidior, omnibus astris mundi serenior his qui fidei et caritatis te intuentur aspectu! O gloriosum et sanctissimum signum! Quid hoc est miraculi, quod in te accidit! Iam pridem maledictum et horribile erat nomen tuum, et  erat signum damnationis et ignominie, furibus et homicidis addictum: nunc autem signum es glorie et benedictionis. Et ecce a nouissimis hominum magno et mirabili saltu usque ad celos summos ascendisti, ita ut honorandos etiam regum uertices possideas.  uideat impius Nero et inuideat, quia ecce imperatorum diademata inter aurum et lapides pretiosos te, o crux, uelut nobilissimum decus admittunt. uideat inuida Iudea, spectet ceruicosa gentilitas et contabescat, quia ecce superborum et colla sublimium et genua coram te incuruantur. O crux, te omnes angeli Dei in excelsis honorificant, quibus hic solus est acceptabilis, qui tuo stigmate signatus aduenerit. O pretiosa moneta, sola in ciuitate Dei cognita et dilecta! Multum per omnem modum uales, quia et regnum Dei per te comparatur.



III.

Quis igitur uacuauit ignominiam tuam? quis tantis dignam te fecit honoribus? Nimirum ille homo, qui dicitur iehsu, huius quoque miraculi auctor  est: qui solus facit mirabiles res, ipse utique, ipse fecit hanc rem, et non alius: iehsu Christus Filius Dei uiui, dominator celi et terre, quem terra peccatrix a se repulit, in te ascendit, et excepisti eum et sustinuisti pretiosum pondus corporis eius. Tunc sanctificata es nude carnis eius attactu, et sanctissimi cruoris eius aspergine. Claui enim, qui innocentes manus eius ac uenerabiles pedes tibi confixerunt, pretiosum illum liquorem propulerunt in te: lancea quoque militis, que illud uirgineum latus aperuit, sacri sanguinis et aque mystice riuo te aspersit. Ecce quali oleo unxit te Deus, consecrator tuus, uerus et summus pontifex iehsu: unxit te, inquam, pre participibus tuis, pre omnibus lignis  siluarum, ut esses sanctum altare holocausti ueri et gratissimi Domino. uere sanctum altare tu es, quia in te primum oblata est pro mundi salute hostia uera, hostia sancta, hostia immaculata et pacifica, que sola reconciliare potuit terrena celestibus.  Altare thymiamatis pretiosi tu es, cuius odor suauissimus usque ad interiora celorum penetrauit, cor Dei excelsi oblectauit, et inclinatus est dulcore eius usque ad terram, et placatus factus est super malitia habitantium in ea.



Iu.

Multum per omnia in contrarium uersa est ignominia tua, o crux! Instrumentum perditionis fueras, et salutis instrumentum facta es. uitam perimere debueras et mortem peremisti. Contra auctorem uite princeps mundi bellaturus, per te armatus processit, sed in caput eius te retorsit manufortis noster Christus iehsu, concidit ceruicem peccatoris, et diuisit inter ipsum et humani generis massam, cuius se caput esse gloriatus est, et facta  est ruina eius magna, et ablatum est opprobrium de Isrel.



u.

Te ergo, o magne exsultationis et salutis instrumentum, crux benedicta, crux electa, crux iucunda et amabilis ualde, omnis Ecclesia sanctorum sanctificata per te in nomine Christi, qui propriis humeris te portare dignatus est et a te portari, merito te honorificat et magnificis te exaltat preconiis. Si enim thronos regum siue sceptra aut coronas pro eorum reuerentia, qui sunt terra et cinis, honorari decet a subditis: quanto magis te sceptrum eterni Regis, ad gloriam Christi, qui per te orbem terrarum sibi subiecit, ab omni populo acquisitionis  honorari dignum est et adorari? Adorari te, inquam, dignum est, non quidem ut Deum, sed ut uirtutis admirabile signum. Si adoranda sunt uestigia pedum Regis et Domini nostri, cur non digne adoranda es, o crux, que impressa habes uestigia non tantum pedum, sed et manuum et totius sacri corporis eius? uere digne coram tuo sacro signaculo manus supplices eleuamus, ceruicem  deponimus, genua incuruamus et ad terram toti prosternimur in honorem eius qui expansis in te cruentis manibus omnia ad se traxit, qui inclinato capite in te emisit spiritum, cuius emortua genua in te flebili modo complicata sunt, cuius sacrum corpusculum totum expansum fuit super te.



uI.

O crux, gloria Christiane frontis, o T propitiationis, signatum super nos manu Dei! O Christiane militie uexillum inexpugnabile! Faciat te Christus mihi et omni homini credenti esse fidam protectionem aduersus omne periculum anime et corporis. Esto mihi per gratiam Domini scutum inexpugnabile  aduersus ignea tela inimici, aduersus omnes astutias eius, et omnem demonum fortitudinem pro me potenter expugna. Tu omnes corporis mei tuere fenestras, ne ascendat mors per eas in animam meam et omne, quod mortiferum mihi est, tua uirtus exstinguat.



uII.

In quacunque hora, quocunque in opere te manus mea in nomine Domini mei Christi leuauerit, effectum tibi uelocem prestet ipse, qui te sanctificauit, Dominus iehsu. Esto peccatrici anime mee, o crux, fortis protectio in die, quo exuenda est a carne hac mortali, aduersus horrendos incursus pessimorum spirituum. Esto illi suaue umbraculum contra estuans incendium flamme gehennalis, ut  illesa libero gressu pertransire ualeat ad uidendum Dominum Deum suum in celestibus, per eum, qui crucifixus est in te, Iesum Christum Dominum nostrum, qui cum Deo Patre et Spiritu sancto uiuit et regnat Deus in secula seculorum. Amen.





EIUSDEM ECKBERTI SOLILOQUIUM SEU MEDITATIONES.




I.


uerbum mihi est ad te, o Rex seculorum Iesu Christe: ausu caritatis alloqui te presumo factura manus tue concupiscens decorem tuum, et adire gestiens desiderio cordis mei. Usquequo sustinebo absentiam tuam, exspectationem faciei quanto tempore feram? Usquequo ingemiscam [2 1Kb] , et stillabit post me oculus meus? Amabilis Domine ubi habitas,  ubi est diuersorium tuum, in quo lecto recumbis inter carissimos tuos, et satias eos manifestatione glorie tue? O quam felix, quam illustris, quam sanctus, quanta appetendus est concupiscentia locus ille Deifice uoluptatis, locus perennium deliciarum? Non accessit oculus meus, nec appropinquauit cor meum usque ad multitudinem dulcedinis tue, quam intrinsecus abscondisti filiis tuis: solo eius odore  foris [3 1Kb] utcunque sustentor. Spiramentum suauitatis eius [4 1Kb] de longinquo uenit ad me, et est mihi super odorem balsami et fragrantiam thuris et myrrhe, cunctique generis [5 1Kb] suauium odoramentorum et concupiscentias mundas parit in me, quarum est degustatio dulcis, uix tamen potabilis. Quid enim mihi est in celo? quis est thesaurus meus in illa celica cella? que est hereditas mea in terra uiuentium? Nonne Christus, Dominus meus, unica salus mea, totum bonum meum, plenum gaudium meum? Et quomodo continere potero cor meum, Domine, ut non amet te? Si non amauero te, quid amabo? Si transtulero amorem meum a te, ubi illum digne collocabo? Desiderabilis Domine, ubi extra te requiescent desideria mea? Si usquam  extra te pedem extenderit amor meus, pollutus erit: si a te [6 1Kb] declinauerint desideria mea, uana erunt. Nonne tu amabilis et desiderabilis es super omnia que amari possunt et desiderari?



II.

Abs te enim habet omnis creatura, quidquid habet decoris et pretii: et quid mirum, si omnia solus [7 1Kb] excellis? Tu inter astra solem excellenti claritate uestisti et clarior sole tu es. Imo quid est sol, quid est omnis creatura, quid ipsa lux nisi tenebre [8 1Kb] ad tui comparationem? Ornasti celum sideribus, Empyreum angelis, era uolucribus, piscibus aquas, terram liliis [9 1Kb] , floribus et uirgultis. Sed non est species neque decor omnibus his in tui  comparatione. O fons uniuerse pulchritudinis Iesu! melli dulcedinem suam prestitisti, et dulcior melle tu es; oleo suauitatem suam dedisti, et tu suauior oleo es; aromatibus cunctis odores suos inspirasti, et est, o Iesu! odor tuus super omnia aromata suauior et gratior.



III.

Aurum inter metalla pretio pulchrum et in singulari excellentia a te conditum est: et hoc quid est comparatum impretiabili, Domine, et immense claritati tue, in quam desiderant angeli prospicere? Opus manuum tuarum est omnis lapis pretiosus et ad uidendum desiderabilis, sardius et topazius, iaspis et chrysolithus, onyx et berillus, sapphirus et carbunculus et smaragdus: et quid  hec sunt nisi festuce ad tui comparationem? O rex decore nimis et multum amande, tue operationes sunt gemme uiue et immortales, quibus, o sapiens architecte! in exordio seculorum aulam superetheream pulchre distinxisti ad laudem et gloriam Patris. Per te millia millium ad complenda Patris ministeria alacri discursu iugiter meant, et inter celum et terram quasi apes negotiose inter [10 1Kb] aluearia et flores, disponentes omnia suauiter, populus  accinctus, nesciens labem, nesciens inobedientie moram. Per te centena decies millies millia assistunt in Sanctuario Uranici templi, intendentes uultui Maiestatis tue claro et indeflexibili [11 1Kb] uisu, ac personantes harmoniam incessabilis hymni in gloriam trine et simplicis Diuinitatis [12 1Kb] .



Iu.

Per te seraphim ardent, per te cherubim lucent, per te iudicant throni. Tu Deus noster ignis es, innocue ardens, et a tue diuinitatis immediata approximatione totus caritate ignitur, et flammea coruscatione uestitur sacer ordo seraphim: qui et sui suauis incendii odorificentiam spargit in ceteras inferius tibi militantes administratorias phalanges, quarum de plenitudine utcunque gustamus  et nos. Tu Deus noster uera lux es, et suscipiunt montes a te lucem populo tuo: tu thesauros sapientie et scientie, in te reconditos, ad intuentes te e uicino oculos cherubim per te ipsum large infundis, ac per eos deriuari facis ad illuminandas subordinatas istis electris lampades mirabilis tabernaculi tui, que ante faciem tuam, Domine, inexstinguibiliter lucent. Tu Rex regum et Iudex iudicum magne et metuende excelsos et eleuatos insides thronos, solum super se habentes celsitudinem tuam, sedes uiuas, suaues, pacatissimas, summe tranquillitatis uniformitate compactas, per te discernentes ueritatis occulta, per te iudicantes iudicium equitatis.



u.


O dominator Domine, te dominantium sublimitas sancta adorat singulari libertate animum in diuina extendens, atque inter prenobiles aule tue heroas, per te primatum agens alti dominii sine altitudine fastus. Nobile decus principium, per te celsus ordo principatuum non inuidiosa precellentia principatur super militiam celi, cui ad explenda diuina ministeria iuxta preconceptam intrinsecus cordis tui dispensationem, dulcis magisterii prebet ducatum. Tua est potentia potestatum, Domine, prementium flammeo zelo colla Tartareorum principum et te in illis metuunt, ne quantum [13 1Kb] uolunt, ualeant perficere mali in perniciem nostram.



uI.

 Tua est, o uirtus Patris, omnis mirificentia beatarum uirtutum, quarum agitur ministerio, ut miretur omne seculum et obstupescens in mirabilibus tuis exclamet et dicat: Omnia quecunque uoluit, Dominus fecit in celo et in terra, in mari et in omnibus abyssis . Tua est, o Iesu, magnificentia archangelorum, in quibus multe dignationis opus operatur benignitas tua, dum tam gloriosos palatii tui satrapas destinare non spernis in huius  mundi extrema ad suffragandum paruitati nostre, qui comparati sumus luto et assimilamur fauille et cineri. Per hos quippe tuo nutu summa salutis nostre ministrantur negotia, summa superni consilii ad nos deferuntur arcana; per hos sanitates mortalium procurantur, per hos consistunt regna et imperia mundi. Inter quos precipuum nouimus tuum Michelem, nobilem signiferum celi, qui stat pro acie Dei uiuentis, extendens rhompheam propugnationis, ac uoce terrifica tonans: quis ut Deus, super eos, qui ex aduerso sunt.



uII.

Sed et illa felicium angelorum amabilis innocentia nonne pretiosum opus digitorum tuorum est, o Dei Sapientia? Unde adornasti eos quasi incorruptibili  uestitura in die qua condidisti eos in opus sacri ministerii tui. Hi sunt uiua sidera superioris celi, lilia interioris paradisi, rose plantate super aquas Sile, que fluunt cum silentio, in mentium [14 1Kb] immobiliter fixi. O flumen pacis! o deliciarum ager! O sapientia sola, gyrum celi circumiens! Ex te lucent, candent et rutilant in [15 1Kb] sapientia multa, in castitate uirginea, in caritatis ardoribus sempiternis [16 1Kb] . Hec est florida iuuentus tua, Domine, tibi fideliter in nostra infirmitate deseruiens, dum in his tenebris mundi gressus nostros pedagoga [17 1Kb] manuductione dirigit, dum hostiles incursus a nobis propellit, dum uoluntatis tue secreta denuntiat, dum ad bona queque mentes dissolutas roborat, dum  nostrarum orationum thymiamata ad aram auream transfert, et faciem pii Patris pro nobis semper exorat.



uIII.

Ita, Pater, etiam de nobis adhuc longe agentibus aliqua tibi est cura; et si quid pretii habet hec drachma decima, olim a sinu tuo elapsa et nunc tandem in laboribus requisita, hoc tui, bone Iesu, pii muneris est. Si quid dulcisone uocis habet hec decima chorda Dominice laudationis, hoc tuus in ea suauis contactus operatur, dum in Psalterio decachordo psallis gloriam Patris. Psalle, ut psallis, Domine, modulare dulce melos Patri uelocibus articulis multiformium gratiarum. Tange nouem illas purissimas chordas in celo, que triste nil unquam sonuerunt.  Tange et decimam istam grauem, cuius superior quidem portio iam pertracta ad te letitiam sonat, inferior uero adhuc terre constricta mestos nouit reddere sonos.



IX.

Cuncta uirtutis tue opera, o Dei Unigenite, dum attenta mente considero, stupens expauesco, quia multum per omnem modum in eis gloriosus appares. Magna enim et pulchra et bona sunt ualde, sed ad tui comparationem quasi nichilum et inane reputata sunt. Celi et terra et omnis ornatus eorum te auctore et gubernatore subsistunt, et te potentem ac  metuendum, sapientem et pulchrum, bonum et amabilem omnia predicant et quantum lux tenebras, tantum cuncta tu solus precellis. Et tu in celo seruatus es mihi Dominus meus, et merces serui tui, ipse dator et donum salutis, quam a te exspectat anima mea. Et quid a te uolui super terram nisi te solum? Quid melius et amabilius te estimaui, ut abstraherem cor meum a te ad concupiscendum quidquam in mundo absque te? ue mihi misero! Cur amaui, quare concupiui in omni uita mea quidquam preter Christum Iesum Dominum meum? Cur distuli, cur intermisi ullo tempore te, Iesu, uersari in corde meo, et tota mente amplecti, et delectari in tua dulcedine omnia interiora Spiritus mei? Ubi eram [18 1Kb] , quando tecum  mente non eram? Quo defluxerunt, quando non te solum audierunt desideria mea?



X.

Deus uite mee, quam uane consumpta sunt, quam infructuose elapsa sunt a me tempora mea, que dedisti mihi, ut facerem uoluntates tuas in eis, et non feci! Quanti anni, quot dies et hore perierunt apud me, in quibus sine fructu uixi coram te! Et quomodo subsistam? quomodo leuare potero oculos meos ad faciem tuam in magno illo examine tuo, quando rememorari iusseris omnia tempora mea, et fructum requisieris singulorum? Patientissime Pater! non fiat hoc, sed abeant in obliuionem coram te, que uane perdidi, tempora mea, heu multa  nimis! et si qua, te iuuante, utiliter seruaui, quorum, o Domine, breuis est numerus, in memoria eterna lac permanere. Fac, amande Pater, saltem hoc residuum temporis mei fructuosum et sanctificatum in gratia tua, ut in diebus eternitatis locum inueniat et computabile sit perenniter ante te.



XI.

Iam nunc ex hoc omnia desideria mea incalescite, et effluite in Iesum, Dominum meum: currite. Satis hactenus tardastis; properate, quo pergitis; querite quem queritis. Iesum queritis Nazarenum crucifixum? Ascendit in celum, non est hic; non est, ubi erat; non est, ubi non habebat locum, in quo nobile caput suum reclinaret. Non est, ubi ambulauit in medio tribulationis multum repletus  despectione. Non est, ubi stetit iudicandus ante faciem Pilati. Non est, ubi stetit spretus et illusus coram Herode. Non est, ubi processit consputus, cesus, et uulneratus et cruore perfusus. Non est, ubi in medio pependit sceleratorum. Non est, ubi iacuit lapide clausus et gentium militia custoditus. Ubi uero est amantissimus Domini? Habitat confidenter, et flagellum non appropinquabit tabernaculo eius: super altitudinem celorum, super omnem excellentiam angelorum propria uirtute ascendit, super solium singularis glorie sedet in dextera Patris, cui est ceternus et cessentialis, diuino  amictus lumine, coronatus gloria et honore, ut decet Unigenitum Dei serenus [19 1Kb] in letitia, plenus omnipotentatu, dominans in celo et in terra.



XII.

Ibi adorant eum omnes angeli Dei, et uniuersa multitudo ciuium celestis Sion. In ipso unanimiter letantur omnium corda, in eius desiderabili facie pascuntur omnium oculi beatorum. In ipsum undique confluunt desideria singulorum, ipsi iubilat, ipsi applaudit, ipsum magnificat tota Uranica curia, ciuitas gloriosa per omnem modum in splendoribus glorie eius. Exsulta et lauda habitatio Sion, quia magnus in medio tui Sanctus Isrel. Exsultate in Iesu nobili filio uestro, uos illustres patriarche, quia impleta est in eo omnis exspectatio uestra. Et  ecce sublimis est ualde, et benedicuntur in ipso, uestro uidelicet semine omnes gentes, sicut olim uobis pollicitus est sermo diuinus. Gaudete in Propheta magno uos prophete, uiri ueraces, quia mirifice et gloriose adimpleta uidetis omnia, que de ipso annuntiastis in Spiritu sancto, et fideles inuenti estis per ipsum in cunctis sermonibus uestris. Gaudete in Iesu, Domino et Magistro uestro uos inclyti proceres celi, beati apostoli. Gaudete in ipso et cum ipso familiari letitia. Ecce enim, quem uidistis in medio uestrum esurientem, sitientem, fatigatum, et his similia carnis infirma tolerantem; quem uidistis exprobrari [20 1Kb] ab hominibus et cum sceleratis deputari, quomodo uicit, quomodo regnat, quomodo omnia sub pedibus eius sunt, quam  gloriosus in suo diuino lumine fulget, et sui gaudii sueque ineffabilis glorie nunc uos socios habet, qui olim permansistis cum ipso in tentationibus suis et uexationum eius consortes fuistis? Adorate nunc dulcia genua illa, que se incuruauerunt ante uos usque ad terram sedentibus uobis ad sacratissimam cenam. Adorate nunc illas sacratissimas manus, quibus puluerem pedum uestrorum Rex regum lauare et extergere dignatus est.



XIII.

Gaudete in Iesu, principe militie uestre uos martyres uictoriosi, quia ecce ipsum, pro quo tradidistis in mortem animas uestras, ipsum, inquam, possidetis Iesum Dei Filium, premium certaminis  uestri. Gaudete in Iesu, doctore [21 1Kb] ueritatis, o confessores uenerandi, quia quem olim doctrinis sacris et operibus iustis confessi estis coram hominibus, nunc confitetur uos coram Patre suo et sanctis angelis eius. Gaudete in Iesu uirgine et uirginum sanctificatore uos paradisicole uirgines, uos angelorum simillime, quia ecce quem amastis, quem optastis, quem ardentibus desideriis expetistis, pro cuius amore terrenos sponsos et omnem ornatum [22 1Kb] seculi contempsistis, summi Regis Filium nunc uidetis, nunc tenetis, nunc in castis eius amplexibus  requiescitis, et diuelli a uobis nulla insidiatoris fraudulentia potest.



XIu.

Cui autem inter celicolas sit uberrimum gaudium nisi tibi, o Maria uirgo perpetua, uirgo uirginum, uirgo singularis, Rosa celice amenitatis, prelucidum Agalma inter primeuas lucernas diuini luminis susceptiuas. In tuo igitur Iesu sola pre omnibus gaude gaudio magno ualde, quia quem ut hominem peperisti et propriis uberibus enutristi, ipsum cum angelis et uniuersis ciuibus celi adoras ut Deum uiuum [23 1Kb] et uerum. Gaude, felix Maria, quia quem uidisti in ligno pendentem, uides in celo regnantem cum gloria magna: uides omnem altitudinem celestium, terrestrium et infernorum maiestati  eius inclinatam, et omne robur inimicorum eius attritum.



Xu.

Gaudia gaudiorum sint tibi omnis plenitudo sanctorum, o beata Ierusalem mater nostra, que sursum es: festiuitatem age letabundam et indeficientem in uisione pacifici tui Iesu Christi, tue libertatis auctoris.



XuI.

Et nunc tu sursum eleuare, o anima mea, qualicunque potes conatu, et sacris te iunge millibus letantium Domino Iesu. Illuc fidei et spei uehiculo perge, ibi per caritatis ardorem iugiter conuersare, ubi Christus est in dextera Dei sedens. Intende mentis oculum in luminibus eius. Lustra et deosculare  deuotione gratulabunda singula loca [24 1Kb] plagarum eius felicium, de quibus egressi sunt pretiosi illi liquores sanguinis sacri, quo te appretiauit Unigenitus Dei et sanctificauit in uitam eternam. O Iesu, qui te non amat, anathema sit; qui te non amai, amaritudinibus repleatur. Castus est amor tuus, Domine, et nichil impuritatis admittit; sobrius est sapor amoris tui et nullo alienat mentem a recto; suauis est amor tuus et nichil habet amari [25 1Kb] . Nam et que amara sunt mundi, indulcat [26 1Kb] , et dulcia eius reddit amara. Inter angustias non coarctatur, inter pressuras non opprimitur, non perit sub inopia, non merore contrahitur, in laboribus manet equanimus, inter minas securus, in persecutione  securissimus, inter blandimenta incorruptus, inter tormenta perseuerat inuictus, in morte semper est uiuus.



XuII.

Sicut in thesauro abscondito cupidus gaudet et sicut in amore filii unici delectatur mater, ita gaudium est et delectatio grata in caritate tua, Iesu, anime amplecti te. O Iesu, amanti te dulcedo mellis, suauitas lactis, uini inebrians sapor: cuncteque delicie non sic oblectant fauces degustantium se, ut tuus amor mentium gustantium te. O Iesu uiue panis,  concupiscibilis botre, suaue uinum, mitis agne, fortis leo, formosa panthera, simplex columba, uelox aquila, stella matutina, sol eterne, angele pacis, fontale lumen sempiternorum luminum, te amet, te querat, in te delectetur teque admiretur omnis sensus bonus et tue conueniens laudi. Deus cordis mei et pars mea, Christe Iesu! Deficiat per te cor meum a spiritu suo et caro mea a concupiscentiis suis et uiuas tu in me; et concaleat in spiritu meo carbo ignitus amoris tui et excrescat in ignem perfectum. Foueat et enutriat illum in me gratia tua, ut ardeat iugiter in ara cordis mei: ferueat in medullis meis, flagret in absconditis anime mee, ut in die consummationis [27 1Kb] mee consummatus inueniatur ante te. In die, qua exui me iubebis tunica ista  mortali, quam nunc circumfero, custodiat me uisitatio  tua, circumdet me dilectio [28 1Kb] tua, et fiat anime mee quasi uestimentum decoris tui, ut non nuda, sed uestita inueniatur, ut habeant, unde abscondantur infirma eius ab oculis tuis.



XuIII.

Ignem alienum, ignem, qui aduersarios tuos consumit, dilectionis tue feruor elonget a me: animam meam [29 1Kb] ad Creatorem suum attollat et in quantum fas est, tuo diuino lumini eam immergat. Domine Iesu, omnes, qui te diligunt, repleantur benedictionibus tuis, accedentes ad te in celo scribantur et sit pax eis in uelamento alarum tuarum per euum: tibi autem Unice Dei cum eterno Patre et Spiritu sancto laus indeficiens, immobile decus et solidum regnum, permanens in secula seculorum. Amen.





EIUSDEM ECKBERTI STIMULUS AMORIS.





DE SANCTA ELISABETH uIRGINE MAGISTRA SORORUM ORDINIS S. BENEDICTI SCHONAUGIAE IN DIeCESI TREuIRENSI.






Sancte uirginis etas, uisiones, uita; huius scriptor Eckbertus atque laudatur Emicho; occasio cultus in hodierno Romano.

 1. Cattimillebocensis in Adrhenana Germania comitatus, uulgo Catzenelleboghen dicti, occiduum limitem, qui Rhenum duarum circiter leucarum interuallo respicit, perstringit Millus fluuiolus, ueterum ibidem Cattorum reliquiis nomenclature partem largitus, qui Lano ad Nassouiam illapsus nomen amittit, priusquam ab ipso et cum ipso deuoluatur in Rhenum. Ad huius fluuioli initia, a quinque et semis seculis fundata est nobilis abbatia Benedictini ordinis, a situs pulchritudine Teutonicum nomen Schonaugie adepta, de cuius origine Browerus noster in suis annalibus ad an. 1125 ita scribit: »Hoc tempore Treuirorum diecesis nouo percelebri Schonaugiensi monasterio aucta est. Id in Lurenburgensium  comitum predio, trans Rhenum, sedecim contra Bingam millibus passuum ab Hilduwino locuplete uiro inchoatum, a Roberto Lurenburgensi comite postea perfectum, atque B. Florino, cuius sacris insignitur cineribus, postea dicatum est. Hildelinus autem primus monasterio prefuit, qui ad teli iactum aliud item uirginibus eodem nomine monasterium constituit; in quo, sanctimonie et celestium instinctuum fecunda, nec non admirande pietatis laude cantata uirgo, Elisabeth de Schonaugia postea claruit.« Ipsa se scribit »humilem monacham, et magistram sororum, que in Schonaugia sunt.« Recentiores male abbatissam uocant, que sub abbate constituta uiuebat.

 2. Huius germanus frater Ecbertus, cum adhuc esset Bonensis ecclesie clericus, ad sororem, iam diuinitus uisitari et frequentibus uisionibus illustrari ceptam, euocatus anno 1152 easdem uisiones dictante ipsa scripsit libris duobus; tertium deinde, qui uiarum Dei intitulatur, similiter litteris consignauit iam monachus Schonaugie; ac deinde  ultimum scripsit de eius obitu, testis magna ex parte rerum tunc gestarum oculatus; postea uero Schonaugiensis abbas secundus, teste Trithemio, qui inter illustres eum laudat, ut uirum »non minus deuotione et religione quam scientia clarum:« in Chronico autem Hirsaugiensi dicit, successisse eum primo abbati »Hildelino, mortuo Nonis Decembris 1167.« Sub finem ultimi libri dicitur deposita uirgo, »XIu Kalendas Iulii, feria sexta, hora nona,« qui concursus Kalendarum et ferie cum designet annum Domini 1175, non uero precedentem quartum,  oportet errorem agnoscere in codice, unde edita predicta sunt, eumque corrigere ex Trithemio, qui usus accuratiori ms. mortuam ponit »anno Domini 1165, indictione XIII.«

3. Idem tamen Trithemius in Chronico Hirsaugiensi, ante prolixum elogium »Sancte  et Deo dilecte uirginis Elisabeth,« non solum corruptus est ab oscitantibus librariis, MCLXII et 1162, perperam notantibus, cum antea precesserint note MCLXu et 1165, sed etiam sui oblitus uideri posset, quando post notatam illo anno Ruperti abbatis Hirsaugiensis electionem, factam »altera die post festum ad uincula Petri, que fuit Iu Nonarum Augusti,« subiecit, uirginem obiisse »anno Ruperti abbatis primo currente.« Neque excusandum quis putet, ac si forte scripserit »anno ultimo currente:« sequitur enim mox, quod »anno prenotato, quo sancta uirgo Elisabeth de corpore migrauit, qui fuit Ruperti abbatis primus, hiems fuit  asperrima, et subsecuta est fames magna, cum pestilentia et multis malis.« uerum hic rursum librarii audacis culpam deprehendo. Cum enim Trithemius soleat annos morientibus ac succedentibus abbatibus communes inter utrosque diuidere, et a uulgaris anni initio exordiri sequentes porro annos, ac subinde transilire aliquos nulla memorabili re signandos  prioris anni notam loco non suo posuit editor; atque ita fecit, id, quod anno prenotato 1165 ascripserat de hieme et peste Trithemius, anno sequenti ascriptum uideri. Simili ratione factum puto, ut in eiusdem Trithemii Chronico Spanheimensi, ubi inter annum 1153 et 7 trium annorum numeri deficiebant, obitui S. Elisabeth  prenotetur annus 1164 loco 5.

4. Corpus defuncte, postquam apud sorores triduo toto fuerat a concurrenti certatim populo honoratum, ex more ceterarum delatum est ad ecclesiam  Fratrum predicto S. Florino sacram et positum »in loculo secus altare, Domino et omnibus sacris uirginibus dedicatum.« De cultu, an et qualem ab antiquo ibi habuerit, aut etiamnum habeat S. Elisabeth, dum ex uicinis quero, dicere interim mihi posse uideor, primos fuisse Colonienses Carthusianos, qui ipsius nomen publicis fastis Martyrologii, ab Usuardo olim editi, ascripserint ad diem predictum, secutos uel Ecbertum prefatum, uel proprias Schonaugiensis sacrarii tabulas, aut saltem loci Necrologium. Impressus fuit sic auctus Usuardus Colonie anno 1515 et recusus anno 1521 cum his ad calcem diei XuIII uerbis: »Beate memorie Elisabeth, uirginis sanctimonialis in Schonaugia, cui multa secreta a Domino reuelata sunt, circa annum 1161.« Eadem uerba, ut in nullis Usuardi quocunque loco aucti manuscriptis, sed apud solos Colonienses Carthusianos reperta, prime suarum Additionum editioni anno 1568 subiecerat Molanus,  charactere minusculo; in aliis autem duabus anni LXXIII et LXXXIII, quibus adhuc biennium superuixit, omissis »Beate memorie« titulo et anno uitioso notato, hoc solum scripsit: »Schonaugie obiit Elisabeth, uirgo sanctimonialis, cui multa secreta a Domino sunt reuelata.« Prima interim editione  tantum effectum Rome est, ut in Martyrologium, auctoritate Gregorii XIII recognitum auctumque, et anno 1584 publicatum addita sit eius memoria, cum titulo Sancte, hac formula, que hodie dum legitur: »Schonaugie S. Elisabeth uirginis, monastice uite obseruantia celebris.« Ubi hoc prudenter factum, quod omissa sit mentio reuelationum, de quibus  merito dubitabatur.

5. Amplectimur sedis apostolice iudicium de Romano Martyrologio, fidelibus proposito, tanquam  »per uiros eruditos ad fidem historie, que rerum gestarum, personarum, locorum, temporum uarietate continetur, correctum, et multis locis auctum,« sicut prefatur Gregorius: quoadusque tamen singula fuerint ad fundum  examinata, merito censuit Franciscus Maria Florentinius, in sua ad uetustissimum Occidentalis Ecclesie Martyrologium Prefatione, superfuturum semper, quod corrigatur. Sed hoc non est paucorum annorum, quibus Gregoriana correctio curata fuit, fortassis nec seculi unius alteriusue. Quidquid porro de aliis sit, hic certe prudenter processum uidetur, omissa reuelationum mentione, que apud imperitos habuisset locum approbationis expresse. Quanto autem prudentius hic processisse Romani Martyrologii recognitores censemus, tanto pluris facimus eorumdem iudicium in attribuendo, quem ante Trithemium nemo usurparat, titulo »sancte,« uelut fundatum in meritis uite, morte sanctissima  confirmatis, quia tale iudicium speciem aliquam canonizationis obtinere uidetur, nec nisi temere posse uocari in dubium: ideoque secuti ipsum in titulo sumus, sicuti etiam fecerunt monasticorum fastorum collectores omnes, Menardus, Wion, Dorganius, Bucelinus, etc.

6. Post Ecbertum prelaudatum, Schonaugiam, Trithemio teste, rexit Emicho  Ecberti supradicti quondam auditor atque discipulus, uir in diuinis Scripturis studiosus atque eruditus, secularis quoque litterature non ignarus, ingenio promptus, et clarus eloquio, non minus uita quam scientia insignis. Scripsit tam metro quam prosa multa preclara opuscula, de quibus tamen  pauca ad manus peruenerunt. Legi opusculum eius de laudibus diue uirginis Elisabeth Schonaugiensis, et quedam alia.« Utinam id etiam inuenisse nobis contigisset, uel posteris supplementum scripturis contingat. Interim contenti iis erimus,  que ipsamet uiuens dictauit, et postea de mortua scripsit Ecbertus. Ea Molanus ait »emissa per Fabrum«  »in libro, qui inscribitur: Liber trium uirorum et trium spiritualium mulierum:« qui tamen inter plurimos Stabulensis libros, a Gesnero enumeratos, non inuenitur, sed exstat apud nos, excusus Parisiis anno 1513 et dedicatur »Adelaidi deuote Christi famule, Deoque sacratarum uirginum cenobii Hildegardis Matri.« Ceterum ut editio tam antiqua nunc haud magnopere desideretur, Brigittinorum Coloniensium diligentia fecit, qui cum anno 1628 typis heredum Antonii Betzeri, recudendas curassent Reuelationes sancte sue Matris Brigitte, eodem anno iisdem typis, tacito tamen suo nomine, in lucem ediderunt, »ex antiquis  monumentis, Reuelationes sanctarum uirginum Hildegardis et Elisabethe,  in Martyrologium Romanum relatarum;« unde hic placet recudere, nostroque modo in capita diuidere, que posterioris uitam spectant  librum primum et secundum cum parte tertii et totum sextum, aliis obiter duntaxat delibatis, eo quod minus ad historiam faciant.

7. Eadem Birgittinorum diligentia, inter Elogia Ecclesie ac doctorum uirorum, Elisabethe data operique prefixa, exhibetur nobis Emichonis abbatis laudatio quedam, siue rhythmus: quem si constaret aliquando inter officia diuina usurpatum, sufliceret probando temporis immemorabilis cultui. Hunc illi profitentur acceptum ex lib bibliothece Schonaugiensis. Hunc rhythmum hic attexere iuuat; uehementer enim suspicor illud esse, quod legit Trithemius, nec aliud superesse optandum

   Salue, felix Elisabeth, odorifera rosa,
 In Dei mirabilibus uirgo satis famosa.
   Salue, uiarum Domini deuota contemplatrix,
Simulque indiuidue Trinitatis amatrix,
   Salue, Marie uirginis filia singularis,
Nam ab ea in extasi crebro uisitabaris.
   Salue, fons, plenus riuulis scientie diuine,
Guttas stillans mellifluas deifice doctrine.
   Salue, uernans arbuscula silue Schonaugiensis,
Circumdata ramusculis uisionum immensis.
   Salue, cui celi ianue aperte uidebantur
Secretaque celestia inibi monstrabantur.
   Salue, absque ruga speculum, in quod desiderabant
Celigene prospicere; nam multum te amabant.
   Salue, que clausam pyxide sacramenti uidisti
Clam uere carnis speciem corporis Iesu Christi.
   8. Eia nunc, benignissima, in celis sublimata,
Que es , sis nobis aduocata.
   Defende hoc cenobium, nosque inhabitantes:
Mei, rogo, memineris, nosceque te amantes.
    O uirgo, fac, ut iugiter religio accrescat,
In nostro monasterio, ne profectus decrescat;
   Repelle, queso, demonum cunctas illusiones,
Angelorumque nobis obtine munitiones.
Cuncta nobis contraria tu ora mitigari,
   Prospera queque tempora exopta nobis dari.
O uirgo deuotissima, uirtutibus decora,
   Apud Deum altissimum, rogamus, elabora;
Ut nos ad se recipiat, cum hinc egrediemur;
   Prestetque nobis premium, quo eterne letemur.
Deo Patri sit gloria, eiusque sacro Nato,
   Aequalisque Spiritui gloria sit beato. Amen.

9. O sponsa Christi nobilis, o Mater uenerabilis, intercede pro nobis ad Dominum, Regem angelorum, quem semper puro corde dilexisti, in cuius amplexibus sine fine permanes; ut remittat nobis omnia quecunque in ipsum peccauimus, tribuens nobis feruorem amoris sui sanctissimi, et post exsilium breuissime uite mansionem celestis habitaculi. Amen.

 Subueni nobis, Elisabeth, uirgo sanctissima, eterni Regis sponsa nobilissima, in cuius aula splendescis sicut stella fulgentissima. Esto miseris refugium in omnibus necessitatibus et tribulationibus. Amen.

Preter hec, nullum est inuenire Schonaugie cultus antiqui uestigium; sed postquam in Romanum, ut supra dixi, Martyrologium nomen Elisabethe admissum est, cepit habere festum sub ritu duplici, una cum officio et missa de Communi uirginum: plane sicut accidit S. Popponi, abbati Stabulensi, postquam occasione uite, inter sanctorum  uitas excuse a Surio, simili honore dignus Baronio uisus fuit, ut dictum ad XXu Ianuarii.

10. Qui ex nostra ad S. Goaris residentia, nutu serenissimi principis Ernesti Landgrauii Hassie nuper pie defuncti, et sui superioris P. Nicolai Grass, illuc excurrit mense Octobri 1690. P. Ioannes Helm. inde nobis refert »Superesse uirorum monasterium destructo per Suecos eo quod femine incolebant; istic autem a dextro ecclesie latere sacellum esse, S. Elisabethe nunc dictum, cum duobus altaribus; in cuius sacelli parietem immissum ex parte est uetus sepulcrum, quod olim confractum ab hereticis, uncinis ferreis commissum iterum est, habeturque in honore eque ac altarium unum, ab illa nuncupatum. In ipso sepulcro ossa nulla relicta, solum effugerunt scrutantium sacrilegas manus paucula una cum capite, que serico inuolute exponuntur ad uenerationem.« Similiter nullum superest ueteris epitaphii uestigium, sed ipsum quidam nobis  misit, sicut inuenerat scriptum post uitam hoc tenore.


uirgo prophetarum similis, que summa polorum
Mente, Deo , perspexerat, hic locat ossa,
Elisabeth uiue, gaudens in lumine uite,
Quam pregustati speciali munere Christi.

Insuper habetur Schonaugie libellus precum B. Elisabeth dictus, in pergameno antiquo, in cuius primo folio sic legitur: »Iste liber pertinet monasterio B. M. uirginis in Schonaugia, ordinis B. Benedicti . . . . die uenerabilis sacramenti, quod fuit III Nonas Iunii, sub Iulio papa II et Maximiliano rege Romanorum;« ergo anno 1507 quando Pascha celebratum fuit Iu Aprilis: unde suspicari quis posset unum alterumue uerbum, quo indicabatur tunc completus uel finitus a scribente liber extritum esse de industria, ad persuadendum facilius, quod ipse in usu sancte fuerit, cum forte ex eo, quo usa fuerat,  iam detrito, tunc sit transcriptus.

11. Qui Elisabetham hanc una cum S. Hildegarde ordini Cisterciensi ascripserunt Henriquez et Libanorius, aliique nonnulli, decepti fuerunt ambiguitate nominis, pluribus alibi monasteriis communis, propter communem etymologie rationem. Talium unum uirginum in Franconia fuit; alterum uirorum, in diecesi Moguntina; ubi B. Hildegundis ad 20 Aprilis celebrata in hoc opere, sub uirili habitu et Iosephi nomine latuit, et ibidem, medio seculo post illam defunctam, abbas fuit B. Daniel, ex Hemmerodiensi cenobio assumptus, de quo nobis mentio facienda 29 Iunii. Errorem animaduertit Iongelinus, in Notitia abbatiarum ordinis sui, nullam nisi Hemmerodiensem in diecesi Treuirensi agnoscens: animaduertit etiam Chalemotus, ipsam, atque S. Hildegardim Bingensem tacitas pretermittens. De Hildegardi pridem nobis constabat, qui Bingii fueramus anno 1160 ibique sacra illius et  ossa, et scripta, nec non cucullam uideramus coloris non candidi, ut Cisterciensium, sed ex rufo subnigri, ut Benedictinorum fuit. De Elisabetha eiusque laudatoribus ad annum 1221 cap. 6 miratur Manrique, quomodo ascribi Cisterciensibus potuerit; »neque enim Cisterciensium monasteria duplicia  hactenus habuit:« quod, inquit, »obiter libuit propalare, ne, quibus tot ac tanta propria suppetunt, ad aliena extendere manus uideamur, uel cum eis, qui extendunt, dissimulare.«





SANCTAE ELISABETH uITA Partim ab ipsamet dictata, partim ab Eckberto fratre scripta.



PROLOGUS ECKBERTI CUM EPISTOLA uIRGINIS AD SANCTAM HILDEGARDEM.

 1. Fuit in diebus Eugenii pape, in finibus Treuirensis dieceseos, in cenobio cui nomen Schonaugia, sub regimine Hildelini abbatis, adolescentula quedam monastice professionis, nomine Elisabeth, que cum inter religiosas feminas undecimum in monasterio ageret annum, habens etatis annos tres et uiginti, in anno Dominice Incarnationis millesimo centesimo quinquagesimo secundo, uisitata est a Domino: et erat manus eius cum illa, faciens in ea iuxta antiquas miserationes suas, opera magne admirationis et digna memoria. Datum siquidem est mente excedere, et uidere uisiones secretorum Domini, que ab oculis mortalium abscondita sunt. Id autem non sine euidenti miraculo contingebat: frequenter enim et quasi ex consuetudine, in diebus  Dominicis aliisque festiuitatibus, circa horas in quibus maxime fidelium feruet deuotio, rapiebatur in mentis excessum, et resumpto paulatim spiritu, subito uerba quedam diuina Latino sermone proferebat, que neque per alium aliquando didicerat, neque per se ipsam inuenire poterat; utpote que esset inerudita et Latine locutionis nullam uel exiguam habens peritiam. Sepius etiam canonice Scripture testimonia, aliaque diuinarum laudum uerba, congruentia iis que per spiritum uiderat, absque omni premeditatione pronuntiauit: Igitur omnia que circa ipsam gesta sunt, et ad gloriam Dei et ad edificationem fidelium pertinere uisa sunt, in presenti libello ex magna parte conscripta sunt, iuxta narrationem ipsius, qua uni ex fratribus  suis, de ordine clericorum, quem pre ceteris familiarem habebat, singula exposuit. Cum enim ab inquirentibus multa occultaret, eo quod esset timorata ualde et humillima spiritu; huic, diligenter omnia inuestiganti, et memorie ea tradere cupienti, germanitatis et dilectionis gratia, et abbatis iussione, cuncta familiariter enarrare coacta est. Narrationis autem initium erat huiusmodi.

2. Hactenus Egbertus uirginis frater, et idem qui sub tertia persona dicitur omnia scripsisse clericus, cum quo in persona ipsius uirginis locutura priusquam progrediamur, exhibenda est Elisabethe epistota ad S. Hildegardem, mire faciens ad totum sequens argumentum illustrandum. Frustra eam nunc  requireremus, nisi illam suo Hirsaugiensi Chronico ad annum  Trithemius abbas inseruisset. Sancta autem Hildegardis  uirgo Christi, fundatrix et magistra cenobii S. Ruperti iuxta Bingiam, Xu Kalend. Octobris moritur anno etatis sue LXXXIII, Domini 1179, Indictione XIII, duntaxat inchoata, mense Septembri; adeoque nata anno 1097 senior fuit annis XXXIII, quam Elisabetha, solum nata anno 1130 eique ad annos XuIII superuixit. Fuerunt uero inter se quam simillime; nam Elisabeth, ut in precitato Chronico dicit idem Thrithemius, diuinis reuelationibus uisitari a iuuentute sua meruit; ex quibus multa iussione diuina ad utilitatem posteriorum conscripsit:  cumque esset Latini sermonis ignara, et preter simplicem psalmodiam nichil ab homine didicisset, interno Spiritus sancti magisterio edocta, omnem Scripturam, positionem seu constructionem operis recte intellexit; reuelationes autem suas et uisiones celestes partim Latino, partim Teutonico protulit eloquio. Epistola ex certa consideratione  de uerbo ad uerbum producta a Trithemio et sub annum 1162 uel etiam LX scripte, cum iam uirginibus preesset Elisabetha, talis est.






[EPISTOLA AD HILDEGARDEM.]

3. Domine HILDEGARDI, uenerabili magistre sponsarum Christi, que sunt apud Bingiam, ELISABETH, humilis monacha, et magistra sororum, que in Schonaugia sunt, deuotas cum omni dilectione orationes.  Gratia et consolatio Altissimi repleat uos gaudio, quia mee tribulationi benigne compassa estis, sicut ex uerbis consolatoris mei intellexi, quem de mei consolatione diligenter commonuistis. Sicut enim uobis de me reuelatum fuisse dixistis, fatear uere quamdam perturbationis nubem me nuper in animo concepisse, propter ineptos sermones populi, multa loquentis de me, que uera non sunt. Sed uulgi sermones facile sustinerem, si non et hi, qui in habitu religionis ambulant, spiritum meum acerbius contristarent. Nam et hi, nescio quibus stimulis agitati, gratiam Dei in me derident; et de his, que ignorant, temere iudicare non formidant. Audio et quasdam litteras, de suo spiritu  scriptas, sub meo nomine circumferre, de iudicii die me prophetasse diffamantes: quod certe nunquam facere presumpsi, cum omnium mortalium cognitionem effugiat eius aduentus. Sed huius fame occasionem uobis aperiam, ut iudicetis utrum presumptuose quidpiam in hac re fecerim, aut dixerim.

4. Sicut per alios audistis, magnificauit Dominus misericordiam suam mecum, supra quam meruerim, aut mereri ullatenus possim, in tantum, ut celestia quedam sacramenta frequenter reuelare dignatus sit. Significauit mihi etiam per angelum suum frequenter, qualia uentura essent super populum suum in his diebus, nisi penitentiam agerent de iniquitatibus suis; atque ut palam hec annuntiarem,  precepit. Ego autem, ut arrogantiam euitarem, nec auctrix nouitatum uiderer, in quantum potui, omnia hec studui occultare. Cum igitur solito more, quadam Dominica die, essem in mentis excessu, astitit mihi angelus Domini, dicens: »Quare abscondis aurum in luto? hoc est uerbum Dei, quod per os tuum missum est in terram, propter facies distortas; non ut abscondatur, sed ut manifestetur, ad laudem et gloriam Domini nostri, et saluationem populi sui.« Et hoc dicto, eleuauit supra me flagellum, quod quasi in ira magna quinquies mihi inflixit amarissime, ita ut per triduum in toto corpore ex illa percussione languerem. Post hec apposuit digitum ori meo, dicens: »Eris tacens usque ad horam nonam, quando  manifestabis ea que operatus est Dominus tecum.« Ego igitur usque ad horam nonam muta permansi. Tunc significaui magistre, ut afferret ad me libellum quemdam, quem in stratu meo absconderam, continentem ex parte ea, que fecerat Dominus mecum. Quem cum offerrem in manus domini abbatis Hildelini, qui ad uisitandum me uenerat, soluta est lingua mea in hec uerba: Non nobis, Domine, non nobis, sed nomini tuo da gloriam . Post hec, cum et alia quedam ipsis reuelassem, que scriptis committere nolueram, uidelicet de uindicta Domini magna, quam uniuerso mundo in breui superuenturam ab angelo didiceram, rogaui illum diligentissime, ut uerbum illud haberet absconditum.

 5. Precepit autem mihi ipse Dominus abbas, ut operam darem orationi, atque a Domino postularem, quatenus daret mihi intelligere utrum ea, que dixeram, silentio tegi uellet, an non. Cumque per aliquod tempus hac de re orationi insistendo, me afflixissem, in Aduentu Domini, in festiuitate S. Barbare, in prima uigilia noctis, corrui in exstasim, et astitit mihi angelus Domini dicens: »Clama fortiter, et dic Heu! ad omnes gentes, quia totus mundus in tenebras est conuersus, et dices: Exite, ille uos uocauit, qui de terra uos formauit. Et dic: Penitentiam agite, quia prope est regnum Dei« Hoc igitur sermone inductus dominus abbas cepit liuulgare uerbum eorum magistratibus Ecclesie  et uiris religiosis, quorum quidam uero non sic, sed sinistre de angelo, qui familiaris mihi est, locuti sunt; dicentes eum esse illusorium spiritum et in angelum lucis transfiguratum. Unde et ipse dominus abbas per obedientiam me constrinxit, precipiens, ut cum mihi rursus appareret, per nomen Domini ipsum adiurarem, quatenus indicaret mihi utrum uerus Dei angelus esset, an non. Ego autem presumptuosum id estimans, cum timore magno preceptum hoc suscepi. Quadam igitur die, cum essem in excessu meo, solito more se mihi obtulit, et stetit in conspectu meo, et dixi tremens ad eum: »Adiuro te per Deum Patrem, et Filium, et Spiritum sanctum, ut recte dicas mihi si uerus Dei angelus sis, et si uere sunt uisiones quas uidi  in excessu meo, et ea que ex ore tuo audiui.« Respondit, ac dixit: »Scias pro certo quia uerus angelus Dei sum, et uere sunt uisiones quas uidisti, et que de ore meo audisti, uera sunt, et uere fient, nisi reconcilietur hominibus Deus, et ego ipse sum, qui diu laboraui tecum.«

6. Post hec in uigilia Epiphanie dum orarem, rursus apparuit mihi Dominus meus, sed procul a me stans, et faciem habens aduersam a me. Ego autem indignationem eius intelligens, dixi illi cum timore: »Domine mi, si molesta tibi fui in eo quod adiuraui te, ne, queso, imputes mihi: conuerte faciem tuam ad me, et esto mihi placabilis, quia constricta per obedientiam feci, nec ausa fui transgredi mandatum preceptoris mei.« Cumque in  huiusmodi uerbis multas lacrymas profudissem, conuersus est ad me dicens: »Contemptum mihi fecisti et fratribus meis, quia diffidentiam habuisti ad me: unde pro certo noueris quia ultra non uidebis faciem meam, neque uocem meam audies, nisi placatus fuerit Dominus, et nos.« Et dixi: »Domine mi, quomodo placari poteris.« Et dixit: »Dices abbati tuo, ut in memoriam mei et fratrum meorum celebret officium diuinum deuote.« Cum ergo non semel, sed pluribus uicibus, tam a domino abbate, quam a reliquis fratribus, missarum solemnia ad honorem sanctorum angelorum celebrata fuissent, simulque sorores psalmorum lectionibus eos honorassent, rursus apparuit mihi Dominus meus placido  uultu, dixitque ad me: »Scio quoniam in caritate et obedientia factum est, quod fecisti, idcirco ueniam consecuta es; et de cetero frequentius te uisitabo, quam hactenus.«

7. Post hec dominus abbas ire disposuit in locum quemdam, rogatu clericorum illic manentium, ut predicaret uerbum comminationis Domini in populo, si forte penitentiam agerent, et auerteretur ira Dei ab illis; primum aggressus est deprecari Dominum, una cum omnibus nobis, ut nobis reuelare dignaretur ancille sue, utrum sermonem, qui iam manifestus esse ceperat, amplius diuulgari oporteret, an non. Ipso igitur diuina mysteria celebrante, et nobis deuotissime orantibus, subito dissolute sunt compages membrorum meorum, et  elangui, et ueni in mentis excessum. Et ecce angelus Domini stetit in conspectu meo, et dixi ad eum: »Memento, mi domine, quod dixeris ancille tue, uerbum meum per os tuum missum est in terram, non ut abscondatur, sed ut manifestetur ad gloriam Dei, et saluationem populi eius. Et nunc indica mihi, quid oporteat fieri de uerbo comminationis, quod locutus es ad me; nunquid iam satis manifestum factum est, an adhuc amplius predicandum?« At ille, seuero me aspectu intuens, ait: »Noli tentare Deum: qui enim tentant illum, peribunt; et dices ad abbatem: Noli timere, sed perfice quod cepisti. uere beati sunt, qui audiunt uerba prophetie tue, et seruant ea, et non fuerint scandalizati in te. Hoc autem illi suggeras, ut eam  formam, quam hactenus in predicatione habuit, non immutet: in hoc enim ego consiliarius eius fui. Dicito illi, ut nequaquam attendat uerba eorum, qui ex inuidia dubie loquuntur de his que dicta sunt in te, sed attendat, quod scriptum est, quia nichil impossibile apud Deum.«

8. Hoc igitur sermone animatus, locum quem disposuerat adiit; et populum, qui eius aduentum prestolatus fuerat, ad penitentiam exhortatus est, annuntians iram Dei superuenturam, nisi penitentie fructibus eam preuenire studerent: quales autem plage mundo imminerent, nequaquam, ueluti diffamatus est, in aliqua predicatione sua enarrauit. Factum est igitur, ut multi, apud quos iste sermo  diffamatus est, per totum tempus Quadragesimale, in timore magno per penitentiam se affligerent, eleemosynisque et orationibus studiose insisterent. In tempore illo quidam, nescio quo zelo ductus, ad urbem Coloniam, in persona domini abbatis, ipso ignorante  litteras direxit, in quibus terribiles quedam comminationes audiente omni populo lecte sunt: unde, quanquam ab insipientibus illusum nobis sit, prudenter tamen  et reuerenter sermonem animaduerterunt, et penitentie fructibus Deum honorare non contempserunt. Factum est autem in quarta feria ante diem Pasche, cum post magnos labores corporis in exstasim uenissem, apparuit mihi angelus Domini, et dixi ad eum: »Domine, quid fiet de uerbo quod  locutus es ad me?« Qui respondit: »Noli contristari, neque perturberis, si non in die, quem determinaui tibi, euenerint que predixi, quoniam multorum satisfactione placatus est Dominus.«

9. Post hec, in sexta feria, post horam tertiam, cum graui passione ueni in excessum mentis; et rursus astitit mihi dicens: »uidit Dominus afflictionem populi sui, et auertit iram indignationis sue ab eis.« Cui dixi: »Quid ergo, Domine mi, nonne ero in derisionem omnibus, apud quos hoc uerbum diffamatum est?« Qui ait: »Omnia, que in occasione hac euenerint tibi, patienter et beneuole sustineto; illum diligenter aduertens, qui, cum esset totius orbis Creator, hominum irrisiones sustinuit. Nunc primum patientiam tuam Dominus  probat.« Ecce, domina mea, totum ordinem rei uobis explicaui, quatenus et uos innocentiam meam, et abbatis nostri cognoscatis, et aliis manifestare possitis. Obsecro autem, ut et orationum uestrarum participem me faciatis; et, prout Spiritus Domini uobis suggesserit, aliqua mihi consolatoria uerba rescribatis. Gratia Domini nostri Iesu Christi uobiscum sit omnibus. Amen.

Hactenus illa, quorum cum nichil in sequentibus libris contineatur, datur intelligi, quam plurimas alias reuelationes oblatas fuisse uirgini, multasque ab ea epistolas scriptas, quarum istic habita ratio non sit. Nunc ueteris diuisionis titulos accipe, cum indicio nostrorum numerorum ex latere.




DIuISIO ANTIQUA.


    LIB. I. CAP. I. Primo sermonem facit ad fratrem suum Egbertum. 10
    II. De tentatione maligni, et horrenda tristitia comite. 13
    III. De aduersario apparente Elizabeth in similitudinem phantasmatis horribilis. 15
    Iu. De apparitione eiusdem in aliis formis. 16
    u. uisio quedam facta illi in sublimi. 17
    uI. uisio aduersarii loci eius, et quorumdam celestium. 18
    uII. De aduersario in specie delicati clerici. 19
    uIII. De compassione fratrum et sororum in eam, luce magna, et Spiritus sancti columba. 20
    IX. De apparitione sancte crucis, et beatissime uirginis. 20
    X. De apparitione columbe, et SS. Ioannis Baptiste, et Ioannis, et Pauli martyrum. 21
    XI. uisio multorum sanctorum, et aliorum mysteriorum.  24
    XII. Alie celestes apparitiones, et aliorum sanctorum. 27
    XIII. De sanctorum ordinibus, item de Filio Dei, et diuina maiestate. 29
    XIu. uisio diuini Agni, et aliorum mysteriorum. 31
    Xu. De gloria uirginis Marie, et uerba exhortatoria. 33
    XuI. Apparitio gloriosissime uirginis, cum precursore Domini. 36
    LIB. II. CAP. I. De apparitione crucis, S. Michelis, sanguinis et corporis Domini. 37
    II. De uisione Cassii, et Florentii martyrum, et undecim millium uirginum. 39
    III. uisio omnium sanctorum, angeli boni, purgatorii loci, paradisi amenitatis, liberatarum animarum, et liberatione cuiusdam amici. 40
    Iu. uisio celestis Ierusalem, et aliorum mysteriorum sanctorum. 43
     u. De protomartyre, euangelistis, Agno Dei, innocentibus, et tribus regibus. 45
    uI. Apparitio sacratissime uirginis Marie. 46
    uII. De rota, auicula, monte, scala, eucaristia, et S. Gregorio. 47
    uIII. De aduentu iusti Iudicis, cum signis uiuifice passionis: de iis qui a dextris; et qui a sinistris; de Iuda, Pilato et crucifixoribus Domini; quedam secreta reuelatio. 50
    IX uisio ingressus Saluatoris in sanctam ciuitatem, et honoris a turba illi impensi. 53
    X. Mysterium a lotione pedum discipulorum, usque ad captiuitatem Domini. 54
    XI. Mysterium a captiuitate passionis usque ad sepulturam eius. 55
    XII. uisio angelorum et matronarum, et quomodo Saluator discipulis apparuit. 57
    XIII. Mysterium Ascensionis Domini et missionis Spiritus sancti. 59
     XIu. De sedente in throno, cum exercitu in circuitu eius. 61
    Xu. Specialis reuelatio, cum increpatione cleri, et de presepio Domini. 63
    XuI. uisio euangelistarum, angelorum habentium potestatem plagarum, et nonnullorum aliorum mysteriorum. 66
    XuII. De infirma sorore, spirituali inunctione Elisabeth, et nonnullis aliis. 69
    XuIII. Quomodo ex graui infirmitate, qua decumbebat in lecto, ab angelo Domini repente curata est. 72
    XIX. Comminatio ire Dei super populum, falsos religiosos, et iniquos pastores; et exhortatio ad penitentiam. 74
    XX. Exhortatio ad mundi huius amatores, et instructio ancille Dei. 75
    XXI. De throno Dei, et quatuor animalibus, ac rotis. 77
    XXII. De eucaristia, Spiritu sancto, ciuitate Dei,  iudicio et libris factorum cum bonorum tum malorum; et de uero die reuolutionis Pasche. 78
    LIB. III. Hic est liber uiarum Dei, etc. 86
    I. uisio prima.
    II. uisio secunda. 87
    III. uisio tertia. 88
    Iu. uisionis prime interpretatio. 89
    u. uisionis secunde interpretatio. 90
    uI. uisionis tertie interpretatio. 91
    uII. Declaratio quatuor uiarum Dei, que sint.
    uIII. Alia uisio. 92
    IX. De uia contemplatiuorum, sermo primus. 93
    X. De uia actiuorum, sermo secundus. 94
    XI. De uia martyrum, sermo tertius. 95
    XII. De uia coniugatorum, sermo quartus. 96
    XIII. De uia continentium, sermo quintus. 98
    XIu. De uia prelatorum, sermo sextus. 102
    Xu. De uia uiduatorum, sermo septimus. 106
     XuI. De uia eremitarum, et solitariorum, sermo octauus. 107
    XuII. De uia adolescentium, sermo nonus. 108
    XuIII. De uia infantium, sermo decimus. 109
    LIB. Iu. uisio de assumptione uirginis M. 110
    I. Protestatio Angeli de annuntiatione libri uiarum Dei. 106
    II. Sermo Elizabeth de undecim millibus uirginum aliisque martyribus passis inter eas Colonie. 110
    III. Ad abbatem Tuitiensem et fratres eius.
    Iu. Ad sorores sanctarum uirginum in Colonia.
    u. Ad uenerabilem abbatem Tuitiensem. 83
    uI. uisio quam uidit Egbertus, qui et obtulit reuelationes Elizabeth in altari.
    LIB. u. Prologus.
    EPIST. I. Ad Ludouicum monachum, postea abbatem ad S. Eucarium Treuiris.
    II. Ad abbatem de Busindorpo et fratres eius.
     III. Ad dominum Hilinum archiepiscopum Treuirensem.
    Iu. Ad abbatem Otinhensem et fratres eius.
    u. Ad fratres Nurimbergenses.
    uI. Ad sorores Auturnacensis cenobii.
    uII. Ad sorores in Borma.
    uIII. Ad sorores sanctarum uirginum Coloniensium.
    IX. Ad sorores Dierstenses.
    X. Ad dilectissimam abbatissam Dirquircensem.
    XI. Ad eamdem abbatissam Dirquircensem.
    XII. Exhortatoria epistola Elizabeth ad cognatam suam.
    XIII. Alia ad quosdam religiosos Patres exhortatoria.
    XIu. Ad abbatem Tuitiensem.
    LIB. uI. Qui est Ecberti ad cognatas suas.
    CAP. I. De obitu Elizabeth uirginis. 112
    II. De felici exitu ac sepultura Elizabeth. 116
     III. De suo fine sollicita, sororum saluti diligenter intendit. 118
    Iu. Protestatio, quod nichil fictionis admissum sit in eis que ab ea sunt uisa et audita: adhortatio sororum, et sacramenti unctionis postulatio. 120
    u. Oratio Elizabeth, et exauditio pro perceptione corporis Dominici; diuisio lucis et signum transitus eius. 122
    uI. Consilium de substituenda alia loco eius, et salutaris admonitio, ac diligens preparatio ad exitum uite huius. 125
    uII. uisio ex qua cognouit Elizabeth discessum suum, et diuinum cultum permansurum in loco illo. 128
    uIII. Commendationes et gratiarum actiones quas Elizabeth habuit in fine. 130
    IX. uisio de exitu eius, et orationes, quibus usa est. 132
    X. Cur transitus eius aliquantulum dilatus est, et  quomodo ad omnes se habebat, et contra. 136
    XI. De exitu eius. 139
    XII. De sacerdote quodam subito erumpente in laudes eius, et sepulture officio. 141





CAPUT PRIMUM. Allocutio ad fratrem; tentationes diabolice diuina uisitatione discusse; uisionum initia.

10. Petis a me, frater, et ad hoc uenisti, ut enarrem tibi misericordias Domini, quas secundum beneplacitum gratie sue operari dignatus est in me. Promptum quidem est in me, frater, per omnia dilectioni tue satisfacere, nam et hoc ipsum diu desiderauit anima mea, ut daretur mihi conferre tecum de omnibus iis que magnifice operatus est Dominus in me, ac tuum audire iudicium; sed, queso, modicum sustine et attende, mi dilecte, multiplices  angustias cordis mei, que supra quam credi potest, me coarctant. Si uerbum illud, de quo audisti, in commune prodierit, sicut per quosdam incautos fratres  contra uoluntatem meam ex parte iam prodiit, quis putas de me sermo erit in populo? Dicent forte nonnulli, alicuius me sanctitatis esse, ac meis meritis gratiam Dei attribuent, existimantes me aliquid esse, cum nichil sim. Alii uero cogitabunt intra se dicentes: Hec si esset Dei famula, sileret utique, et non sineret magnificari nomen suum in terra, nescientes qualibus stimulis urgeri soleo ad dicendum. Non deerunt etiam qui dicant muliebria figmenta esse omnia, que audierint de me, uel forsitan a Satana me illusam iudicabunt.  His et aliis modis, carissime, in ore hominum uentilari me oportebit. Et unde hoc mihi, ut alicui hominum innotescam, que elegi esse in abscondito, et que certe nec dignam me arbitror, ut ad intuendum me quisquam oculos suos attollat? Illud quoque non parum angustias meas adauget, quod domino abbati complacuit, ut scriptis uerba mea commendentur. Ego enim quid sum, ut memorie tradantur ea que sunt de me? Nonne et hoc arrogantie poterit ascribi?

11. Sed dicunt mihi quidam ex sapientibus, quia non propter me solam hec fecit mihi Dominus, sed aliorum quoque edificationi per ista prouidit; eo quod ad fidei confirmationem aliquatenus attinere uideantur, et ad consolationem eorum qui tribulato  sunt corde propter Dominum: et idcirco pro eiusmodi causis, que predicte sunt, opera Dei silentio pretereunda non putant. Et ita quidem esse, ut dicunt, ex parte credo, propter quedam, que tibi nunc indicabo. Accidit aliquoties, cum in corde meo posuissem celare ea que ostensa mihi erant a Domino, tanta precordiorum tortura me arripi, ut morti me proximam existimarem: at ubi iis, qui erant circa me, quid uidissem aperui, continuo alleuiata sum. Sed fateor, quia nec sic adhuc omnino certificata sum quid potissimum agere debeam; nam et tacere magnalia Dei periculosum mihi esse intelligo, et loqui periculosius fore pertimesco. Minus enim discretionis me habere cognosco, quam ut sufficiam discernere, quid ex iis, que mihi reuelantur,  dici conueniat, quidue silentio honorari oporteat. Et ecce inter hec omnia, in periculo delinquendi posita sum. Propter hoc, dilecte mi, non cessant ab oculis meis lacryme, et anxiatur spiritus meus iugiter in me, sed ecce ad introitum tuum consolari cepit anima mea, et facta est tranquillitas magna in me. Benedictus Dominus, quia suscipere dignatus est orationem ancille sue, qua diebus multis eum de tuo aduentu deprecata sum.

12. Et nunc, quia Domini uoluntate ad me de longinquo directus es, non abscondam cor meum a te; sed ea, que sunt de me, bona et mala, tibi aperiam: deinde quid fieri conueniat, in tua et Domini abbatis discretione positum sit. Gratias ago Domino  ego pauperum eius minima, quoniam a die, quo sub regulari institutione cepi uiuere, usque in hanc horam, ita confirmata est super me manus Domini, ut nunquam sagittas eius in corpore meo portare desierim. Aegritudines mee uarie, et diuturne, non solum me uexauerunt, sed et omnes sorores que in circuitu mei sunt. Det illis Dominus misericordiam, quia onus calamitatis mee materno affectu mecum portauerunt. Aliquando et medicamina infirmitatibus meis adhibuerunt; sed eo amplius infirmata sum, et audiui in uisione nocturna uocem dicentem mihi: Deus autem noster in celo, omnia quecunque uoluit fecit . Unde me admoneri intellexi, ut non medelis hominum, sed uoluntati Creatoris mei corpus meum committerem; et  ita quidem feci. Cumque sepe tanto languoris obruerer labore, ut nullius membri  compos essem, sine arrogantia dixerim, non minus in Psalmis ruminandis sedula permanebam; sed cum et linguam paralysis mihi subduceret, lingue officium mente suppleui. Quantas autem cum infirmitatibus meis rerum necessariarum penurias sustinuerim, longum est enumerare. Ipse nosti, quia et domus nostre possessio modica est, et elongati sunt a me, qui debuerant misereri super me. Sed pater orphanorum Dominus sollicitus est mei, per cuius gratiam gaudium magnum est cordi meo omnis  mea contritio. Per omnia benedictus sit consolator humilium Deus. Sed ne diutius te protraham, nunc ad ea, de quibus potissimum interrogas, sermonem conuertam.

13. Factum est in die sancto Pentecostes  , conuenientibus ad Dominicam cenam sororibus, ego occasione quadam detenta sum, ut diuini illius ac uiuifici sacramenti particeps non fierem. Unde illius diei solemnitas non me, ut solebat, exhilarauit; sed in quadam obscuritate animi tota die permanebam. Postera etiam die, et tota illa hebdomada, in eadem obscuritate animi tristis incedebam, nec potui ab animo excutere tristitiam. Ascendebant in cor meum plus solito omnia delicta, et magnificabam singula apud me, et ita mihi ipsi  dolores accumulabam. Crescente igitur paulatim apud me hac non bona tristitia, adeo mente obscurata sum, ut quocunque me uerterem, in tenebris me ambulare estimarem, lucis comparatione quam antea in me senseram: inter hec tanto etiam tedio afficiebar, ut nichil esset quod non fastidiret anima mea. Moleste mihi erant ipse orationes, que summe delicie mee esse consueuerant. Psalterium, quod iucundum semper mihi fuerat, quandoque uix uno psalmo perlecto, longe a me proieci. Iterum recogitans, ac mecum admirans quid mihi accidisset, resumpsi illud, et legi; sed rursus mente concidi.

14. Omnes enim uires suas effudit in me aduersarius meus; nam etiam in fide hesitare me fecit ille  perfidus, ita ut de Redemptore nostro dubie cogitarem, dicens intra me: Quisnam ille fuit, qui tantum se humiliauit propter homines? Nunquid uera esse potuerunt omnia que scripta sunt de illo? uerti me alio, et dixi: Bonus tamen erat ille, quisquis fuit, de quo tot bona predicantur. De beatissima aduocata nostra similiter dubie cogitabam, cum eius memoriam agerent sorores. Et quid mirum, frater? Pene omnis sensus meus subuersus erat in me. Aliquoties autem ad me ipsam rediens, tentari me intellexi, ac fortiter reluctabar, meosque familiares, ut pro me orarent, admonui; sed tanto fortius insistebat aduersarius meus, ita me perturbans, ut etiam tederet me uiuere. Cibum et potum pre tedio sumere non potui nisi tenuissime, et ibam  deficiens, et tabescens toto corpore. Nouissime autem id mihi inspirauit ille perfidus, ut uite mee ipsa finem imponerem, atque ita erumnas meas, quas diu sustinueram, terminarem. Sed in hac tentatione pessima, non dormitauit super me qui custodit Isrel. Non enim permisit ut dominaretur mihi iniquitas hec maxima; sed dedit mihi intelligere malitiam insidiatoris mei, et subito me auertit a cogitatione hac. Quam copiosus es in misericordia, Domine, qui de tantis periculis eruis confidentes in te! Confiteor tibi, Pater, quia nisi tu adiuuasses me, paulo minus habitasset in inferno anima mea.

 15. Et hec quidem ita se habebant circa me usque ad festum Maximini  , Iu Kalendas Iunii  . Illo autem die ad Completorium, uidi in sacello nostro phantasma paruum, quasi cuculla monachi indutum. Statim autem, dicto Completorio, irruit super me grauissima infirmitas, et rogaui magistram ut assumptis sororibus ueniret mecum in capitulum, ibique orationes funderent super me. Cumque ibi prosternere me uellem ante crucifixum, ita diriguerunt ossa mea, ut nullatenus genua flectere potuissem. Ego itaque mihi ipsi uim faciens, grauiter me proieci in terram. Cumque surrexissem ab oratione, allatuin est Euangelium, et legere me fecerunt passionem Domini; et adiuuabant me, quoniam imbecillis eram ad legendum. Dum autem legeremus,  apparuit mihi idem phantasma, ut prius, et legentibus nobis locum illum, ubi dicit euangelista: Intrauit autem Satanas in Iudam, qui cognominatur Iscarioth , cepit exsultare et risum mouere. Dicebam autem sororibus, ut pessimum illum abigerent, et mirabantur, de quo loquerer eis. Perlecto autem euangelio, euanuit. Post hec in Matutinis stabat coram me, in humana effigie, statura breuis, et spissus, et horribilis aspectu: facies eius ignea, lingua eius flammea, et longe ab ore porrecta, manus eius et pedes similes unguibus auium rapacissimarum. In hac specie septies illo die mihi apparuit. Et semel in specie canis teterrimi. Sequenti die mane  astitit lecto meo, et cum suo  quodam iuramento minatus est mihi, quod in dentes me percussurus esset calceo quem in manu tenere uidebatur. Post hec paulo ante missam, iterum se mihi obtulit in specie tauri magni et horrendi, dilatans super me os suum, quasi ad deglutiendum me, et cymbalum in collo gestare uidebatur.

16. Deinde cum inchoaretur missa de beatissima uirgine domina nostra  ueni in exstasim. Et apertum est cor meum: et uidi super erem rotam magni luminis, similem lune plene, sed quasi duplo maiorem. Et introspexi per medium rote, ac uidi similitudinem regalis femine stantem in sublimi, quasi candidissimis indutam uestimentis, ac purpureo amictu circumdatam. Continuo intellexi hanc esse sublimem celi Reginam,  Matrem Saluatoris nostri, cuius semper desideraui aspectum. Cumque intenderem in eam cum summo desiderio, procidit in faciem suam ter, adorans coram diuino quodam lumine, quod erat ante illam. Quarta autem uice cum se humiliasset, longam moram in iacendo facere uisa est. Ut autem surrexit, conuertit ad me faciem, et modicum progressa est in inferiorem erem contra me, habens duos comites gloriosos, unum a dextris, et unum a sinistris. Qui a dextris erat, cuculla monachi indutus esse uidebatur, candidissima tamen, et baculum monastici  Patris manu gestare uisus est. Unde menti mee incidit hunc esse uenerabilem Patrem nostrum B. Benedictum. Qui autem a sinistris erat, iuuenis decorus uidebatur, candida et crispanti coma spectabilis. Stans autem domina mea, signa crucis me consignauit, et hec uerba menti mee nescio qualiter inseruit: »Ne timueris, quia nichil tibi ista nocebunt.« uocis quidem sonitum non audiui, sed tantummodo labiorum eius motum distincte aspexi. Post hec regressa est ad interiora luminis sui, et ego deuotissime adorans sequebar eam laudibus tredecim uersiculorum, quos in consuetudine habeo. Et his dictis, ab exstasi reuersa sum; et continuo refeci spiritum meum hostia salutari. Tunc rogaui sacerdotem, ut inuocaret nomen Domini super me;  qui cum inchoaret Litaniam, rursum in exstasi facta uidi dominam meam, stantem secus altare, in ueste, qualis est casula sacerdotalis; et habebat in capite diadema gloriosum, quasi quatuor gemmis pretiosis insignitum, eratque ei circumscripta angelica illa salutatio: Aue Maria, gratia plena, Dominus tecum .

17. Eodem die ad uesperam, rursum uidi malignum illum, in specie tauri, pendentem coram me in ere: et paulo post respexi consolatricem meam in celesti lumine, ut prius, munientem me crucis signaculo. Postera die, que erat Dominica, iterum  se mihi presentauit insidiator meus in specie tauri, ut prius. Tunc, quia nimis uexauerat  me horrenda uisio illa, dixi ei confidenter: »Si uere tu es ille malignus, precipio tibi in nomine Domini, ut cito transfigures te, et in hac specie ultra mihi non appareas.« Continuo disparuit; et respexi uallem quamdam horribilem plenam fumo, et flamma nigra, et exibat inde grex caprarum turpissimus. Die illa ad uesperam lux magna in celo mihi apparuit, et de medio eius columba niueo candore, et quasi flammeo splendore uenusta, elapsa est, nescio quid rubeum in ore demonstrans; et ut subito gyrum fecit in ere, iterum se recepit in lucem. Ego autem cum ueneratione eam prosequens, orationes de Spiritu sancto dicebam, quoniam in specie columbe eum apparuisse audieram. Post hec ad Completorium cum starem ante crucem, ac deuotissime  eam salutarem, ostensa est mihi in celo crux magna aurei fulgoris, ita splendida, ut etiam reuerberaret oculos cordis mei, quibus eam intuebar.

18. Die altera mane, cum starem sola in capitulo, et orarem, iterum se mihi obtulit aduersarius meus, stans coram me in specie delicati clerici, quasi indutus camisia candida. Et expaui quidem, sed tamen in oratione perseuerans, nichil segnius egi, quo magis eum confunderem. Expleta autem oratione, ascendi in dormitorium, et illuc me subsecutus est.  Discessi inde in sacellum, et ueni stare inter duas sorores orantes. Illuc etiam subsecutus est: et stabat coram me, in turpi quodam gestu illudens mihi, nec potui auertere ab eo mentis oculum, quo eum intuebar. Tunc nequitiam eius ultra non ferens, dixi ei audacter: »Precipio tibi in nomine Patris, et Filii, et Spiritus sancti, ut cito ab huiusmodi gestu cesses, et talem nequitiam ultra mihi non ostendas.« Continuo habitum priorem dimisit, et stabat reuerenter quasi indutus ueste religiosa. Deinde exiui sedere in conuentum sororum, et illuc me insecutus est; et stans arrisit mihi. Cum ergo tunc disparuisset, ultra mihi non apparuit. Deinde cum audita missa communicassem, et ad prandium accessissem, pre nimia uexatione uix cibum attigi.  Post prandium autem subito elangui, nec remansit in me quidquam uirium, et ita coarctabar undique, ut nullum membrorum meorum esset absque passione. Tunc astantibus circa me sororibus uix linguam moui, ut significarem eis, quod allatis reliquiis dicerent super me Passionem Domini, et orationes. Dum autem orarent, sensi guttur meum quasi manu cuiuspiam fortiter stringi, ita ut pene halitus meus intercluderetur. Cum ergo transisset hora illa, de cetero maiorem pacem habui a tentatore meo, per gratiam Domini, qui nouit suos de tentatione eripere; quod, ut arbitror, impetratum est a Domina.

19. Conuenerunt sorores, ac domini fratres, uidentes angustias anime mee, ac decreuerunt, ut  septem continuis diebus communes preces funderent, et se affligerent coram Domino pro me, ac singulis diebus singulas missas pro angustiis meis celebrarent. Cumque inter septem missas, una de Spiritu sancto in quinta feria esset decantanda, cum magno desiderio diem illum exspectabam, sperans aliquid consolationis tunc me recepturam. uenit desiderata dies, et fratribus diuina celebrantibus, iacebant in oratione cum sororibus: et dilatatum est cor meum, et uidi lucem grandem in celo: et ecce columba magne pulchritudinis, qualem et ante uideram, de luce egrediens, peruenit usque ad me: et eum tribus uicibus capiti meo expansis alis se circumtulit, mox ad superna conuolauit. Post hec  in sexta feria, cum diceretur missa de Sancta cruce, et me prostrassem in oratione, gloriosum crucis signum in celo mihi ostensum est, quasi a sinistris diuine maiestatis.

20. In Sabbato autem, cum celebraretur officium de gloriosissima uirgine, uidi iterum eam in superna claritate, coram maiestate magna adorantem. Cumque ministri altaris, laudes eius deuote concinentes, in sequentia: Aue preclara, processissent ad uersiculum, qui est: Ora, uirgo, nos illo pane celi dignos effici, procidit in faciem suam, totamque se in oratione prostrauit; sicque permanebat quousque euangelium inchoaretur. Ab illo die usque ad hec  tempora, singulis fere Sabbatis, et quandoque aliis diebus, cum de ea officium celebraretur, eamdem uisionem uidere consueui. Eadem die post Nonam, cum starem in capitulo, et amarissime flerem, propter somnia quedam in quibus animam meam ualde molestauerat nequitia insidiatoris mei, rogabam dominam meam deuotissime, ut si forte nociture mihi non essent ille molestie, aliquid mihi consolationis exhibere dignaretur. Et ecce subito lux illa celestis emicuit, et progressa est inde consolatrix mea: et cum paululum descendisset, contra me stabat; et ego intendens in eam motum labiorum eius diligenter obseruabam; et cognoui quod nominaret me nomine meo, Elizabeth, et amplius non adiecit, quod ego pro consolatione recipiens,  gratias egi illi, et recessit a me.



CAPUT II. uisi sancti, a 23 Iunii 1152 ad 14 Septembris 1153.

21. Accidit quadam uice, cum frequenter se mihi obtulisset columba niuea illa, de qua dixi, ut apud me ipsam dubitarem de illa, et quererem a domino abbate utrum posset Satanas se transfigurare in columbam. Qui cum negaret se unquam hoc legisse, et ego dubia permanerem, aspexi quadam die crucem, quam uidere soleo; et uenit ex aduerso columba illa, et resedit in ea. Sic ergo certificata sum non esse hoc Satanam, quoniam inimicus crucis est.

22. In uigilia B. Ioannis Baptiste  , dum diuinum celebraretur officium, fui in oratione, ac dicebam  quinquaginta psalmos, et alias quasdam orationes, in laudem illius uenerandi Precursoris Domini. Cumque orationes pene compleuissem, subito lux magna refulsit in celo, et in medio eius quasi species uiri gloriosi; et in uestitu candido apparuit stans contra ortum solis. Et post pusillum conuertit ad me faciem blandam, et ualde amabilem, quasi uolens conspici a me. Habebat autem coronam aurei fulgoris in capite, ualde radiantem, et in parte anteriori quasi purpureo colore insignitam. In dextra eius tanti fulgoris palma apparuit, ut pre nimia eius claritate uix cetera, que iuxta erant, possem discernere. Intellexi igitur hunc esse gloriosum illum martyrem, cui seruiebamus. Post hec in Matutinis,  cum diceremus: Te Deum laudamus, eodem modo mihi apparuit; et id citra exstasim, quamuis uicina fui, ut fierem in exstasi. Cumque iterum disparuisset lux illa, in qua eum uideram, subito in duas partes scindi uisa est, et emicuit, quasi fulgur omnino intolerabile mihi ad uidendum. Et dixi: »Sufficit mihi, Domine, gratia tua, parce infirmitati mee, et relaxa mihi claritatem hanc nimiam, quia sustinere eam non ualeo.« Continuo sublata est, et loco eius stella clarissima apparuit. Rursus in die, tempore diuini sacrificii, uir Dei similiter mihi apparuit.

23. Die tertio post hec  , in festo beatissimorum  martyrum Ioannis et Pauli, tempore matutino, dum ad honorem eorum legerem quinquaginta psalmos, uidi illos in amplissima luce, ualde coniunctim stantes contra Orientem, et ad me terga uertentes. Cumque expleuissem orationes, et subiunxissem: »Ecce quam bonum et quam iucundum habitare fratres in unum, sicut unguentum in capite, quod descendit in barbam, barbam Aaron. Hec est uera fraternitas, que uicit mundi crimina, Christum secuta est inclyta, tenens regna celestia.« Et insuper: »Si coram hominibus tormenta passi sunt, Deus tentauit eos, tanquam aurum in fornace probauit eos, et quasi holocausta accepit eos.« Cum, inquam, hec expleuissem, rogaui illos diligentissime, ut ad me faciem conuertere dignarentur, et conuersi  sunt ad me. Habebant autem et ipsi signa uictorie atque martyrii, uidelicet fulgidas in manibus palmas, et coronas in capitibus ualde radiantes, et rubore signatas in fronte. Talibus enim insigniis decorati uidentur sancti martyres, quandocunque mihi apparere dignantur. Cumque eorum intuitu delectata fuissem, ab oculis meis subito ablati sunt.

24. In festiuitate beatissimorum apostolorum Petri et Pauli, in primis uesperis, rapta in exstasim, uidi gloriosos illos principes in splendore magni luminis, stantes cum signis uictoriosi martyrii. Et conuersis ad me uultibus descenderunt in regionem huius nostri eris, antecedente eos beatissima uirgine, matre Domini nostri Iesu Christi. Stans autem Petrus, signum crucis fecit super me, et salutabam  illum dicens: »Tu es pastor ouium, princeps apostolorum.« Paulum quoque intuens, hec uerba arripui: Bonum certamen certaui, cursum consummaui . Cumque reuersi essent in regionem luminis, ego ab exstasi respiraui. In die ad missam, dum intonaretur officium, uidi columbam descendentem de celo, et usque ad dextrum cornu altaris peruenit, ibique resedit: quantitas eius ut turturis, et supra niuem candor eius. Cumque dominus abbas inter ceteras diceret illam Collectam, que est: Deus, cui omne cor patet: et usque ad uerbum illud processisset, purifica per infusionem sancti Spiritus cogitationes cordis nostri, aduolauit, et sese capiti eius ter circumtulit, ac reuersa est ad locum, ubi  antea consederat. Cum autem diceretur Sanctus, accessit ac resedit in corporali, et quasi rubeum aliquid ex ore eius pendere uidebatur. Cumque finita missa inter sorores ad communicandum accederem, et oculos carnis ad eam flecterem, uidere eam non potui. Auersis autem oculis eam uidi, et statim ut communicaueram in exstasim ueni, moxque respiraui.  Et exinde quicunque sanctorum alicuius celebritatis apud nos sunt, singuli in suis festiuitatibus, mihi, per gratiam Domini nostri Iesu Christi, in celesti lumine apparuerunt, uidelicet Quintilianus  martyr cum sociis suis, deinde septem fratres  .

25. Post hos et uenerabilis Pater noster Benedictus  , qui etiam contra me in erem exire uisus est. Deinde B. Margarita  immenso candore notabilis, et signis uictorie gloriosa. In diuisione apostolorum  omnes mihi apparuerunt, sed seorsum ab aliis Petrus et Paulus stare uidebantur. Post hec, Alexium  confessorem uidi, nescio quid magni decoris habentem, a pectore usque ad subumbilicum. In uigilia B. Marie Magdalene  ad  uesperam, uidi illam cum corona lucidissima, et simul cum ea Matrem Domini nostri Iesu Christi. Stabant autem contra se, quasi colloquentes ad inuicem: et post pusillum conuerse sunt ad orientem.

26. In die ad missam, dum orarem positis in terra genibus, uidi in ere quasi prope terram duos uiros  splendidos sedentes contra se, et in medio eorum lucidum quiddam quasi formam habens sepulcri: et ecce mulier similis ei, quam in sero uideram, accessit, et stabat diligenter inspiciens eamdem sepulcri speciem. Dum autem staret, accessit, retro eam iuuenis candidissimo amictu circumdatus, nigram habens comam ac barbe lanuginem, et faciem supra modum speciosam. Moxque illa conuersa ad eum ibat in occursum, et stabat  quasi interrogans aliquid ab eo. Tunc cepi anxie cogitare intra me quisnam esset ille iuuenis. Cumque magno desiderio sciendi hoc estuarem, subito in dextera eius crux aurea apparuit. Unde mox coniectabam, quod ipse esset is, qui surgens a mortuis primo Marie apparuit. Eadem die ad uesperam, cum non possem interesse conuentui propter inualetudinem, sedebam in capitulo cum magistra: et eramus in psalmis uespertinis  et uidi Irim fulgidam solo mentis intuitu: exterioribus enim oculis faciem celi, ab eo loco, in quo eram, intueri non poteram. Et dixi Domino in corde meo: »Obsecro, Domine, ut quod nunc sola mente uideo, etiam oculo carnis aspiciam, quo  magis de hac uisione spirituali certificer.« Non enim mihi ipsi satis credebam. Et post paululum, sorores de sacello exeuntes, constiterunt in claustro, aspicientes in celum. Mirante autem magistra quid aspicerent; dixi, Irim  uident, quam et ego iam mentis intuitu uidi. Exeuntes ergo ad eas, uidimus eam et nos.

 27. In uigilia S. Iacobi  apostoli, post prandium, citra exstasim uidi lucem quam uidere soleo, quasi super ecclesiam B. Florini  , ubi domini fratres nostri manent: erat autem in sequenti die ibi dedicationis  festiuitas celebranda. Et uidi quasi scalam, in modum radiantis auri splendidam, de luce illa descendentem usque ad altare maius, quod est in sanctuario. Cumque aspicerem, uidi adolescentes duos per eam descendentes usque ad altare: qui autem preibat, thuribulum aureum in manu gestare uidebatur. Post hos autem et alii duo descenderunt: denique magna multitudo descendit, et uersa uice ascenderunt. Erantque ita ascendentes, et descendentes, a nona prioris dici usque ad nonam sequentis diei: tandiu enim continue in  hac uisione permansi. Apparuit autem et B. Iacobus, circa summitatem scale stans, cum beata Christina uirgine, et uirgo uirginum cum eis; in die autem illo, circa tempus Dominici sacrificii, ad hec inferiora nostre habitationis descendere uisus est. uidi autem eo die claritatem magnam circa prefatum altare, et omnia, que gerebantur illic; nam et operimentum altaris quale esset cognoui, et magistre nostre indicaui. Ipsa autem directo illuc nuntio comperit ita esse, ut dixi.

28. In uinculis S. Petri  rursus eum uidi in eadem specie, qua et antea apparuerat. Post hec Stephanum protomartyrem  in die inuentionis sue. Deinde Osualdum  regem; deinde Aphram  martyrem cum duabus pedissequis suis; deinde B. Cyriacum  ; deinde B. Laurentium in uigilia eius; omnes cum signis uictoriosi martyrii uidi in lumine. Erat autem tam densa lux, B. Laurentio undique circumfusa, ut etiam palpari posse uideretur. Palme et corone eius fulgor tantus erat, ut quodam modo reuerberaret oculos cordis mei, sicut radiantis auri splendor oculos carnis solet repercutere. Habebat autem stolam splendidam, a sinistro humero usque ad dextrum latus protensam. Et interrogaui magistram, quid sibi hoc uellet: et dixit mihi, signum diaconatus eius hoc esse. Stabat autem cum eo et beatissima uirgo, sicut cum supradictis omnibus: habebatque ipse facilem ad me blande conuersam, quousque desiderium meum impleuit:  hanc enim gratiam omnes mihi solent exhibere.

29. Factum est in sequenti anno  , in Dominica nocte, que erat prima post festum B. Iacobi, auocata a corpore rapta sum in exstasim. Et ecce rota flammea grandis in celo emicuit, cuius uisio  magnas mihi incussit angustias, et continuo disparuit. Post hec in eodem loco quasi ostium apertum est, et introspexi per illud; et uidi lucem, longe excellentiorem illa, quam uidere consueueram, et multa millia sanctorum in ea: stabant autem in circuitu maiestatis magne, secundum huiusmodi ordinem dispositi. Erant in quadam fronte illius circuitus uiri quidam, magnifici et excellentes ualde, adornati palmis et coronis copiose radiantibus, et titulo passionis in fronte signati. Et intellexi, tam ex titulo eorum, quam ex singulari gloria, quam pre aliis habebant, hos esse uenerabiles apostolos Christi. Ad dexteram eorum copiosus quidam exercitus, eisdem insigniis gloriosus astabat. Post hos, et alii uiri splendidi constiterunt, sed martyrii signum  in eis non apparuit. A sinistris uero apostolorum, sacer ordo uirginum effulgebat, decoratus martyrii insigniis. Post has, et alter chorus insignium puellarum, coronatarum quidem, sed absque signis martyrii. Deinde et alie uenerande mulieres, cum uelaminibus candidis apparebant: atque ita ex his omnibus circuitus ille completus est. Alius quoque magne claritatis circuitus infra illum apparuit, quem intellexi esse sanctorum angelorum.

30. In medio autem omnium gloriam maiestatis immense, quam effari omnino non possum, cuius thronum gloriosum iris fulgida ambiebat. A dextris autem maiestatis, uidi similem Filio hominis, in summa gloria residentem; a sinistris uero signum  crucis uehementer radiosum apparuit. Cumque hec omnia trementi corde aspicerem, hoc quoque adiicere dignatus est Dominus, ut mihi indignissime peccatrici de gloria sue ineffabilis Trinitatis, modo quodam, quem explicare non ualeo, nec audeo, hoc significaret, quomodo uere una diuinitas in personis trina est, et tres persone una diuina substantia. A dextris autem Filii hominis Regina angelorum, et Domina regnorum, in solio quasi sidereo, immenso lumine circumfusa residebat. Ad sinistram quoque predicte crucis uiginti quatuor honorabiles uiri, uersis ad eam uultibus, in uno ordine consederunt. uidi non procul ab eis duos arietes, grandes, et preclaros, ante signum crucis, et sustinentes in humeris suis rotam nimie claritatis, et mire magnitudinis.  His omnibus ita perspectis, in hec uerba prorupi dicens: »Leuate oculos cordis uestri ad deificum lumen; attendite et uidete gloriam, et maiestatem Domini.« Mane post hec hora tertia uenit unus ex fratribus ad fenestram, et rogaui eum,  ut missam de Sancta Trinitate celebraret, et annuit. Statim autem, ut missam incepit, ueni in exstasim, et rursum uidi predictam uisionem, sed manifestius. Eadem hora uidi predictum fratrem, qui assistebat altari, multo lumine circumfusum; et halitum eius, in modum candidi fumi, ex ore ipsius sursum ascendentem.

31. In proxima Dominica, uidelicet in inuentione S. Stephani  , uidi eamdem uisionem, sed eo amplius quam tunc; nam nunc uidi ante thronum Dei Agnum stantem, ualde amabilem, et habentem crucem auream quasi dorso infixam. Sed et quatuor euangelistas nunc uidi, in illis formis, quas eis sacra Scriptura attribuit. Erant autem a dextris beatissime uirginis in ordine dispositi, ita ut uersus  ipsam facies haberent conuersas. Eram autem celans apud me huiuscemodi uisiones amplius, quam septem diebus. Cumque posuissem constanter in corde meo nemini eas reuelare, grauissima torsione cordis correpta sum, ita ut morituram me existimarem. Instabant itaque mihi sorores, studiose flagitantes, ut que uideram eis reuelarem: cumque extorsissent a me, statim a passione conualui. Et ne iam dicta amplius repetam, scito, quod huiusmodi uisiones, quas in predictis Dominicis uidi, singulis Dominicis, que postea euenerunt, uel bis, uel ter, uel etiam amplius uidere consueui; ueniens tamen prius in exstasim, sicut ipse propriis iam oculis aspexisti.

 32. In quarta autem feria ante Assumptionem beatissime Marie  , post Completorium, stabam in sacello; et oraui Dominum ex totis precordiis meis, dicens: »Domine Deus meus, ecce animam meam, et corpus meum tue inuicte dextere, tue sancte et indiuidue Trinitati commendo; tibi omnes angustias meas, Domine, committo, quoniam ualde anxiatur spiritus meus super iis, que operatus es mecum, eo quod tanta gratia omnino indignam me esse cognoscam. Tu scis, Domine mi, quod nunquam talia te postulare presumpsi. Sed nunc, quoniam ex gratuita bonitate tua ita magnificasti misericordiam tuam mecum, obsecro te, quatenus ita de cetero me conserues, ut nullo delicto meo a gratia tua merear excidere; neque me spiritus ille  tristitie ultra apprehendat, quo iam absorpta fuissem, nisi tu, Domine, subuenisses.« Cumque hec et his similia perorassem, et iam ad stratum meum redirem, subito hec uerba ori meo inciderunt: »O uirgo, caue ne iterum cadas, ne aliquid deterius tibi contingat, quia bonus pastor curam habet de ouibus suis.« Sequenti autem die in meridie, subito impulsu cor meum percussum est, et hec uerba accepi: »Noli timere, filia, quia Dominus consolator tuus corripit omnem filium, quem recipit.« Eodem die ad uesperam, cum effudissem cor meum ante dominam meam cum multis lacrymis, iterum accidit,  ut ex improuiso hec uerba in ore meo uoluerem: »Gaude et letare, filia Sion, quia diuina clementia eripuit te de periculo corporis, et anime.«

33. Post hec in uigilia Assumptionis, cum deuotissime orassem, subito incidit ori meo, ut dicerem: Hec sunt uerba consolatoria que lingua noua loquitur, quia necesse est consolari animam turbulosam: et incidi in exstasim, et uidi uisionem, quam Dominicis diebus uidere soleo. uidi autem inter cetera dominam meam, consurgentem de solio suo glorioso, et egredientem de magna illa luce, quam uelut per ostium uidi; comitante eam triplici illa multitudine feminarum, quam in circuitu consistere uideram; proxime autem incedebant, que martyrii titulum in fronte gerebant. Post has ille, quas uideram  coronatas sine titulo; tertio loco uelaminibus albis decorate. Ad dexteram autem ipsius, uir quidam gloriosissimus et amabilis incedebat sacerdotali stola insignis. Cumque per modicum tempus ita in inferiori ere cum hoc sacro exercitu apparuisset, rursus in lumine, de quo exisse uisa fuerat, cum ingenti laude, et gloria excepta est. Cumque expergefacta fuissem ab hac uisione, continuo hec uerba arripui: »O gloriosum lumen, in quo assidue assistunt omnes sancti, amicti stolis albis, et dant gloriam de mercede sua sedenti super thronum, uiuenti in secula seculorum.« Rursus in die ad missam, cum essem in spiritu, eademque uiderem, que et antea, uoluebam in animo uerba hec: »O gloriosa Trinitas, que sedens sede maiestatis tue inspicis abyssos,  et dinumeras cogitationes uniuscuiusque hominis.« His adieci: »Aue Maria, decus uirginum, domina gentium, Regina angelorum.« Post hec expergiscens in hec uerba prorupi: »Te sanctum Dominum,« et reliqua cum uersu. Et adieci: »Dominus aperit nobis ianuam uite, si uolumus certare contra durissimum diabolum.« Omnia autem que dicta sunt, in die Natiuitatis domine nostre similiter uidi.

34. In Sabbato post Assumptionem  , uerba hec ex improuiso arripui: »Dominus legifer noster, Dominus rex noster, ipse nos uocauit in admirabile lumen suum, ut, si uolumus penitentiam agere de malis actibus, accipiamus brauium, quod in stadio  acquiritur. Nolite negligere uerba hec, quia expediunt animabus uestris. Attendite diligenter, quomodo Creator admonet creaturam suam.« Post hec adieci: »Ego consolabor uos, dicit Dominus, et dabo uobis contra tristitiam gaudium spirituale, et ponam in corda uestra timorem simul, et amorem. Si me timueritis, et mandata mea seruaueritis, ueri discipuli mei eritis.« Item: »Moneo uos, ut diligatis inuicem: cogitare debetis, quomodo Deus prior dilexit uos, quando non pepercit unigenito Filio suo, sed tradidit illum pro uobis in oblationem, ut drachma illa, que perierat, reperiretur.«

 35. Ergo ad nos pertinet hoc prouerbium: »Si diligimus Deum, et habuerimus perfectam caritatem, et fraternam dilectionem ad inuicem, inueniemus drachmam illam, que perierat.« Iterum moneo uos, ut habeatis perfectam caritatem Dei, et proximi; quia caritas est summum donum, amplum bonum, in quo pendet totus ordo perfectorum. Super omnia autem habete caritatem, quod est uinculum perfectionis; et pax Christi exsultet in cordibus uestris, in qua et uocati estis in uno corpore; et grati estote, uerbum Christi habitet in uobis abundanter. Item, omnibus, qui hic uolunt uiuere secundum seculum, et non abstrahunt sua corpora a carnalibus desideriis, sed omnia cupiunt adimplere que pertinent ad hunc mundum, ualde metuendum  est quod dicitur: »Nolite diligere mundum, et ea, que in mundo sunt, sed agite penitentiam de prauis operibus, quia ecce tempus prope est. uigilate itaque, quia nescitis diem neque horam, quando Dominus uenturus sit.«

36. In decollatione S. Ioannis Baptiste  , cepi uidere grandem illam lucem, quam uelut per ostium uidere soleo: et ex hoc anxia prostraui me totam in oratione, et rapta sum in exstasim, et uidi B. Ioannem, eodem modo, quo antea eum uideram; et dixi in spiritu meo: »Benedicat nos Deus Pater, custodiat nos iehsu Christus, illuminet nos Spiritus sanctus.« Et subiunxi: »O clauis Dauid.« Et adieci: »Iste est Ioannes, quem manus Domini consecrauit  matris in uisceribus, cuius nos precibus adiuuari supplices deposcimus.« Iterumque ad me rediens, hec uerba protuli: »Adiuua me, Domine Deus meus;« et adieci: »Gratia Dei sum id, quod sum.« Dicunt etiam me dixisse: Ne magnitudo reuelationum extollat me, et non amplius. In die ad Tertiam iterum rapta in exstasim, introspexi quasi per ostium, et lucem illam magnam, quam uidere soleo, et dominam meam surgentem de solio suo, uenientem contra me in exteriorem hanc lucem: eratque cum ea beatus ille Precursor Domini. Ego autem orabam deuotissime, eorumque patrociniis me, et omnes familiares meos, atque locum nostrum studiose committebam: simulque hoc petii, ut si me exaudirent, aliquod mihi preberent exauditionis  indicium. Continuo redierunt ad lucem, unde exierant, et coram maiestate magna prociderunt in facies suas quasi orantes; simulque cum eis infinita agmina circumstantium. Tunc ego ab exstasi expergiscens, in hec uerba soluta dixi: »Tibi laus, tibi gloria, tibi gratiarum actio, o beata, et benedicta, et gloriosa Trinitas. Ora pro nobis, beatissima uirgo Maria, ut digni efficiamur promissionibus Christi. Omnes sancti angeli Dei orent pro nobis in  conspectu Domini. Inter natos mulierum non surrexit maior Ioanne Baptista. Mirifica misericordias tuas, Deus, qui saluos facis sperantes in te.«



CAPUT III. Alie uisiones usque ad festum Annuntiationis an. 1154.

37. In exaltatione Sancte Crucis  sepe in exstasi facta, uidi gloriosum illud signum crucis nimii fulgoris. Non tantum in illa secreta regione lucis, sed et foris in inferiori quadam luce palam ostensum est mihi. In festo S. Michelis  in primis uesperis, cum essem in exstasi, uidi ante thronum maiestatis Domini tres uiros ualde gloriosos stantes, quorum qui medius erat, excellentior aliis apparebat, et thuribulum aureum in dextera uidebatur tenere:  et dixi, cum redirem ad me: Stetit Angelus iuxta aram templi, habens thuribulum aureum in manu sua . In die ad missam uidi rursus eumdem uirum excellentiorem, cum insigni uexillo incedentem, comitante eum turba copiosa. Ibi autem in circuitu throni cum uenissent ante conspectum maiestatis, prociderunt in facies suas, atque ita tribus uicibus factum est.

38. In eadem missa, cum accederent sorores ad communicandum, et ego adhuc a longe sederem propter imbecillitatem, introspexi in calicem, et uidi ueram speciem sanguinis. Et cum infunderent uinum, distincte aspexi differentiam sanguinis, et eius, quod affusum est, donec commista sunt, et  unus color sanguinis appareret. Die alia, nescio qua, simile mihi accidit. Et uidebam  omnia, que foris circa altare agebantur in tempore misse. Et dum sacerdos calicem benediceret, ecce columba, quam uidere soleo in altari, pedetentim accedens caput calici immersit, et continuo species sanguinis apparuit. Et nunc quidem rarum mihi non est uidere huiusmodi. Factum est etiam in una dierum, ut ueniret quidam ex fratribus, ferens in pixide diuinum sacramentum Dominici corporis, ut opus esse uidebatur cuidam sorori infirme. Cumque staremus in circuitu eius, et ego, et quedam sorores loquentes mecum de eo: ecce subito cor meum liquefactum, et pene raptum est in exstasim. Et ecce claritas magna refulsit in pixide: et introspexi,  cum tamen adhuc esset clausa, et apparuit species uere carnis in ea. Dicens quidem ista contremisco, sicut et tunc uidens contremui. Testis autem mihi est Deus, quia nichil in omnibus his fingendo, aut propriam gloriam querendo, locuta sum.

39. Rogasti me per epistolam, frater, de Patronis tuis, scilicet martyribus Bonnensis Ecclesie, Cassio et Florentio, ut in die Natalis eorum  aliquid  seruitii illis exhiberem, si forte et ipsi dignarentur se mihi ostendere, et feci quidem prout potui; nam ad honorem eorum quinquaginta psalmos legi illo die post Matutinas, ubi etiam insidiator meus candelam, quam manu tenebam, exstinxit. Post hec autem circa horam tertiam ueni in exstasim sine dolore; et uidi tres uiros in regione luminis decoratos palmis, et coronis in fronte rubore signatis. Stabant autem duo ex eis coniuncti ad inuicem, et paululum segregati  a tertio. Sequenti die ad uesperam, cum solito more essem in exstasi  rogaui Dominum, ut iterum illos tuos patronos mihi ostenderet; quoniam moleste ferebam, quod non distincte agnoueram qui essent illi duo, de quibus rogaueras, quoniam tres uideram:  et distulit Dominus exaudire me per tempus, ita ut metuerem contra uoluntatem Domini id me postulasse. Et dixi tremens: »Domine, si uoluntas tua est ut fiat quod petii, fiat; sin autem, non fiat.« Et continuo uidi duos uiros amabiles ualde, de cetu martyrum procedentes, cum signis supra memoratis; et uenerunt, ut starent in medium ante conspectum throni: et ego cum letitia expergiscens, continuo hee uerba arripui: »Isti sunt due oliue, et duo candelabra, lucentia ante Dominum dominatorem uniuerse terre.« Post hec in festo Sanctarum uirginum undecim millium, uidi copiosam multitudinem uirginum, que omnes erant insignes palmis uictorie, et coronis in fronte signatis, ac decora cesarie spectabiles.

 40. In uigilia Omnium Sanctorum ad uesperam, ueni in quietem exstasis. Tunc solito more uisum est mihi, quasi reperetur spiritus meus in sublime; et uidi ostium apertum in celo, et tantam sanctorum multitudinem, quantum nunquam ante uideram. Illud quoque, quod de sancta Trinitate tibi me dixisse memini, tunc mihi secundo intimatum est. In ipso autem die solemnitatis ad uesperam, iterum rapta in exstasim, uidi coram me stantem quasi puerum amabilem ualde, indutum ueste alba, et precinctum, et dixi: »Quis es, Domine mi?« Et annuit, ut tacerem; et dixi: »Angelus Domini bonus, qui fuit cum Iacob, ipse sit mecum in terra peregrinationis mee, et benedicat uias meas Deus.« Et continuo  uisa sum mihi in sublime extolli, et audiui uoces canentium carmen iucundissimum.

41. Post hec in die, quo secundum morem Ecclesie fidelium defunctorum communis memoria agebatur, in tempore diuini sacrificii, uidi quasi uersus Austrum montem excelsum ualde, et iuxta illum uallem profundam horribilem nimis; erat enim plena atris ignibus, quasi obtectis, et non ualentibus emittere flammam in altum. Illic tortores spiritus innumerabiles uidi, et animas potestati illorum traditas, que horrendo et flebili modo ab illis concutiebantur, trahebantur, et supra modum infinitis modis uexabantur: formas quidem nec in  his, neque in illis discreui, hoc tantum intellexi, quomodo hi quidem torquebant, ille uero torquebantur. uidi autem procul hinc uersus orientem edificium ualde gloriosum, quasi tribus muris circumdatum, et uarie distinctiones mansionum in eo, et splendor lucis immense omnia illustrabat; in circuitu autem eius, arborum, et herbarum, et florum iucundissima amenitas apparebat. Locus autem, qui medius uidebatur inter hoc edificium, et uallem predictam, spinis asperrimis et quasi ambustis totus uidebatur occupatus. Cumque hec aspicerem, ecce copiosa multitudo candide plebis, de ualle consurgens, per medium inuii illius dumeti, cum magna festinatione, et multo conatu ad edificium predictum tendere uisa est, tandemque  perueniens introiuit. Quidam autem ex eis extra sentes uiam elegerunt, et absque labore peruenerunt: factus est autem hic transitus pluribus uicibus, et per interualla.

42. Nolo etiam ignorare te, frater, de quodam ex amicis nostris, quem tanquam patrem dileximus, quoniam in die anniuersarii eius, cum fecissem quedam pro eius liberatione, que mihi per uisionem demonstrata fuerant, uidi illum tempore sacrificii in ueste candida stantem coram me, et cum eo decorum quemdam iuuenem, albis indutum et precinctum: cumque deuote eleuasset manus et oculos in celum coram me, quasi gratias agens, conuersus a me ibat cum comite itineris sui usque ad edificium illud, quod supra descripsi: et ego uias eorum  obseruans, uidere eos non cessaui, quousque introierunt illuc. De uisionibus autem sanctorum quid amplius tibi dicam, nisi quod singuli in suis Natalitiis  animam meam consolari dignati sunt.

43. uidi in Aduentu Domini edificium quoddam preclarum, uno muro circumdatum; et in medio eius turrim tante celsitudinis, ut cacumen eius celus penetrare uideretur. Cumque sepenumero id ita mihi appareret, accidit in una Dominica, cum ad me redirem ab exstasi, ut subito orationem huiuscemodi arriperem: »Domine Iesu Christe, pie et exaudibilis, ostende mihi indigne famule tue. que sit ista ciuitas, quam demonstrasti mihi.« Et continuo hec uerba responsionis in ore meo posita sunt: »Hec est Hierusalem celestis, que edificatur,  ut ciuitas, cuius cacumen pertingit ad celos.« Post hec, imminente festiuitate Natalis Domini biduo ante festum diem preparabar ad solitos mentis excessus. Cum uenisset autem uespera solemnitatis Natiuitatis, tandem in quietem exstasis deueni. Sensi autem me quasi in sublime eleuari, et uidi ostium apertum in celo: et uenerabile illud arcanum, quod in festiuitate Omnium Sanctorum uideram, iam tertio nunc demonstratum mihi est. Cumque delectata fuissem in multitudine dulcedinis Dei mei, tandem ad meipsam rediens, in hec uerba continuo prorupi: »Desiderans desideraui uidere  Dominum Deum Saluatorem meum, et uidi, et ecce salua facta est anima mea.« Eram autem pernoctans in oratione, nec potui corpus meum dare sopori, pre nimia claritate lucis, quam tota nocte intuebar: ostium enim illud, quod antea sine mentis excessu intueri non poteram, continue apertum uidi in magna iucunditate; et lux eius decuplo clarior apparuit, quam in preteritis uisionibus.

44. Cum autem fieret apparatus ad celebrationem prioris misse, que inter matutinale officium erat decantanda, uidi radium magne claritatis de sursum ab eodem ostio usque ad altare oratorii protendi. Cumque inchoaretur Liber generationis  , ecce gloriosissima Regina celorum, multo exercitu angelorum comitata, per eumdem radium descendens  uenit, et astitit a dextris sacerdotis, habens coronam maximi, ac iucundissimi fulgoris in capite. Cumque finito euangelio secundum consuetudinem antiphona illa decantaretur, que est: O mundi Domina; eleuata est cum suo comitatu, et per predictum radium lucis regressa est ad sedem suam: ego autem cum toto illo tempore essem in exstasi, eam tamen deuotissime inuocare non cessaui. Erant autem duo splendidi iuuenes, qui per predictum radium descenderant, commorantes circa ministros altaris a principio misse usque ad finem; in secunda quoque missa alii duo. Stabat autem horum alter quidem ad latus sacerdotis, alter uero iuxta diaconum cum annuntiaret euangelium. Et de eo  quidem, qui erat secus diaconum, cogitabam intra me, quoniam ipse esset unus ex diaconis nostris, qui interfuit misse, essetque indutus alba , staret ad ministrandum; sed tamen ex hoc eram dubia, quoniam hic albus et crispus uidebatur, ille uero niger erat. Tunc conuertit ad me faciem quasi indignans, et continuo uerba hec cordi meo infixa sunt: »Ego sum Angelus testamenti.« Inter hec omnia, et columbam uidi, assidentem sacrificio Dominico super altare.

45. Sequenti die, tempore diuini officii, uidi B. Stephanum protomartyrem in superna claritate, splendidum ualde et insignem signis martyrii et diaconatus. Eodem die ad uesperam uidi B. Ioannem Euangelistam, stantem in conspectu throni,  candidissimo amictu, et stola aurea more sacerdotali decoratum. Respexi autem ad eum locum, in quo quatuor euangelistas uidere consueueram, et tria quidem animalia uidi; locus autem Aquile uacuus apparuit. Die Innocentum, tempore diuini officii, uidi montem excelsum, et splendidum, et in cacumine eius Agnum candidum, et amabilem ualde, habentem signum Dominice crucis in dorso. Sequebatur autem eum multitudo martyrum copiosa, cum  palmis, et coronis rubore signatis. Et cogitanam quidem apud me hos esse beatos illos infantes, qui occisi sunt pro Domino Iesu; sed hoc in illis mirabar, quod nulla infantie signa in eis apparuerunt: omnes enim iuuenilis etatis plenitudinem habere uidebantur. In Circumcisione Domini, et Epiphania  uisiones uidi Dominice diei, sed euidentius in Epiphania. Tunc etiam in prima uespera uidi tres reges coronatos stantes ante thronum: et accedentes, adorauerunt flexis genibus ante Filium hominis et tollentes coronas de capitibus suis, obtulerunt eas in manus ipsius: rursusque eas ab ipso receperunt. In die ad missam, rursus eosdem tres uidi, adorantes coram Domino Iesu: et munuscula nescio que lucida in manus eius dare uisi sunt.

 46. In Purificatione gloriosissime matris Marie, ad missam, perlecto euangelio, in exstasim ueni, et uidi: et ecce domina mea, per radium lucis descendens uenit, et astitit a dextris sacerdotis: et iuxta eam uir grandeuus et uenerabilis, barbam habens canam et prolixam. Cumque sorores obtulissent luminaria in manus sacerdotis, regressa est ad superna. Et ecce copiosus exercitus insignium puellarum, cum splendidis luminaribus, uenit in occursum eius. Factaque aliquantula mora in extrinseca hac luce, cum ipsa regresse sunt ad altiora, sequentes eam cum gaudio. Eodem die ad uesperam cum essem in exstasi, iterumque eam uiderem in superna gloria, inuocaui deuotissime auxilium eius: et cum omni  diligentia me, et charos meos illi commisi, et in fine orationis adieci dicens: »Domina mea, quid de te sperabo?« Et respondere uisa est: »Bonam gratiam de me sperare potes tu, et omnes qui fiduciam habent in me.« Mirificauit Deus misericordias suas in me etiam, frater mi, ex quo nuper a me discessisti, et hec fecit mihi.

47. Accidit in prima Dominica solemnis  Ieiunii in primis uesperis, ut uenirem in mentis excessum: et uidi rotam candidam in ere mira uelocitate circumeuntem, et in summitate eius auiculam candidam cum magna difficultate sese tenentem, ut non circumferretur impetu rote: et aliquoties quidem paululum a summitate ad inferiora delapsa est, ut esset in summo, atque in hunc modum diu laborabat,  uicissim labens, et resurgens. Post hec uidi montem excelsum, et amarum ualde, et super illum delata est rota, iterumque ibi circumferebatur, ut prius, et auicula ei adherens in suo labore perseuerabat. Eram autem uehementer admirans, quid ista portenderent; et cum magno desiderio postulaui a Domino intelligentiam uisionis. Et accepto aliquantulo intellectu, redii ab exstasi: moxque hec uerba ex improuiso arripui: »Arcta et angusta est uia,  que ducit ad uitam, Domine, quis ibit per eam?« Et subiunxi: »Ille, qui custodit uitam suam a carnalibus desideriis, et non habet dolum in lingua sua.« Et adieci: »Domine, quid faciam ego?« Et rursus hec uerba responsionis inciderunt ori meo: »Si uis ambulare, sicut ego ambulaui, considera uestigia mea; et noli te auertere ad dexteram, neque ad sinistram, sed sequere me, et sic peruenies, quia dixi: Ego sum uia, ueritas, et uita; si quis introierit per me, saluabitur, et pascua inueniet .«

48. Post hec in secunda feria rursus in exstasim ueni, et uidi predictam uisionem, ut prius; sed et eo amplius, quia et scalam uidi supra rotam stantem, que tante celsitudinis erat, ut cacumen eius  celos penetrare uideretur. Postes eius laterales lapidei uidebantur, et triangulares; ascensoria uero diuersissimis, ac pulcherrimis ab inuicem differebant interuallis. Id autem in memoria retinui, quod primum eorum candidum erat, tanquam nix: secundum uero rubicundum, tanquam ferrum ignitum. Post hec die altera rursus uidi omnia, que predicta sunt, et iuxta rotam speciem uiri stantem, cuius caput aureum uidebatur, et capilli eius similes lane candide, et munde; oculi eius lucidissimi, et decori ualde; pectus et brachia, que in modum crucis tenebat expansa, purissimum quemdam nitorem habebant ad similitudinem argenti nitidissimi. Habebat autem in dextera ramum arboris uiridem, et iucundum aspectu, in sinistra uero lucidam rotam,  iris uarietate distinctam: uenter eius enens, femora ex chalybe, crura ferrea, pedes uero terrei uidebantur. Hec omnia frequenter in tempore Ieiunii mihi apparuerunt.

49. Factum est autem in Dominica, que erat proxima post festum B. Gregorii  , cum essem in exstasi, et uiderem uisiones, quas in Dominicis diebus uidere consueui; uidi egregium illum doctorem in supernis, plenum gloria et claritate amabili, ad similitudinem glorie sanctissimorum episcoporum, Martini et Nicolai. Habebat autem in capite, quemadmodum et illos habuisse uideram, diadema quoddam uenerabile, qualia a pontificibus gestari dicuntur. Eadem quoque hora uidi predictam uisionem,  et estuabam desiderio magno cupiens intelligere, que uidebam, precipue quid significaret illa hominis species; nam de ceteris intelligebam aliquid. Postulaui igitur a beato illo uiro Dei deuotissime, ut impetraret mihi a Domino intelligentiam uisionis, quam desiderabam: et conuersus ad me, hec uerba mihi respondit: »Non potes intelligere quid ista significent, sed dic doctoribus qui legunt Scripturas, ipsi sciunt.« Nunc igitur, amantissime frater, hunc tibi, queso, laborem assume, ut Scripturas diuinas scruteris, et congruam ex eis interpretationem  uisionis huius coneris inuenire; tibi enim fortassis a Domino reseruata est.

50. Ante Annuntiationem Dominicam septem diebus  egrotaui, et incidi in lectum toto corpore languens, ita ut pene nichil refectionis corpori meo possem adhibere; permansi autem in hac ualetudine usque ad diem  tertium ante festiuitatem. Eo die circa Nonam cepi habere in ore meo liquorem, tanquam fauum mellis, cuius dulcore ita refecta sum, quasi cibum sufficientem accepissem; et confortata sum toto corpore, et emisi sudorem copiosum, in quo permanebam usque in sequentem diem. Et circa tempus misse ueni in mentis excessum; et uisum est mihi, quasi abstraheretur spiritus meus a corpore, ac subleuaretur in altum. uidi  autem in illo excessu meo celos apertos, et Dominum Iesum cum infinitis millibus uenientem in regionem eris huius. Et non erat ei species, neque decor; sed, tanquam recenter crucifixus fuisset, sic miserandus apparuit. Cumque demonstrasset uniuerso mundo crucem, in qua pependerat, et uulnera passionis sue quasi recenti cruore madentia; clamabat uoce magna ac nimium terribili, dicens: »Talia propter te sustinui, tu uero pro me quid sustinuisti?«

51. Assistebant autem ei duo diuersa agmina innumere plebis, unum a dextris, alterum a sinistris. Iis quidem, qui erant a dextris, lux immensa circumfusa uidebatur, inter quos precipua apparuit uirgo uirginum, gloriosissima Dei Mater Maria. Ibi  diuersitates omnium ecclesiasticorum graduum distincte perspexi: inter quos et uenerabilem Patrem nostrum beatum Benedictum, cum sua monachali turba, dignoscere delectata sum. Iis autem, qui erant a sinistris, tenebre dense, et horribiles circumfuse erant, ita ut corum diuersitates discernere uix potuissem. Erat autem huius miserrime plebis princeps, magnus et horrendus ille rex superbie, cui proximi assistebant Iudas et Pilatus, et crucifixores Domini. Heu! quantos ex clero, quantos nostri ordinis uiros, et mulieres, plenos confusione illic dignoscebam. Cumque omnia perspexissem, dixit Iudex omnium ad eos, qui erant a dextris: uenite, benedicti Patris mei, percipite regnum, quod  uobis paratum est ab origine mundi ; ad eos uero, qui erant a sinistris: Ite, maledicti, in ignem eternum, qui paratus est diabolo et angelis eius . Et continuo illi cum iucundissima alacritate ad lucidas mansiones Dominum subsecuti sunt; hi uero, tristitia et confusione pleni, cum suo patre, principe demoniorum, in profundissimas tenebras demersi sunt.

52. Continuo post hec reddita sum mihi, et cum fletu copioso primum in hec uerba prorupi: »Libera me, Domine, de morte eterna in die illa tremenda,  quando celi mouendi sunt, et terra.« Et adieci: »Credo, quod Redemptor meus uiuit, et in nouissimo die de terra surrectura sum, et in carne mea uidebo Deum Saluatorem meum.« In ipso autem die festiuitatis, cum iterum essem in excessu meo, in tempore diuini sacrificii, presentata est oculis meis passio Saluatoris nostri, qualiter ab impiis ueste nudatus, flagellatus est, et ad ultimum cruci affixus. Non autem omnia, que circa eum in passione gesta sunt, singillatim tunc uidi, quemadmodum postea in Parasceue. Cumque hec uidere cessarem, uidi dominam meam in superna claritate stantem, et cuiusdam rei reuelationem ab ea accepi, quam nolo adhuc fieri manifestam.



CAPUT Iu. Sancta uidet mysteria Passionis, Resurrectionis, Ascensionis, Pentecostes, et alia quedam isto anno.


53. Post hec in festiuitate Palmarum  , in primis uesperis, cum dicerent sorores Responsorium, Ingressus Pilatus, et usque ad hoc uerbum processissent: Crucifigatur; stabam inter eas, et in exstasim ueni: et uidi Saluatorem quasi in cruce pendentem. Rursus in Matutinis similiter mihi accidit. In die ad missam, cum inchoaretur Passio Domini, iterum in exstasim ueni. Tunc uidi procul montem quemdam amenum, et descendebat ab eo Saluator sedens in asino, et ueniebat uersus ciuitatem quamdam magnam. In ipsa autem radice montis occurrit ei turba hominum paruorum et magnorum cum uirentibus arborum ramis; et exuentes uestimenta  sua, plurimi ex eis strauerunt ea in uia, qua incedebat: et ibant cum eo exsultantes usque ad portam ciuitatis. Eratque ibi turba magna, et dabat ei locum: et uenit per medium eorum usque ad templum: descendens introiuit, et ultra eum non uidi, et redii ad me ipsam. Rogaueram fratres meos diligenter, ut illo die officium palmarum celebrarent in prato, quod est ante conspectum nostrum, et non potuerunt propter inundationem riuulorum; sed retro ecclesiam, ubi uideri a nobis non poterat, peregerunt. Et respexit Dominus desiderium ancille sue: et uidi oculis mentis omnia, que ab illis illic gesta sunt.

54. Post hec in Cena Domini ad missam uidi, sicut soleo, omnia que circa altare gerebantur: et  dum sacerdos canonem diceret, et calicem in conspectu Dei exaltaret: uidi supra calicem Dominum Iesum, quasi in cruce pendentem, et de latere eius et pedibus sanguis in calicem defluere uidebatur. Cum autem uespertinum tempus immineret, eram in sacello, ubi mandatum ablutionis celebrandum erat. Cumque inchoaretur Antiphona, que est: Ante diem festum, ego in uberrimas lacrymas confestim erupi, et rapta sum in exstasim. Tunc uidi Dominum in eadem ciuitate, quam in die Palmarum  introierat, sedentem cum discipulis suis in domo, quasi ad cenandum. Cumque aspicerem, surrexit a cena: et ponens uestimenta sua, precinxit se linteo; et accipiens peluim, incuruauit genua ante Petrum, et subito Petrus exsiliuit, et stabat quasi territus: et Dominus sicut erat inclinatus, loqui ad eum uisus est; et post pusillum, rursus ille resedit. Et Dominus singulorum pedes lauit, iterumque resumpto uestimento suo, recubuit, et sedebat, quasi loquens ad illos. Post hec surrexit, et egressus est cum illis de ciuitate, et ibat uersus montem illum, a quo eum descendisse uideram. Post hec uidi, quomodo relictis discipulis secessit ab eis Dominus, et positis in terram genibus procubuit ad orationem, quasi in angustiis magnis constitutus. uidi et pretiosas  illas guttas sanguinis, de sanctissima carne eius decurrentes in terram. Et post orationem rediit ad discipulos, quos etiam dormitantes uidi. Et cum allocutus eos fuisset, iterum rediit ad orationem, atque hoc ter factum est. Tunc ego ad me ipsam rediens, statim hec uerba in ore meo habui: »Factus iehsu in agonia prolixius orauit, et factus est sudor eius sicut gutte sanguinis decurrentis in terram.« Et adieci: »In monte Oliueti oraui ad Patrem meum: Pater, si fieri potest, transeat a me calix iste.«

55. El post pusillum redii in exstasim. Et uidi: et ecce Dominus ab oratione rediens, assumptis discipulis uenit in hortum. Et post pusillum, uenit Iudas cum cohorte armata, et accedens, osculatus  est eum: ii autem, qui cum eo erant, retrorsum abeuntes ceciderunt in terram. Et surgentes comprehenderunt eum, et usque ad ciuitatem uinctum miserabiliter pertraxerunt: discipulos autem ad latibula sua discurrere uidi. Tunc redii ab exstasi cum huiusmodi uerbis: »Amicus meus osculi me tradidit signo, dicens: Quem osculatus fuero ipse est, tenete eum.« Post hec tota nocte illa, siue dormirem, siue uigilarem, uidebam qualiter impii illi Dominum blasphemabant, uerberando, conspuendo, colaphis et alapis cedendo. Et in exstasim quidem non ueni, sed totus sensus meus illic erat, et ad nichil aliud poteram intendore. Mane autem hora tertia ueni in exstasim, in qua permansi usque circa horam sextam. Tunc uidi, quomodo induerunt  eum tunicam purpuream, et chlamidem coccineam circumdederunt ei; et imponentes capiti eius coronam spineam, illuserunt ei. Et post hec, exuentes eum uestimentis illis, induerunt eum uestibus eius: et imposuerunt ei crucem, et duxerunt extra ciuitatem in locum quemdam, quasi aratum, et nichil uiroris habentem. Ibi eum denudantes, leuauerunt  in crucem et affixerunt; similiter et aliis duobus fecerunt. Tunc expergefacta sum, et cum lacrymis uberrimis in hec uerba prorupi: »Christus  Dominus factus est obediens usque ad mortem.« Et adieci: »uita in ligno moritur. Infernus et mors  dispoliantur.«

56. Deinde post modicum tempus, ceperunt fratres officium Dei celebrare, et cum processissent usque ad lectionem Passionis, in exstasim ueniens, uidi iterum Dominum in cruce. Inque illa hora emisit spiritum, et inclinata est ceruix eius: concidit amabile caput: complicata sunt genua  : et omnia membra eius deorsum resederunt; sicque herebat exanime corpus, miseratione dignum super omnia, que humanus oculus miserabilia uidit. Et quis putas, frater, interim erat dolor anime mee, cum uiderem tantas passiones, tamque indignas despectiones uiri optimi et solius innocentis; qui  nichil quidem pro se, sed pro nobis omnia gratis sustinuit? Sed Matrem Domini mei plenam merore, et magna dignam miseratione, uidi assistentem cruci cum discipulo quem diligebat iehsu. Nouissime autem hoc quoque uidi, qualiter unus ex impiis accurrens, lanceam lateri eius infixit: et continuo copiosus sanguis pariter cum aqua emanauit. Et ecce caligo densa et horribilis super uniuersam terram orta est, et saxa per agros terribiliter concurrere, et collidi, et scindi uisa sunt. Cumque quieuisset illa perturbatio, ecce quidam uenerabiles uiri accedentes, soluerunt corpus a cruce, et detulerunt illud cum ueneratione in hortum quemdam uiridem et iucundum: et circumposita ei munda sindone, locauerunt illud in monumento. Tunc demum  ego, resumpto spiritu, cum fletu amarissimo huiusmodi querelam arripui: »Recessit pastor noster, fons aque uiue, in cuius transitu sol obscuratus est.« Et adieci: »Aue Maria, consors martyrum, transgladiata crucifixi nati sanguine.« Et adieci: »Sepulto Domino, signatum est monumentum.«

57. Post hec in Sabbato ad uesperam, cum essem in exstasi, apparuerunt mihi uenerabiles quedam matrone, quasi gestantes aromata. In die Sancto Pasche, cum iam dilucesceret, sedebam in loco orationis, et legebam in Psalmis. Cumque iam ad finem Psalmorum appropinquarem, ueni in exstasim, et uidi hortum in quo erat monumentum, et lapidem ab ostio eius sublatum, et angelos assidentes:  et ecce matrona quedam ueniens accessit ad monumentum plorans, et introspexit, et non inuento ibi corpore, quasi mesta paululum recessit. Occurrit autem ei Dominus, moxque illa substitit quasi interrogans aliquid ab eo: et post pusillum conuersa est, ut rediret ad monumentum: iterumque subito se conuertit, quasi uocata ab illo, et currens procidit ad pedes eius, cumque ipse disparuisset, surgens illa uelociter cucurrit usque ad  domum, ubi erant discipuli congregati, et nuntiauit eis. Continuo post hec, cum paululum respirassem, uidi duas matronas uenientes ad sepulcrum cum aromatibus; et ut uiderunt angelos, substiterunt quasi stupefacte. Post hec cum timore propius accesserunt: factaque ibi parua mora, discesserunt. Occurrit autem et illis Dominus in uia; moxque ille accurrentes prociderunt coram eo, et tenuerunt pedes eius: hoc autem, nequaquam de predicta illa matrona uisum est.

58. Post hec cum celebraretur missa, uidi duos discipulos properantes ad sepulcrum; quorum alter quidem senior, alter autem uidebatur esse iunior. Et hic quidem cum citius peruenisset ad sepulcrum, non introiuit; senior uero cum peruenisset, statim  introiuit; postea uero et alter. Et quid amplius requiris, frater? Omnia pene, que circa tempus illud gesta fuisse in Euangeliis leguntur, mihi demonstrata sunt. Nam et hoc uidi, qualiter duobus euntibus ab Hierusalem in Emaus, Dominus in specie peregrini se adiunxit, et quomodo cum peruenissent ad castellum, et se fingeret discessurum ab eis, detinuerunt eum, et perduxerunt in domum, et cum sederet ad cenandum, et benedixisset panem et fregisset, statim locus eius, in quo sederat, uacuus apparuit. Statimque illi surgentes, uenerunt cum festinatione ad discipulos, et nuntiauerunt eis in domo, in qua erant congregati. Eadem autem hora, qua eis hec annuntiabant, apparuit Dominus  stans in medio eorum. Post hec illud quoque uidi, qualiter manducauit cum illis: eratque in mensa discus unus habens piscem, et alter continens fauum mellis. Erant autem uestimenta eius, in quibus eum post resurrectionem uidi, candidissima, et species uultus eius hilaris ualde, ac tante claritatis, ut uix eam discernere possem.

59. In die Ascensionis  Domini ad missam, cum essem in excessu meo, uidi congregatos in domo discipulos, et Matrem Domini cum eis, et intrauit ad eos Dominus, et cum accepisset cibum cum eis, eduxit illos de ciuitate usque in montem. Et uidi, qualiter coram eis eleuatus est. Et uenit in occursum eius multitudo angelorum, et subleuatus est in celum. Cumque illi starent et aspicerent  in celum, apparuerunt duo splendidi iuuenes desuper uenientes, et allocuti sunt eos; statimque illi regressi sunt in ciuitatem, et collegerunt se in domum, unde egressi fuerant. Tunc ego ad me ipsam redii cum huiuscemodi uerbis: »Eduxit Dominus discipulos suos foras in Bethaniam,« et que sequuntur in Euangelio, et illud: »O Rex glorie, Domine uirtutum, qui triumphator hodie super omnes celos ascendisti.«

 60. Post hec in die Pentecostes, ante celebrationem misse, cum essem in exstasi, uidi rursus discipulos congregatos in domo supra memorata, et Matrem Saluatoris inter eos. Et factum est, dum sederent, apparuit supra singulos eorum quasi flamma ignis, desursum descendens in impetu uehementi. Et continuo omnes unanimiter consurgentes, egressi sunt cum hilaritate et fiducia magna, annuntiare uerbum Dei in populo. Hec cum ita peruidissem, reddita sum mihi, moxque hec uerba assumpsi: »Spiritus sanctus procedens a throno, apostolorum pectora inuisibiliter penetrauit.« Cumque inchoaretur officium misse, rursus in exstasim ueni, et uidi quasi fulgidissimum radium lucis, de celo usque ad altare porrectum. Et uenit per medium  eius columba speciosa, quam uidere soleo, ferens in ore quiddam rubrum, quasi flammam ignis, grandiusculum quam solebat. Et primum quidem super uerticem sacerdotis expansis alis insedit, ibique ex eo, quod in ore gestabat, quasi stillam unam deposuit. Ministris quoque altaris, qui erant induti ad legendum, similiter fecit, et post hec consedit in altari. Cumque rediissem ab exstasi, dixi magistre nostre, ut commoneret sorores ad deuotionem orationis, sperans id ipsum, quod et postea euenit. Cumque finita missa accederemus ad communicandum, ueni in exstasim, et dum singillatim communicarent, uidi columbam predictam aduolantem, et ex eo, quod in ore gestabat, per singulas distribuentem.

 61. He sunt, frater, miserationes Domini, quas in primo anno  uisitationis mee operatus est in me. In hac autem secundi anni reuolutione eadem fere, que anno priore in festiuitatibus sanctorum circa me accidere solebant, eueniunt, et nonnulla preter hec, que propter incredulos ex magna parte silentio preterimus. Aliquoties autem alteriusmodi uerba, quam solebant, reuertenti mihi ab exstasi, in ore ponuntur: ita ut in loquendo non meum sequar arbitrium, sed Domini, qui per os meum manifestas facit uisiones, quas per modestiam a sororibus celare consueueram. Nam in festiuitate B. Laurentii, uisionem quam uideram his uerbis manifestauit: »uidi quemdam nobilissimum diaconum Laurentium  ante fores stantem, et palmam habentem, et corona eius rubea, et conuersus est ad me blande inspiciens.« Similiter in Assumptione beatissime Domine nostre, cum ab excessu meo redirem, huiuscemodi sermonem coram omnibus subito arripui, dicens: »uidi supra celum celi ad orientem multa millia sanctorum coronatorum, existimaui plus quam centum quadraginta quatuor millia, qui omnes coronati sunt coronis aureis, unusquisque  secundum suam professionem, et in medio eorum thronum excelsum ualde gloriosum, et in medio throni sedentem, cuius facies terribilis erat, et ex eo et de throno exibat splendor magnus quasi fulgur coruscans, ita ut pre nimia luce uix potuissem oculos leuare. Et circa thronum angelos multos, et quatuor animalia: hi omnes circumsteterunt, et procidentes adorauerunt sedentem super thronum, dicentes: Gloria, et honor, et benedictio sedenti super thronum, uiuenti in secula seculorum.« Post hec adieci: »Salue, sancta, salue, pia et nobilis uirgo Maria; tu enim mitis, tu suauis, tu adiutrix et consolatrix omnium in te confidentium. Adiuua me, domina mea Maria, quoniam confidit in te anima mea: ora pro me Unigenitum tuum Redemptorem  nostrum, ut perficiat in me opus misericordie sue.«

62. In festiuitate Omnium Sanctorum uenit angelus Domini ad me, et rapuit spiritum meum a corpore meo, et subito ueni cum illo, et duxit me in altum ante ostium, quod est in conspectu Domini, et introspexi, et uidi multa millia sanctorum coronatorum, astantes et ministrantes Deo, et in circuitu throni quatuor animalia. Angeli uero et archangeli, cherubim quoque et seraphim steterunt ante thronum Dei, et procidentes adorauerunt, et clara uoce dixerunt: »Sanctus, Sanctus, Sanctus Dominus Deus omnipotens, qui erat, et qui est, et qui uenturus est.« Similiter et uiginti quatuor seniores ceciderunt in facies suas, et adorauerunt uiuentem in  secula seculorum. Habeo et aliquid, quod de Bonnensis ecclesie consecratione, que nuper facta est, tibi, frater, referam. Sicut insinuasti mihi per epistolam, oraui Dominum, et aperuit mihi, ut solet, oculos meos, in priori uespera Exaltationis Sancte Crucis, et inter cetera, que mihi monstrata sunt, uidi radium copiose lucis de celo usque ad ecclesiam illam, totamque immensa claritate illustrantem. Nec non et angelorum multitudinem in eodem radio descendentem uidi, ac toto tempore dedicationis inter ministros ecclesie conuersantem. Tanta autem maiestate omnia replebantur, ut non absque pauore intueri possem, que gerebantur illic. Fui autem in hac uisione continue a uespertino tempore precedentis diei, usque ad horam illam, in qua dedicationis  officium consummatum est. uidi autem inter cetera, que illic agebantur, te, frater, pulpito in Matutinis astantem, et unam ex lectionibus legentem.

63. Accidit, ut quedam sororum nostrarum, que morantur in Dierstensi  cenobio, migraret e uita. Nuntiata igitur nobis morte eius, dum secundum consuetudinem  pro remedio anime eius afflictionem susciperemus, uidi angelum Domini  stantem secus magistram nostram, cuius ministerio opus Dei perficiebatur. Eadem quoque hora et beatissimam dominam nostram uidi, quasi in regione inferioris eris stantem, et respicientem ad nos. Completa autem afflictione nostra, eleuatus est angelus usque ad eam, et pariter ad superna redierunt. Factum est in uigilia Natiuitatis Domini, tempore matutini sacrificii, dum essem in oratione, aperuit Dominus oculos meos, et uidi in spiritu uirum, cuius desideraui presentiam, a longe properantem ad spectandum agonem passionis mee; qui cum iam instante uespertino tempore aduenisset, uidi angelum Domini desursum uenientem, quasi in adiutorium mihi, et cum stetisset coram me, dixi illi: »Domine mi, lassa sum ad sustinendum.« Et ait  ad me: »Confortare, consolare, noli deficere in uia.« Et post pusillum requieuit caro mea in exstasi, et sustulit me in spiritu in sublime, et contemplata sum iucunditatem, quam preparauit Deus diligentibus se, quemadmodum anno priore. Cumque post longum excessum redirem ad me, continuo ori meo hec uerba affluxerunt: »Descendit de celis, missus ab arce Patris: introiuit per aurem uirginis in regionem nostram, indutus stola purpurea, et exiuit per auream portam, lux et decus uniuerse fabrice mundi.« Et illud: »De occulta habitatione sua descendit Filius Dei, uenit querere et saluare eos, qui eum de toto corde desiderabant.« Et uenit angelus Domini ad me, et rapuit spiritum meum,  sicut in festiuitate Omnium Sanctorum prosecuta sum. Post hec benedixi Dominum dicens: »Gratias ago tibi, Domine, qui misisti ad me angelum tuum, qui consolatus est me in tribulatione mea, quia tu solus laborem et dolorem consideras.«

64. In die uero ad maiorem missam, cum essem rursus in excessu meo, ac deuotissime pro communi correctione Ecclesie Domini orarem, in fine orationis postulaui a Domino, ut indicare mihi dignaretur, quenam esset uoluntas eius super clero et monialibus, non bona gradientibus uia. Cumque oratione completa iam ad me redire inciperem, astitit mihi angelus meus, et dixi ad eum: »O dulcissime atque amantissime iuuenis, responde mihi ad ea, que interrogaui a Domino.« Et dixit  ad me: »Clama, et dic genti peccatrici, populo pleno peccato: ue! ue! uobis, qui habitatis sub potestate diaboli; quiescite agere peruerse; discite benefacere. Sin autem, ecce ego Dominus mitto angelum meum percutientem inter uos, nisi conuersi fueritis a uiis uestris iniquis, et egeritis penitentiam  ab operibus prauis, ego Dominus complebo indignationem meam in uobis.«

65. Nunc et illud silere non possum, quanta dignatione Domina mea cor meum letificauit. Dum essem in prefato excessu meo, uidi illam a longe in domo quadam, quasi iacentem in lectulo  , et contrectantem manibus infantulum speciosum et amabilem nimis. Quem cum circumligasset fasciis albissimis, deposuit in presepio, quod secus ipsam esse uidebatur; et post pusillum recipiens eum, in sinu suo reclinauit. Continuo post hec uidi illam in regno claritatis, tanquam Reginam et Dominam. Inuocaui igitur eam solito more et specialiter pro quodam familiari meo ipsam rogaui. Erat ille in ordine diaconatus et frequenter eum adhortata fueram,  ut ad sacrum ordinem sacerdotii ascendere non differret. Ille uero, diuersas causas timoris sui pretendens, tam arduam rem aggredi nondum se audere fatebatur. In illa igitur inuocatione mea, cum eiusdem rei mentionem coram Domina mea facerem, hec uerba mihi respondit: »Dic seruo meo: Noli timere: fac quod facturus es et redde rationem de seruitio meo, quod mihi facere debueras et non fecisti.«

66. In festiuitate S. Ioannis Euangeliste, tempore diuini officii, dum essem in lectulo meo propter infirmitatem, ibidem facta est manus Domini super me, et uidi amabilem illum sacerdotem Domini, in conspectu throni stantem. Effudi itaque orationes  ad ipsum, ac petii, ut mihi daretur uidere aliquid eorum, que ei in terra posito demonstrata sunt. Et continuo uidi quatuor animalia ibidem assistentia, secundum eum modum, quo in Ezechiele descripta sunt, et rotam quadriformem coram eis. Post hec cum iam ad me ipsam reditura essem, uidi duos angelos, terribiles et plenos indignatione secundum faciem, in inferiori ere residentes; habebatque unus eorum gladium terribilem in dextera, extensum quasi ad percutiendum. Et dixi ductori meo: »Domine mi, qui sunt isti?« Qui ait: »Habent potestatem nocere terre.«

67. Post hec in die Innocentum, uidi turbam magnam iuuenum candidorum, in monte excelso deambulantem, cum insigniis martyrii; quos precedebat  Agnus candidus, crucis signum baiulans. Et aio ad ductorem meum: »Domine, qui sunt isti, quos uideo hic?« Et respondit: »Sunt innocentes et immaculati, qui sequuntur Agnum quocunque ierit.« Et dixi: »Domine, quare isti plus quam alii?« Et ille: »Non solum isti, sed sunt et alii, qui sunt  innocentes et immaculati, etiam et uirgines electi in Christo.---Quare Agnum plus quam aliud animal?« At ille subiecit: »Quia innocens Agnus, immaculatus et electus, occisus est pro salute humani generis.«



CAPUT u. uisiones anni 1155 cum Appendice, ad annum 60 spectante.

68. In Epiphania quoque Domini, multiplicauit Dominus gratiam suam in me, et uidi in spiritu Dominam meam et paruulum eius, quasi in domo quadam longe posita commorantes. Et ecce tres uiri, regalem habentes decorem, introierunt illuc, et flexis genibus adorauerunt coram puero. Unus autem ex illis proferens numisma aureum magnum, quasi imagine regia signatum, obtulit in manus ipsius.  Similiter et alii duo accedentes, munera sua in uasculis quibusdam reuerenter obtulerunt. Post hec et nuptie ille, que facte sunt in Cana Galilee, representate mihi sunt, et uidi rursus illic Saluatorem cum Maria matre eius inter conuiuas discumbentem, et hydrias sex ibidem positas. Insuper uirginei corporis sui ablutionem, que in Iordane celebrata est, Dominus ancille sue presentare aspernatus non est. uidi etenim qualiter cum sancto Baptista suo in aquas beati fluminis descendit, et baptizatus est ab eo, et qualiter columba de celo descendens, uenit, et requieuit in uertice ipsius. Et ego ab hac uisione expergiscens, in hec uerba os meum aperui: »In columbe specie Spiritus sanctus  uisus est, paterna uox audita est: Hic est Filius meus dilectus, in quo mihi complacui, ipsum audite .«

69. Post hec in festiuitate Purificationis, in primis uesperis, nouum quiddam et insuetum fecit mihi Deus. Cum enim essem in excessu meo, solito more, et orarem in spiritu ad Dominum, ac Dominam meam, quam per spiritum intuebar, salutarem, et deuotas coram ipsa preces effunderem, omnem orationis mee tenorem sorores, que erant in circuitu meo, palam audierunt. Ego uero cum rediissem ad me, credere nolebam narrantibus hec, quousque eadem uerba, quibus in oratione usa fueram, per ordinem replicuerunt.

70. Factum item est, ut quedam soror annosa  infirmaretur apud nos, infirmitate qua et mortua est. Accidit autem tertia die ante mortem eius, subito ita aggrauari infirmitatem, ut iam morituram eam existimaremus, et accurrentes litaniam inchoauimus super eam. Irruit igitur excessus mentis super me, et paulo post expergefacta, dixi: »Inungite eam;« nondum enim oleo inuncta fuerat. Hoc dicto statim fui in spiritu. Rursus autem post pusillum expergiscens, antequam plene ad me ipsam redirem, audientibus cunctis, uisionem, quam uideram, pronuntiaui,  dicens: »Domina nostra cum Patre nostro B. Benedicto descenderat, et nescio quam ob causam statim ad superna redierunt. Et nunc adfuerunt hic spiritus maligni complures, quorum adhuc quidam ueluti canes in circuitu nostro ambulant, et tanquam uultures in tectis consident. Stabant autem secus lectum sororis nostre duo angeli, et dixerunt ad illos: »Discedite hinc;« soror ista adhuc uiuendi spatium accepit.« Cum hec dixissem, et ex integro ad me ipsam rediissem, nesciebam me reuelasse uisionem, et aduocans magistram, secreto cepi narrare ei que uideram; illa autem eadem omnia se ex ore meo audiuisse confitebatur. Post hec die tertia, cum eadem soror migraret e uita, in hora transitus eius uidi per spiritum eosdem duos  angelos ei assistentes, et egredientem corpore animam excipientes, quorsum autem illam detulerint, reuelatum mihi non est. Cumque essemus orantes in circuitu funeris, uidi angelum speciosum quasi pusille stature, in summitate feretri sedentem, qui etiam motus inde non est, cum usque ad ecclesiam fratrum asportaretur et usque ad tempus sepulture adfuit.

71. Post hec et me febris ualida apprehendit, et desideraui Unctionis sacramentum. Eo autem tempore dominus abbas profectus fuerat ad loca uicina, et exspectabam aduentum eius. Quodam autem uespere circa crepusculum, sedente magistra coram me, accessit uir quidam uenerabilis, et stetit in conspectu meo, et existimabam ipsum esse dominum  abbatem, et letata sum. Dumque arguerem tarditatem eius et morum duritiam, benigne suscepit correptionem, et consolatus est me, dicens, nondum me esse morituram. Rogaui igitur ut Dominicam orationem et Symbolum recitaret coram me, et postea me inungeret. Quod cum fecisset, et ego ad singula uerba ei per interualla respondissem, totum Unctionis ritum complere uisus est in me, et data mihi benedictione, abscessit. Interrogauit igitur me magistra, que uerba omnia audierat, cum quo sermonem habuissem. Et dixi: »Nonne dominus abbas presens fuit, et inunxit me?« Illa autem neminem illic se uidisse testata est. Tunc ergo primum intellexi uisionem spiritualem me uidisse.

 72. Post hec imminente festiuitate Annuntiationis  , incidi in languorem grauissimum, et biduo ante diem festum in infirmitate iacebam. In ipso autem festiuitatis die mane ita aggrauatus est languor meus, ut uenirent ad stratum meum sorores, ac dicerent litaniam super me. Cumque discessure essent a me, interrogabant an eo die communicare uellem, sicut et ipse facture erant. Ego autem renui, dicens non me aliquibus dignis operibus ad hoc esse preparatam sicut ipsas, propter inualetudinem  corporis. Que cum inde tristarentur, ac discederent a me, uenit angelus Domini, et stans coram me posuit manum suam in capite meo, et ait: »Surge, et sta super pedes tuos. Liberata es ab infirmitatibus tuis. Accede ad communicandum: confortare, et esto robusta.« Ad hec uerba subito omnis languor fugit a me, et per uniuersum corpus meum suauissime alleuiata sum, hocque adieci: »Possibile quidem fuerat, Domine, passiones, quas hactenus sustinuisti, leuiores tibi efficere. Sed quo melius tibi crederetur, affligi ita te uoluisti.« Continuo ergo apprehensis indumentis, surrexi de stratu meo, et descendi cum integris uiribus, et colore uiuido, et ueni hilariter in conuentum sororum, mirantibus uniuersis, et feci, quod mandauerat mihi.  Eadem die, ipsa quoque Annuntiatio Dominica presentata est mihi. uidi enim in spiritu Dominam meam quasi in conclaui quodam stantem ad orationem, et subito apparuit coram ea Angelus magne claritatis, uelut alloquens eam. Illa autem, uiso eo, expauescere uisa est, et post mutuam collocutionem, reuerenter ad eum se inclinauit, moxque ille disparuit.

73. Ante festiuitatem Palmarum die priori, iam instante uespertino tempore, stabam sola in oratorio. et eram intenta orationibus, et ecce radius copiosi luminis repente de celo effusus est super me, faciens mihi estum, quemadmodum sol quando splendet in uirtute sua, et procidi in terram, et ueni in mentis excessum. Sorores itaque uenientes concurrebant  ad me, uolentes subleuare caput meum a terra, ut puluillos supponerent, et nullo nisu leuare illud potuerunt. Et post pusillum, uenit angelus Domini, et erexit me uelociter, et statuit me super pedes meos, dicens: »O homo, surge, et sta supra pedes tuos, et loquar tecum, et noli timere, quia ego tecum sum omnibus diebus uite tue. uiriliter age, et confortetur cor tuum, et sustine Dominum, et dices preuaricatoribus terre: Hec dicit Dominus: Sicut olim gentes crucifixerunt me, sic quotidie crucifigor inter illos, qui preuaricati sunt in me in cordibus suis. Auertunt enim facies suas a me, et cor eorum longe est a me, ne uideant, et ne recogitent, qualiter passus sum, et quomodo liberaui eos in sanguine  meo. Et dices ad eos: Redite, preuaricatores, ad Dominum Deum uestrum, quia benignus et misericors est, qui non uult mortem peccatoris, sed magis ut conuertatur et uiuat.« Hec cum dixisset, abiit. Ego autem signum feci sororibus, ut allatis tabulis ista scripto exciperent, non enim aliud quidquam loqui poteram, quousque omnia secundum narrationem meam conscripta sunt.

74. Rursus in ipsa die Palmarum tempore diuini officii, cum similiter in excessum mentis uenissem, erexit me angelus dicens: »O homo, cogita quid sis, quia puluis et cinis es, et fragile figmentum. Audi me, qui loquor tecum. Hec dicit Dominus: Plena est terra iniquitate, et hic populus, non populus meus, sed populus aduersarius mihi est. Obduratum  est cor eorum, nec capient, nec intelligere poterunt uerba, que locutus sum, sed recedent a me. ue illis! quia oppressi sunt a diabolo et obediunt illi et inhonorant faciem meam cum prauis operibus suis et obliti sunt Deum factorem suum. Et dixi: Domine mi, nescio quid dicam, uel quid faciam, quia indocta sum in Scripturis diuinis. Et dixit mihi: Sufficit tibi gratia mea; qui enim habet, dabitur illi, et qui non habet, id quod habet auferetur ab eo.« Post hec in secunda feria, cum interessem Matutinis, posuit Dominus uerbum in ore meo: »ue uobis! hypocrite, qui absconditis aurum et argentum, hoc est uerbum Dei et legem Domini, que est pretiosior auro et argento, ut appareatis hominibus religiosi et innocentes; intrinsecus autem  pleni estis ingenio malo et immunditiis uestris, intreuntes ad Sancta sanctorum, quod est altare Dei ad communicandum. uere Dominus auertit faciem suam, ne uideat holocautomata et sacrificia uestra. Infeliciores estis iis, qui aspiciunt uos quasi speculum, cum considerant opera uestra mala et scandalizantur in uobis. Pro certo scitote, quia lex peribit primum a sacerdotibus et senioribus populi in hoc tempore.«

75. Item in quarta feria, cum sola essem in capitulo, ueni in exstasim. Et dixit angelus Domini ad me: »Et tu, fili hominis, dices ad eos, qui habitant in terra: Audite, populi: Deus deorum locutus est. Penitentiam agite, prope est enim regnum Dei: et conuertimini ad me in toto corde uestro et ego  Dominus conuertar ad uos et reconciliabor uobis. Quod si nolueritis, et me ad iracundiam prouocaueritis, in peccatis uestris moriemini et mors deuorabit uos subito et quasi nescientes; et miserabiliores eritis omni creatura, etiam brutis animalibus, que dum mortua fuerint, nichil ultra mali patientur, uos autem cruciabimini in igne eterno, ubi erit fletus oculorum et stridor dentium sine fine.« Et dixi: »Domine, nescio loqui et tarda sum ad loquendum.« Et dixit: »Aperi os tuum, et ego loquar; et qui audit te, audit et me.« In Sabbato sancto ante Pascha, ibam ad capitulum et ueni in exstasim in limine sacelli, et circumfulsit me lux. Et assistens mihi angelus Domini, ait:  »O miserrimi, qui thesaurizatis uobis thesauros in infernalibus penis. Nescitis quot nobiles, quot potentes peribunt in die iudicii, quot diuites et sapientes lugebunt? O mundi gloria, res misera! ue illis qui diligunt eam! Ego clamaui, dicit Dominus, et iterum clamo, et qui sest qui me audiat et consentiat consiliis meis? Cum autem clamaui, clamaui et dixi: Si quis sitit, ueniat ad me, et bibat, et de uentre eius fluent aque uiue. O homo quicunque es, dic tu: Ecce ego, et dicetur tibi: Abnega te ipsum, et factus obediens et humilis corde, ueni et sequere me, et ego probabo si sis uerax an non. Et tu constans et perseuerans, noli deficere in certamine; qui enim bene certauerit usque in finem, hic saluus erit.«

 76. In una Paschalium dierum in meridie, cum uellem quiescere, astitit lectulo meo angelus Domini, et dixit mihi: »Noli contristari de iis que tibi solent euenire; sufficit tibi gratia mea, quia non te deseram, nisi tu ipsa uelis. Obediens esse stude cum omni humilitate et letitia cordis. Esto patiens contra omnia aduersa; noli te extollere in superbia, sed semper humiliare ut exalteris; nullum despicias, nullum contemnas, in omnibus bonum exemplum monstra. Diliges Dominum Deum tuum ex toto corde tuo, et proximum tuum tanquam teipsam, et quod dedi tibi, dato tu aliis, ut et ipsi reficiantur; quia tu non haberes, nisi datum tibi fuisset desuper.« Preter hec et alia plura, tanquam pater filium benigne instruendo, adiecit, que propter  interuenientem soporem, heu! a memoria mea elapsa sunt.

77. In festiuitate S. Marci euangeliste  uidi ostium apertum in celo et ex eo splendor magnus super me effusus est, et subito ueni in exstasim. Cumque essem in excessu, uidi ante thronum Dei  quatuor animalia, singula habentia facies quatuor, quas, in hunc modum dispositas consideraui. Facies hominis erat in anteriori parte, que ad thronum respiciebat; in posteriori uero, facies aquile; in dextera, facies leonis, in sinistra facies uituli. Habebant et alas senas, quarum due supra capita singulorum erecte inuicem coniungebantur;  due uero expanse erant, ita ut uniuscuiusque una ala alterius tangeret alam, duabus uero uelabant corpora sua, erant autem plena oculis ante et retro. Apparuit et rota grandis et lucida, stans coram eis ante thronum, quasi complexa quatuor rotas, que ita inuicem connexe erant, ut unaqueque duas sibi uicinas ex parte complecteretur, et omnes, maiorem intrinsecus circulis suis contingebant. Erat autem spatium quoddam inter ipsas quatuor, circa medium punctum maioris, rubicundum quasi flamma ignis, et ex eo quasi scintillule quedam exire uidebantur ac dispergi per omnes rotas, et quasi uiuificari uidebantur ex illo. Unde in eadem hora menti mee illud occurrit: »Spiritus uite erat in rotis.« Cumque aspicerem, discesserunt ab  inuicem animalia in quatuor partes, et singula eorum singule rote antecedebant.

78. Die quadam Dominica, dum apud fratres missa celebraretur, prospexi forte per fenestram, cupiens audire fratres concinentes gloriam Deo. Stabat autem forte in uia uir quidam, uociferans ad alium et dicens: »Ubi nunc tantum moraris, diabole?« Et continuo uidi Satanam in specie nigri ac deformis uituli, stantem secus illum. Qua in re commoneantur fideles, ab huiuscemodi malignis sermonibus abstinere. In die Pentecostes  suspensa erant quedam apud nos missarum solemnia  pro comitis excommunicatione, sed non tamen consolationem suam Dominus ab ancillis suis suspendit: uenit enim unus ex sacerdotibus ad nos, ferens in capsella sacramentum Dominici corporis, unde secundum morem eramus communicature. Qui cum intromissus esset, et capsellam super altare quod intrinsecus apud nos est, deposuisset, uidi lucem magnam de celo egredientem, et directa est super illam in modum radii solaris, totamque illustrauit. Sed et columba niuea, per medium eiusdem lucis ueniens, aduolare uisa est, et resedit iuxta illam. uenit et angelus Domini, et quasi deuotionis nostre testis astitit secus altare, quousque omnes per ordinem communicauimus.

79. In Dominica  autem nocte ante festum  apostolorum Petri et Pauli, cum starem in loco orationis, ueni in exstasim, cui libenter reluctata fuissem, si potuissem. Et continuo astitit mihi angelus Domini, et dixit nostro sermone: »O misera, cur hec tam inuita pateris? Quam multi sunt, qui libenter hec sustinerent, si daretur illis consequi ea, que tu consequeris? Si non in presenti hec pateris, illic utique patieris, ubi durius patiendum tibi erit, antequam uidere merearis, que nunc uisura es.« Et dixi: »Domine mi, ex multa fragilitate mea prouenit mihi impatientia hec, et si consolari me uis, Domine, quid mihi ostendes?« Et ait: »ueni et uide et contemplare iucunditatem, que ueniet tibi a Deo tuo.« Et statim in sublime  extulit me in erem excelsum, et introspexi per ostium claritatis, et uidi solito more gloriam beate ciuitatis Dei. Rursus ad miserabile corpus reducta sum, et paululum respiraui. Iterum autem fui in spiritu, et uidi ante ostium illud predictum quasi stateram pendentem, et astabat illic angelus meus, habens librum unum, et Satan habens librum alterum. Intellexi autem eum, quem habebat angelus esse librum iustitiarum mearum, alterum uero esse librum delictorum meorum. Et imposuit uterque librum, quem habebat in statera, et preponderare uisus est liber delictorum. Stabat itaque angelus, quasi mestus, et ait: »Non ita erit, quoniam dolores plurimos et magnos pro delictis suis sustinuit, et duras flagellationes sepe suscepit.« Et cum  plura huiuscemodi memorasset, ait: »Differenda sunt hec usque in crastinum.« Mox reddita sum mihi, et cum lacrymis copiosis exclamaui: »Ne intres in iudicium cum ancilla tua, Domine, sed oro clementiam tuam ut ante mea dimittas peccata quam ad iudicium iudicare uenias.«

80. Cumque nimia anxietate coarctarer, obtulit iterum se angelus mihi. Et dixi ei: »Domine, quod faciam,« instrue me, Domine mi. Qui ait: »Esto obediens ualde, humilis, patiens et amabilis. Libenter sustine hec, que tibi eueniunt. Amplectere cum dilectione ea, que operatur Dominus tecum,  et iis, qui diligunt te, et cunctis, qui tuis sororibus se commiserunt, et quibus promisso te obligasti, orationes impertire.« Hec cum dixisset, abscessit. Ego autem nichilominus in corde meo fluctuans, hec apud me cepi tractare, dicens: »Nonne fiduciam multam semper habui in corpore Domini mei Iesu Christi? Nonne hoc est omnium peccatorum remissio? Illuc certe confugiam.« Rogaui igitur magistram, ut misso celeriter nuntio postularet a domino abbate, quatenus in die crastina missam de sancta Trinitate celebraret, et diuinum sacramentum afferret ad me. Metuebam enim me esse morituram illo die, propter uerba angeli, que dixerat, »differenda sunt hec usque in crastinum.«

81. Cum igitur, sicut petieram, missam celebraret,  in ipso tempore sacrificii ueni in excessum mentis, et uidi rursus stateram, quam in uespere uideram, et libros impositos. uenit ergo angelus et fidelis procurator meus, afferens, quasi panem paruulum, quali in celebrationibus missarum sacerdotes utuntur, et super imposuit libro iustitiarum, et mox, quasi massam ingentem apposuisset, uelociter preponderare uisus est libro alterius lancis. Ego cum letitia expergiscens, exclamaui: »Sancta Trinitas, Pater, et Filius, et Spiritus sanctus, in manus potentie tue, in manus misericordie tue commendo spiritum meum, consilium meum, cogitationes meas et omne corpus meum, uitam meam, finem meum et omnes actus meos: semper sit benedictio  tua super me diebus ac noctibus, et perducat me elementia tua in uitam eternam.« Hoc quoque adieci, quia communicatura eram: »Domine, non sum digna, ut intres sub tectum meum, sed saluam me fac, et salua ero, quoniam laus mea tu es: non ad iudicium corpus et sanguinem tuum, sed ad remissionem omnium peccatorum meorum, percipere merear.« Eodem etiam tempore uidi in spiritu dominum abbatem in ecclesia fratrum, salutare sacramentum deuote conficientem, et columbam sacrificio assidentem et claritatem luminis in circuitu. Post hec uenit ad me afferens mihi, quod desideraueram, et communione sancta animam meam consolata sum.

82. Rursus in uigilia apostolorum ad uesperam,  uidi illos per spiritum in regione claritatis, et una cum eis Matrem Domini. uidi autem et stateram eamdem, quam et antea uideram et impositi sunt libri. Erat autem multitudo demonum circa lancem unam et multitudo angelorum circa alteram et equi ponderis esse uidebantur. Tunc inuocaui dominam meam et apostolos cum angustiis magnis, quia indubitanter morituram me existimabam: et regressi sunt paulisper introrsus. Cumque iterum apparuissent et ego non cessarem inuocare eos et alios complures sanctorum, preponderare uisus est liber iustitie. Post hec cum spiritum attraherem, uenit ad me angelus meus et dixit mihi: »Datum est tibi spatium uiuendi, emendatiorem fac uitam tuam.« Et dixi: »Domine mi, quid amplius faciam? Nonne  cognoscis fragilitatem meam et quomodo amplius laborare non possum, quam facio?« Tunc erudiuit me et ad quamdam carnis afflictionem me exhortatus est: de qua et ego apud me ipsam sepe tractaueram. Et ego ad me rediens, dixi: »Solue iubente Deo terrarum, Petre, catenas:« et preter hec alias orationes ad ipsum. Et adieci: »Sancte Paule apostole, predicator ueritatis et doctor gentium, intercede pro nobis ad Dominum, qui te elegit.« Et ad hec addidi: »Domine, secundum actum meum noli me miseram et peccatricem iudicare, nichil enim dignum in conspectu tuo egi: ideo deprecor maiestatem tuam ut tu, Deus, deleas iniquitatem meam, quia de terra formasti me.« Et hoc: »Ne tradas bestiis animam confitentem tibi, et  animas pauperum tuorum ne obliuiscaris in finem.« In die ad missam rursus apparuerunt mihi apostoli et pariter cum eis Domina nostra. Tunc etiam per spiritum uidi fratres in ecclesia ministrantes, et dominum abbatem altari astantem, et casule qualitatem sororibus indicaui. Eodem die cum ad nos delatum esset diuinum sacramentum, eamdem uisionem uidi, quam et in die Pentecostes.

83. Atque hic finis est uisionum, usque ad Iulium anni 1155 perductarum: quibus additam uelim ex libro epistolarum unam; nulli quidem certe anno ascriptam, anteriorem tamen, ultimo huius libri articulo ad ann. 1159 spectante; est autem predicti libri cap. u, huius tenoris: Domino G.  uenerabili  abbati ecclesie Dei, que in Tuitio, humilis ancilla Christi Elisabeth Schonaugiensis, salutem et orationes. Consolamini et gandete in Domino et confortate corda fratrum, qui sunt uobiscum, quia suscepit Dominus gemitus uestros, et respexit tribulationem cordis uestri, qua afflicti fuistis in conspectu eius, pro lacrymabili iactura Dominici sacramenti, que accidit in medio uestri. Fecit enim secundum consuetudinem benignitatis sue et dignatus est annuntiare mihi per angelum suum uerba quedam, ex quibus recipere potestis consolationem. Factum est in Dominica prima Quadragesime, celebrante domino abbate diuinum officium apud nos, post lectionem euangelii, subito elangui et ueni in mentis excessum. Et ecce angelus Domini, benignus  consolator meus adueniens, stetit in conspectu meo. Tunc inter ceteros sermones, quos contuli cum eo, feci memoriam uestri apud eum, sicut premonita fueram a fratre meo: interrogauique eum, dicens: »Domine mi, quid factum est de illo uenerabili sacramento, quod in ecclesia Tuitiensi de gutture pueri sternutantis excussum est? Nunquid pedibus circumstantium conculcatum est, et periit?« Qui respondens dixit: »Sacramenti illius sanctitas uiuificat spiritum recipientis se: quod autem ab ore eius elapsum est, ab angelo Dei, qui presens aderat, susceptum est et in arcano loco repositum.« Et dixi: »Nunquid, Domine, interrogare audeo, in quo loco sit reconditum?« Et ait, »Noli interrogare.« Rursus dixi: »Domine, quid  seruitii exhibere conuenit fratres illos.« Et respondit: »Quadraginta diebus in conuentu immoletur Deo sacrificium laudis pro delicto hoc.« Adieci autem adhuc dicens: »Ego uice Domini nostri hanc satisfactionem constituo, ut ubicunque ceciderit super terram corpus Domini, siue effusus fuerit Dominicus sanguis, ita ut postea inter reliquias non possit reponi, pro peccato hoc immoletur sacrificium laudis quadraginta diebus, si uero inter reliquias possit reponi, triginta diebus id ipsum fiat.« Nouissime et hec adiecit: »Expedit fratribus illis, et necesse habent, ut quanto amplius sanctorum corpora apud se congregant, et iuxta se locant, tanto amplius studeant honorifice, et amabiliter iis ministrare, et ut uitam suam cum timore Dei  emendent, ac diligentius ordinem suum obseruent. Nam ut ad hoc eos commoneret Dominus, permisit fieri, quod factum est in medio eorum. Quod si admonitioni eius obedierint, et fecerint, que dixi, certum habeant, quoniam pretiosi illi martyres interpellabunt pro eis coram Domino, et in omni necessitate eis subuenient; si autem non fecerint, accusationem et querelam facient aduersus eos.«

84. Martyres societatis Ursulane intelligat lector: ipsumque sancti monasterii fundatorem Heribertum, Coloniensem episcopum, illic conditum; nunc autem etiam Appendiculam accipiat a scriptore nescio quomodo additam libro II in uisionibus anni 1156 finem, ut dixi, accipiens, Sanctamque premonens de futuro iterum concursu dierum annuntiationis ac passionis  Dominice, quod fuit anno Incarnationis 1160, unde consequitur uisionem in hac Appendicula narratam spectare ad Iulium anni 1159. Est autem talis: Factum est etiam in una dierum mensis Iulii, ego Elisabeth secesseram in locum semotum ac secretum, et intendebam orationibus, et ecce angelus Domini ueniens coram me stabat, et ait: »Nunquid ignoras, quoniam futuri anni Pascha eo ipso die, quo resurrexit Dominus, celebrandum est, et Annuntiationis  festiuitas in diem Passionis incidet?« Et silui, quoniam hec uere ignorabam. Et subiecit dicens: »Scito, quoniam in tempore illo accepturus est Satanas potestatem a Deo concitandi homines aduersum se inuicem, ut mutuo sese interficiant.  Sol rubore suffundetur, et tenebris obducetur: quod quidem non aliud erit, nisi multa sanguinis effusio, et immensa tristitia in populo Christiano. Post hec, coluber, saniei immissor, inuisibiliter homines interfecturus est, eritque tribulatio magna in terra; ita ut perpetue laudis debitor sit Domino omnis, qui uita incolumi euaserit. Si autem, que post cito uentura sunt, tibi enarrem, scio, quod pre timoris magnitudine subsistere non poteris.«

85. Comminationes has ceptas esse impleri eo, pro quo prenuntiatas dixi, anno 1160 euidenter liquet.  Isto siquidem anno, cum obiisset in mense Septembri Adrianus Iu et electus esset Alexander III surrexit Rome antipapa Octauianus, sub nomine uictoris; fautoremque nactus Fredericum imperatorem, schisma Italie et Germanie perniciossisimum excitauit, ne quidem per mortem suam finiendum; sed electis post ipsum subinde aliis, continuandum usque ad annum 1177. Durante autem schismate, et Frederico pontificem in Italia persequente, exorta est seuissima illa mortalitas, quam ad annum 1166, num 11, describit Baronius, que hic uidetur intentari. Omnia porro circumspectanti uideri posset ideo articulus iste huic libro additus, quia qui sequitur tertius in editione, licet ad annum 1156 spectans, recte uidebatur subnecti secundo, seorsim tamen descriptus habebatur,  et ut per se subsistens laudatur a Trithemio in libr. de Scriptor. uelut opus pulcherrimum et non inutile; in Chronico Hirtzaugiensi, ut opus pulchrum et necessarium. Idem deinde in Chronico Spanheimensi laudat Egbertum, quod monachus in Schonau, et postea abbas, omnia scripta et reuelationes sancte Sororis ornatiori stylo, in eam formam, qua nunc leguntur redegit. Porro ad minas Orbi Christiano intentatas in hac Appendicula, ut iam publicari ceptas, spectare uidetur epistola, quam proemio subiunximus, scripta ad S. Hildegardem; adeoque etiam magisteriatum Elisabethe, ad hunc circa idem tempus electe.



CAPUT uI. Initium libri uIARUM DEI cepti scribi ann. 1156 et sermonum eo contentorum Synopsis.


86. Hic est liber uiarum Dei, qui annuntiatus est ab angelo Dei altissimi, Elisabeth, ancille Christi et Dei uiui, in quinto anno uisitationis eius, in quo uisitauit eam Spiritus, ad salutem omnium, qui paternas admonitiones Dei grata benedictione percipiunt. Et erat in anno Dominice Incarnationis 1156. Factum est in exordio quinti anni uisitationis mee, iam appropinquante die festo Pentecostes, ego Elisabeth uidi in uisione spiritus mei, montem excelsum, copioso lumine in summo illustratum, et quasi uias tres, a radice eius ad cacumen usque porrectas. Quarum una  in directum mihi posita, speciem habebat sereni celi, siue lapidis  hyacinthi; que uero a dexteris mihi erat, uiridis apparebat, et que a sinistris, purpurea. Stabat autem in uertice montis, contra uiam mediam, uir quidam insignis tunica hyacinthina indutus, et precinctus ad renes baltheo candido: facies splendida erat ut sol, oculi uero in modum stellarum radiantes, et capilli eius tanquam lana candidissima: habebat autem in ore gladium ex utraque parte acutum, et in manu dextera clauim, in sinistra uero quasi sceptrum regium.

87. uidi rursus alia uisione, in solemnitate Pentecostes,  in ascensu montis eiusdem, a sinistris uiri prefati, secus uias prioris uisionis, alias tres uias, uarietatem habentes huiusmodi. Una earum, que uie uiridi propinquior apparebat, amena quidem erat, sed ita ex omni parte uepribus condensis uallata erat et obtecta, ut ab eis pungi necesse esset ambulantos per eam, nisi diligenter constricti et inclinati incederent. Apparuit et semita quedam delectabilis, arcta, et quasi modicum trita, nichil habens ueprium, sed ex utraque parte iucundo gramine et floribus diuersi generis copiose uallata. Media autem inter has duas una erat, ampliorem ceteris habens latitudinem, plana, et quasi pauimentum habens ex lateribus rubeis, quam cum diligentius aspicerem, angelus Domini, qui mihi assistebat,  dixit: »uiam hanc intueris, et pulchra tibi uidetur, et commoda ad ambulandum in ea; sed periculosa est, et facile labuntur incedentes per eam.«

88. Rursus in Octaua Pentecostes, in tempore meridiane quietis, subito aperti sunt oculi cordis mei sine carnis uexatione, sicut et in prefatis uisionibus, et uidi iterum, que predicta sunt omnia. Adiecit autem Dominus ostendere mihi preter eas uias, quas uideram, alias quatuor, secus tres uias prime uisionis, a dextris uiri, qui stabat in cacumine montis. Una earum, que proxima erat uie purpuree usque ad medium montis, difficultatem magnam habere uidebatur a ueprium densitate, quibus ex utroque latere obsita erat: reliqua uero pars  eius usque ad summum floribus amena, et ab impedimentis libera, sed arcta et modicum trita apparuit. Que erat proxima huic, arida uidebatur, et in modum campi arati, glebis ingentibus aspera, et uiatoribus suis plurimum onerosa. Eram autem cogitans apud me de his duabus uiis, quod difficilem haberent incessum, et respondens angelus, qui mihi assistebat, ait: »Si quis ambulauerit per uias istas, caueat, ne offendat pedem suum; qui autem offenderit et ceciderit, si non surrexit, sed permanet, non uidebit lumen eternum:« relique uero due, que pariter cum his apparebant, plane, et expedite erant, et aspectu pulchre, candorem habentes quasi terre bene trite in strata publica. Cumque hererem  in aspectu earum, audiui rursus angelum dicentem: »uia iustorum recta facta est, et iter sanctorum preparatum est.«

89. uisionis prime, sicut per angelum accepi, interpretatio est hec. Mons excelsus, altitudo celestis beatitudinis est; lux in uertice montis, claritas est uite eterne; uie diuerse in monte, electorum uarie ascensiones sunt, quibus ad regnum claritatis ascendunt. uia hyacinthina, diuine contemplationis studium est. Ambulant in ea, qui iugi meditatione et desiderio in Deo et in celestibus mentis oculum figunt. uia uiridis eorum est, qui in actiua uita perfecti et irreprehensibiles esse student, incedentes in omnibus mandatis Domini sine querela; qui dum non transitoria, sed immarcescibile  brauium superne retributionis, in cunctis operibus suis attendunt, gressus mentis in uiridi figunt. uia purpurea, ascensus beatorum martyrum est; qui in tormentis passionum iustitiam Dei per patientiam operantes, in purpura sanguinis sui ad diuinum lumen transire contendunt. uir insignis supra montem, Christus est; splendor uultus eius, diuine claritatis eius est signum; oculi radiantes, serenus aspectus eius super electos, capilli, lane albe similes, Antiquum dierum esse pronuntiant, licet in nouissimis diebus secundum carnem sit natus. Gladius anceps in ore eius, terribilis iudicii sententia est, de ore eius processura, feriens reprobos duplici contritione corporis et anime. Clauis in dextra eius apparuit, quoniam ipse est, qui solus  aperit ianuam uite et nemo claudit; claudit et nemo aperit : ipse quoque est, qui profunda mysteriorum Dei, cui uult, reserat et non est, qui claudat; signat et non est, qui signaculum soluat. Sceptrum in sinistra eius, potestas regia est, quam et secundum humanam naturam se accepisse testatus est, dicens; Data est mihi omnis potestas in celo et in terra . Tunica hyacinthina uirtutem indicat celestis contemplationis, que totam perfecte possidebat mentem Saluatoris; non enim ut ceteri hominum ad mensuram spiritum acceperat, in quo habitat omnis plenitudo diuinitatis corporaliter . Baltheus candidus inuiolabilis innocentie candorem in eo designat. Apparuit in uia, que diuinitatis sue contemplationem significat;  quia sic eam uult manere in eternum, cum cetere permansure non sint. Non apparuit in omnibus et tamen erat in omnibus ; quia singule significant uirtutes, per quas iusti homines ueniunt ad montem excelsum, ubi recipiunt pro singulis uirtutibus singulas mercedes et in omnibus uiis ueritatis contemplandus est Deus.

90. uisionis secunde mysterium huiuscemodi est. Tres uie, que a sinistris uiri, stantis in monte secus uiam uiridem, apparuerunt, proprietatem exprimunt trium ordinum in Ecclesia, uidelicet coniugatorum, continentium et rectorum. uia uepribus uallata, uita est coniugatorum. Amena apparuit uia hec, quia ab initio instituta est a Deo hec uita: et  si legitime obseruetur, pulchra et bene placens est in conspectu Domini, et ambulantes in ea procul dubio in montem Dei ascendunt. Sed infinite secularium curarum sentes huic ex omni parte imminent, quibus pungi necesse est uiatores eius, nisi et parce uiuendo sese omnibus modis constringant et coram Deo et hominibus se humiliando semper uelut inclinati incedant. uia a uepribus libera, et iucundis floribus utrinque uallata, uita continentium est; horum etenim proprium est a curis et sollicitudinibus uite presentis mentem abstrahere et sola, que Domini sunt, cogitare, ut sint sancti corpore et spiritu. Arcta est uia hec, quia ut legitime et sapienter obseruetur, magne discipline custodia coarctari necesse est gressus ambulantium in ea,  ne forte secundum arbitrium proprium uiuentes, aut in fornicationem labantur, aut cum fatuis uirginibus, siue uiduis delicatis, que uiuentes mortue sunt, deputentur. Modicum trita est, quia respectu aliorum, pauci sunt qui ingrediuntur per eam, pauciores, qui perseuerant in ea: floribus diuersi generis delectabiliter undique uallata est, quia omnia uirtutum genera continentium uitam adornant. uia media inter duas predictas latior illis, ita rectorum est; ea enim cum sit instituta ad regendam uitam coniugatorum, siue continentium, siue utrorumque, minus illis coarctatur, et liberius arbitrium habet propriam uoluntatem exercendi, ac per hoc facilius in ea lubricant gressus ambulantium per eam: quod et ipsa eius planities apte significat. Propter quod  et periculosa dicta est, quia tam multi in ea labuntur, ut in ipsa paucissimi stabiles inueniantur. Quod autem quasi pauimentum habere uisa est ex lareribus rubeis, que sunt ex terra ignibus cocta, sollicitudinem significat prelatorum, qua circa subditos mentes eorum iugiter decoqui necesse est, quibus et anime et corporis procurationem debent.

91. uisionis tertie interpretationem, cum ab angelo instructore meo sciscitarer, dixit ad me: »Ecce incepisti librum uiarum Dei, sicut propositum tibi fuerat.« Hec idcirco dicebat quoniam anno priore, dic quadam cum essem in spiritu, duxerat me quasi in pratum quoddam, in quo fixum erat tentorium, et introiuimus illuc. Et ostendit mihi  congeriem magnam librorum, illuc depositorum, et ait: »uides libros istos? Omnes adhuc ante diem iudicii dictandi sunt.« Eleuans autem unum ex eis dixit: »Hic est liber uiarum Dei, qui per te reuelandus est, quando uisitaueris sororem Hildegardim, et audieris eam.« Et ita quidem impleri cepit, continuo cum ab ea rediissem  .

92. Est autem quatuor uiarum, que in tertia uisione monstrate sunt, significatio hec. Prima, que erat uicinior uie purpuree, in inferiori parte dumetis aspera, in superiori autem expedita et florida, uitam significat eorum, qui legitime in seculo uiuentes, in curis rerum mundanarum dies suos dimidiant, e deinde ad floridam et expeditam continentium transeunt uitam; eorumque regula se constringentes,  pariter cum illis in montem Dei ascendunt. uia arida, et glebis aspera, durissimum illud genus uite est, quo incedunt sancti eremite, et nonnulli in societate hominum conuersationem habentes, qui carnem suam supra humanum modum macerant et exsiccant ieiuniis, uigiliis, genuflexionibus, flagellis, cilicio, et grauissimis quibusque afflictionibus. Omnia huiusmodi quasi glebe asperrime sunt, et multo conatu et uigilantia opus est ambulantibus per uiam hanc, ne forte in nimia eius asperitate offendant, et grauius ceteris corruant. Duarum uiarum, que simul cum eis, que descripta  est, apparebant, una  magis trita et expeditior uisa est, de qua locutus est instructor meus dicens: »Per hanc uiam incedunt sancte anime infantium, que in sacro baptismate sanctificate sunt, et infra septennium e uita discedunt; qui quoniam seculi malitiam experti non sunt, expedito et liberrimo gressu ad regnum Dei perueniunt.« De altera uero ait: »Adolescentium uia est hec, qui paulo tardius illis incedunt, et idcirco minus trita et expedita apparet illorum uia.« Ecce he sunt uisiones, et interpretationes earum. Qui aperuit oculos meos, ut uiderem uisiones Dei, ipse procul dubio per angelum suum, sicut placitum fuit ante ipsum, in hunc modum intelligendas esse demonstrauit.



CAPUT uII. Sermonum pro uiarum istarum singulis ab angelo dictatorum priores quinque, summatim delibati.


93. Factum est autem in festo B. Iacobi, cum essem in spiritu, et uiderem uisionem uiarum Dei, rapta sum in sublimi, et quasi in uicino monte Dei contemplata sum. Et ecce, lux illa immensa, que montis uerticem occupabat, per medium scindi uisa est, et introspexi per eam, et uidi sanctorum multitudinem, cuius estimari non poterat numerus. Et ait ductor meus ad me: »Hic uides martyres, sanctos episcopos et confessores Domini, uirgines, cenobitas, utriusque sexus uiduas, et seculares coniugatos et continentes, nobiles et ignobiles, omnes  regnantes cum Christo. Hi ambulauerunt uias Domini, uias sanctas, quas uidisti, et perceperunt immarcescibilem gloriam a Christo Domino cum angelis eius. Consideret nunc unusquisque uiam suam: quod si iniuste ambulauerit, corrigat se ipsum, cum humilitate, et caritate, et obedientia, et dirigat uiam suam. Quod si peruenerit, recipiet premium eternum.«

94. Eram post hec quiescens in lectulo meo, nec adhuc somnum ceperam, cum repente uisitauit me Spiritus Domini, et repleuit os meum sermone huiusmodi: »Attendite nunc ergo uos, qui renuntiastis secularibus desideriis, et elegistis, ut sequamini uestigia eius . . . . Cogitate apud uos, quomodo uiuatis cum humilitate et obedientia et caritate  sine murmuratione et sine detractione et inuidia, et sine superbia, et ab aliis uitiis abstinete uos . . . . .« Nondum uerba hec finierat angelus, qui mihi per uices loquebatur, cum incidit mihi dubitatio quedam de distinctione uiarum Dei, que descripte sunt, et interrogaui dicens: »Nunquid, Domine mi, nos cenobite sumus in uia contemplationis, cum sumus in uia continentie? An esse potest, ut simus in utraque?« Et ait: »Communis est uobis uia contemplationis cum clericis, sicut illis uobiscum communis est uia continentie: scito tamen, quod multi sunt in uia continentie, qui in uia contemplationis  non sunt. Et sunt multi clericorum, qui neque in uia contemplationis, neque in uia continentie ambulant, et hi infelices sunt . . . .« et consummatis sermonibus his, in die qua B. Michelis memoriam agebamus, iterum se mihi presentauit, et allocuta sum eum, dicens: »Nunquid, domine mi, secure affirmare poterimus omnes hos sermones ex te processisse?« Hec idcirco dicebam, quia ex parte uerba ista protulerat, ita ut faciem eius non uiderem: ex parte uero per os meum in spiritu fuerant pronuntiata. Ille igitur, cum magna seueritate me intuens, ait: »Crede ex toto corde tuo uerba hec, que descripta sunt, et de ore meo processerunt. Beatus qui legerit et audierit uerba libri huius, quia uera sunt, et a ueritate nunquam declinant.« Alium  quoque sermonem continuo inchoauit his uerbis, dicens: »Admoneo eos, qui in secularibus curis oppressi sunt, aliquando cogitare que sunt precepta uite, id est diligere Deum, etc. . . . , si ad altitudinem contemplationis se non ualent erigere, legitimarum actionum officia studeant adimplere . . . . . Hec est uia Domini recta et pulchra, uia actionum sanctarum: qui ambulauerit in ea usque ad finem, uitam inueniet, et requiescet in monte sancto Dei, et sors eius cum filiis lucis.«

95. Dies festus agebatur et eramus assistentes diuino officio, cum ex consuetudine apparuit angelus in conspectu meo. Cumque de mora eius solito longiore delicta mea coram ipso culpassem, dixi ad eum: »Placeat nunc, domine mi, ut tertie  illius uie, que est sanctorum martyrum disciplinam nobis insinues, neque ab hac tua bonitate propter aliqua delicta mea compescaris.« Tunc aperiens os suum locutus est dicens: »Agnus Christi procedit coram sanctis martyribus et ipsi sequuntur eum cum palmis et coronis, congaudentes ei cum triumpho nobili . . . Audite hec, et corde percipite, qui persecutionem patimini propter iustitiam: Ite gaudentes per uiam nobilem, uiam bellatorum Domini, uiam purpuratam cruore sanctorum et Agni . . . . .« Factum est autem, priusquam uerba hec terminasset angelus, qui mecum loquebatur, ut superueniret festiuitas Beatarum uirginum Ursule et sociarum eius undecim millium.  Tunc decantabatur in uigilia matutina sermo ille diuinus, quo dicitur: Reddet Deus mercedem laborum sanctorum suorum et deducet illos in uia mirabili: unde ego sumpta occasione interrogaui instructorem meum, cum inter silentia misse mihi more suo apparuisset, dicens: »Domine, demonstra mihi quenam est uia illa mirabilis . . . . .« qui continuo respondens ait: »uia sanctorum martyrum hec est . . . . . que bene mirabilis appellari potest . . .« Post hec cum adesset festiuitas S. Martini, circa medium noctis ante uigiliam matutinam, subito expergefacta sum et fugit somnus ex oculis meis: et ecce angelus Domini stabat coram me et allocuta sum eum, dicens: »Oro, mi domine, ut exhortationem sermonis tui de sanctis martyribus iam compleas  et competenti fine concludas.« Qui cum me contemplari fecisset sublimia quedam, quorum aspectu eram indigna, petitionem meam impleuit . . . . .

96. Fui in oratione, et apparuit mihi solito more dominus meus et postulaui ab eo disciplinam uie illius que ad ordinem coniugatorum pertinere dicta est; statimque assensit petitioni mee, sicque exorsus est: »Ecce dico et admoneo seculares coniugatos: abstinete uos a prauis operibus uestris . . . que sunt auaritia, luxuria, fornicatio, adulterium, homicidium . . . quoniam impossibile est cum talibus uitiis intrare per uiam uestram.« His dictis, abscessit: et cum iterum apparuisset, rogaui, ut prosequeretur incepti sermonis exhortationem, qui ait: »Nisi, quod benignus et misericors  Dominus est, in tedium posset adduci, pro eo quod tot modis habitatores mundi admonet, ipsi uero pro nichilo ducunt monita eius . . . . Date, o uir et mulier, honorem ordini uestro, quem Deus honorare dignatus est . . . Liget corda uestra timor Domini, ut in opere uobis concesso frenum uobis ipsis imponatis . . . Dies festos et dies legitime abstinentie et tempora purgationis per continentiam honorate, et si quid super addideritis, addet Dominus gratiam uobis et generationi uestre . . . . . Illud autem scitote, quod mutue coniunctionis uestre precipua causa esse debet propagatio prolis; si qua alia est, ad infirmitatem pertinet, et habet indulgentiam, si timoris Domini moderationem habuerit et eleemosynarum remedium . . . . . Iterum dico uobis,  qui sub iugo matrimonii degitis, Deum timete, fidem et dilectionem immaculatam inuicem custodite: filios uestros et filias et familiam uestram in timore Domini et castimonia enutrite . . . . Hec est uie uestre delectabilis amenitas, que in mysterio demonstrata est . . . tribulationem tamen carnis et sollicitudines mundi, quas non experiuntur, qui continent, habere necesse est ambulantes in ea, sicut et in similitudine spinarum expressum est . . . .«

97. Rogauit me germanus meus, ut sciscitarer ab angelo, quare in principio sermonis huius inter cetera iniquitatum nomina, fornicationis nomen adiunxisset, cum hoc non ad coniugatos, quibus loquebatur, pertinere uideretur. Cumque super hac dubitatione  mea dominum meum interrogare cepissem, locutus est ad me, dicens . . . : »Fornicationis immunditia plenus est mundus, et uix inuenitur qui non se precipitet in foueam eius . . . Propter hoc autem in increpatione coniugatorum fornicationis nomen adieci, quia et ipsi antequam coniugii legem assumant, super modum in ea fedantur, et prouocant iram Dei in se. Hinc est, quod ad matrimonia legitima accedentes, fructu generationis priuantur a Domino, et mirantur unde accidat eis, ignorantes sterilitatis sue causam: quibus autem generatio conceditur, aut in ipsa prole, aut in aliis rebus necessariis pluribus modis diuinitus feriuntur et omnia ipsis infeliciter proueniunt . . .« Tunc interrogaui eum dicens: »Domine mi, quid dicis de illis,  quos Catharos uocant, qui uitam coniugatorum omnino reprobare dicuntur?« Et respondit dicens: »Illorum, de quibus interrogas, uita abominabilis est coram Domino . . .« Iterum autem allocuta sum eum dicens: »Domine, ut audiui, quidam ex eis asserunt, quod legitimum esse non potest coniugium, nisi inter eos qui usque ad tempus legitime coniunctionis uirginitatem ambo custodierunt: quid ad hoc dicis?« Et respondens, ait: »Ubi tale coniugium esse potest, gratum est Domino; sed rarum est ualde, ut ita contingat. uerumtamen ex iis, qui non continuerunt, multi sunt acceptabiles Domino, legitima habentes coniugia, et in mandatis Domini ambulantes, alioqui nimis contraheretur numerus populi Dei.«

 98. Celebrantibus nobis solemnitatem B. Ioannis Euangeliste, intenta eram orationi post uigilias matutinas; ac deprecabar Dominum ualida intentione cordis, ut secundum solitam benignitatem suam disciplinam uie continentium, quam in spiritu uideram, aperire mihi dignaretur; sed et diuinum euangelistam, et angelum doctorem meum, ut mihi adiutores essent, inuocabam. Cumque orando lassata fuissem, remisi paulum oculos ad soporem, et post pusillum repente expergefacta sum, et ecce angelus mihi assistens, sermonem, quem desiderabam, inchoauit his uerbis: »Dico uobis, o filii Dei, o filii lucis, intuemini uiam uestram, quomodo floreat, et quam delectabile est currere in ea. Currite ergo, et  properate obuiam Sponso uestro, qui uos exspectat. Diligite castitatem, et seruate illi integritatem uirginitatis uestre. uirgo ornata castitate, caritate, prudentia, humilitate, bene currit.« Hec cum dixisset, amplius non adiecit.

99. Sequenti uero die cum de beatis Innocentibus officium misse ageretur, ego, sumpta occasione ex lectione Apocalypsis, que legebatur, deprecata sum dominum meum, qui iterum mihi assistebat, dicens: »Domine, si inueni gratiam coram te, dic mihi, obsecro, quale est hoc canticum, quod decantant isti beati martyres ante sedem Dei et Agni, sicut presens lectio testatur, aut quomodo sequuntur Agnum, quocunque ierit?« Et respondens ait: »Quid me interrogas? nulla lingua super terram nouit hoc  canticum; nichil inde tibi enarrabo. Quod autem interrogas: Quid est, quod sequuntur Agnum, quocunque ierit; hoc est quod in omnibus uirtutibus, que considerari possunt in Agno, ipsum imitantur . . . .« Rursus in Circumcisione Domini, cum se mihi obtulit dominus meus, dixi ad eum: »Mi domine, doceas me, obsecro, de integritate uirginitatis, nunquid amitti potest per immundam libidinem, que haberi solet in tentatione, si non usque ad opus fuerit perducta libido?« Qui ait: »Non amittitur, sed inquinatur . . . . Deoque accepta non est, et debita mercede priuatur.« Cum autem in Octaua B. Ioannis iterum se mihi presentasset, preuenit uerba mea ita me hilariter alloquens: »Interrogare me uis, interroga, et respondebo tibi.« Et dixi, sicut  a ductore premonita fueram: »Domine, quod scriptum est: uoluntas pro facto reputabitur, nunquid aduersari potest sermoni tuo, quem proxime dixisti?« Et respondit: »Nequaquam.« Itemque subiunxit: »uerum est certe, quod scriptum testaris, cuius operis perficiendi uoluntatem habuerit homo, ita ut nequaquam remaneat in ipso, quin ad perfectum perducat, quod cupit, et sic usque in finem permanet, hoc quasi factum coram Domino reputatur; sed deleri tamen potest uirtute uere penitentie. Quidquid enim cogitatione, aut uoluntate fecerit homo, ita annullari potest coram Domino ac si nunquam fuerit: . . . qui autem uoluntatem prauam fructu penitentie non diluit, huius integritas, quamuis permaneat, inutilis est, et nullum consequitur  fructum.«

100. Iterum subiunxi dicens: »Domine, sunt qui non sponte stimulos carnis experiuntur in tentatione, et moleste ferunt ardorem, qui auersatur munditie corporis sui, nulla tamen repugnatione euitare eum preualent. Nunquid hoc eis reputabitur in peccatum?« Qui ait: »Si moleste ferunt tentamenta huiusmodi, neque animo eis consentiunt, leuiore penitentia culpe sue, quam sic contrahunt, ueniam consequentur, et mercedem magnam adipiscentur.« Indicauit autem mihi esse hominem, in Christo familiarem  sustinentem ab aduersario impugnationem castitatis, et nimiis ob hoc animam suam molestiis affligentem,  et ait: »Consolationem ei annuntia, dicesquo ei, ut parcat afflictioni. Reuocet in memoriam, quod scriptum est de electis Domini: Tanquam aurum in fornace probauit eos. Gaudium sit ei; non tamen sine tristitia. Gaudium, pro eo quod tale aliquid Dominus ei imponere dignatus est, per quod ad mercedem magnam preparatur; non sit tamen sine tristitia, quia in tali tentatione non omnino culpa euitatur. »Et dixi: Domine, qualiter debet resistere aduersario, et quibus armis eum superabit?« Qui ait: »Oratione, et confessione, et flagellis carnis pugnet, et superabit. Non autem insistat rogare Dominum, ut ab hoc stimulo liberetur; sed hoc oret, ut misereatur ei Dominus in hoc tempore tentationis. Si in loco secretiori fuerit, flectat genua  ter coram Domino; si autem opportunitas loci ei defuerit, signet cor suum ter signaculo crucis, ac dicat: Saluator mundi, salua nos, qui per crucem et sanguinem redemisti nos; auxiliare nobis, te deprecamur, Deus noster.«

101. Post hec una dierum suscitauit linguam suam in hec uerba: O uirgines, ecce ad uos clamat uox diuina, uox Sponsi uestri pulsat ad aures uestras: aperite illi, et introducite illum ad palatium cordis uestri, et amplectimini eum, quia pulchrior et amabilior est omni creatura . . . . . Hinc sequitur longa, et post hanc alia, ad uirgines exhortatio: sub qua Elisabeth angelum interrogauit, dicens: »Domine, que sunt uestes ille nuptiales, de quibus dixisti?« Et respondit: »Ire debent uirgines ad  interiora cordis sui et emere illic tria genera ornamentorum. Primo eas habere oportet uestimentum candidum et immaculatum, quod est innocentia carnis. Necessarium illis est et operimentum secundum, quo debent esse amicte, quod est caritas, qua ab illis diligendus est Christus sponsus. Tertium ornamentum earum est torques aurea, quod est pudicitia, qua debet se ipsam uirgo constringere, ut sit uerecundia ad loquendum, ad audiendum, ad uidendum, ad faciendum omne quod impudicum non est: hoc est signum, de quo dictum est: Posuit signum in faciem meam.« Hoc, ut estimo, adiecit, pro eo quod in festo B. Agnetis ipsum de hoc uerbo interrogaueram, et nullum tunc mihi super hoc dedit responsum. Iterum dixi: »Domine, quali  pretio emenda sunt uirginibus ista ornamenta?« Et ait: »Castigatione corporis proprii, ac denario uno, quod est contemplatio pudicitie Sponsi, quam reponere debent in medio cordis sui . . . . .« Et factum est completis sermonibus istis in Dominica secunda sacri Ieiunii die festi S. Matthie apostoli  in tempore diuini officii, uel sacrificii, apparuit mihi benedictus Domini, angelus sanctus, et finem competentem imposuit sermoni ad uirgines Domini.



CAPUT uIII. Sermonum quinque reliquorum synopsis.

102. Sermone precedenti ad finem deducto, distulit  solito diutius uisitare me angelus Domini: quod ego delictis meis imputans, anxiabar intra me, ac diligentius lacrymis et orationibus operam dedi: et adiuuabat me conuentus noster oratione communi. Et consummatis septem et decem diebus ab eo, quo iam dicta uerba compleuerat  stabam sola in oratorio circa horam tertiam, effundens coram Domino cor meum, ac dicens: »Non mea merita aspexisti, Domine, in omnibus que hactenus mecum operatus es; sed in tua misericordia fecisti omnia hec. Propterea obsecro ne compescaris delictis meis, aut cuiusquam alterius, quin hec, que nunc apud me initiare dignatus es, propter bonitatem tuam ad bonam consummationem perducas. De uia rectorum  Ecclesie, quam mihi in mysterio demonstrasti, congruentem disciplinam nobis aperire dignare, ex qua aliquis fructus correctionis proueniat, sicut necessarium esse nosti populo tuo.« Adhuc ista, et his similia in oratione loquente me, ecce angelus desiderii mei subito apparuit coram me et sermonem, quem desiderabam, his uerbis initiauit, dicens: »Hec dicit Dominus: Ecce ego mitto angelum meum, ut annuntiet uobis, qui in sublimi potestate imitatores estis. Dico autem uobis, quod iniquitas terre, quam absconditis propter aurum et argentum, ascendit coram me, tanquam fumus de igne . . . uidete Pontificem magnum et excelsum super omnia Dominum Iesum, quomodo in diebus obedientie sue ambulauit in medio discipulorum suorum,  non in altitudine dominantis, sed in humilitate ministrantis; tanquam plus emulator gregis sui, usque in consummationem mortis pro eo. Respicite semen eius, quod est benedictum, ministros uocationis uestre beatos apostolos: nunquid sicut uie uestre uie illorum fuerunt? . . .«

103. Celebrantibus nobis diem festum Pasche  in tempore diuini officii post lectionem Euangelii, apparuit mihi angelus Domini stans coram me; cumque hoc petiissem ab eo, ut hoc procurare dignaretur, ne quid negligentie in illa sacra communione, quam exspectabamus, accideret; adieci postulare, ut sermonem suum de rectoribus Ecclesie, secundum quod inchoauerat, prosequi dignaretur. Ad quod mihi breue responsum reddidit  dicens: »Si digni essent, multa magna de illis Dominus reuelaret.« Quo dicto statim ad altare cum festinatione accessit; et cum duobus angelis qui in principio misse aduenerant, cum magna diligentia, donec omnes communicassemus, astabat. Sequenti uero die circa idem tempus adueniens, similia inculcauit, et rursus die altero addidit, dicens: »Hec dicit Dominus magnis prelatis Ecclesie: Recordamini, quam rationem reddituri estis in tremendo iudicio meo de ouibus meis, quas suscepistis regere et custodire . . .« Post hec quasi in spiritu lenitatis, ait: »Ego Dominus clamo et admoneo pastores meos . . . Sunt enim, qui mihi uidentur boni et pacifici, heu quam pauci! et alii  multi mali et peruersi . . . propter quod oportet admoneri bonos, ut in melius proficiant; malos autem et peruersos, ut conuertantur, ne pereant de uia iusta.« Et cum me iterum uisitasset, adiecit: »Attendite cum omni sollicitudine mentis uiam uestram . . . quod si me diligitis et nomini meo honorem prebetis, honorificabo uos coram sanctis angelis meis.«

104. Adhuc loquente ad me angelo sermones istos de pastoribus Ecclesie uisum est quibusdam opportunum, ut interrogarem de iis, in quibus erroris sui occasionem accipiunt dubii quidam. Interrogaui igitur, non quasi in fide dubitans, sed quasi cupiens fidem nostram ex angelica auctoritate firmari, et dicebam: »Nunquid, domine, in ecclesiasticis  sacramentis parem habent ueritatem officia eorum pontificum, qui sinistre et non secundum Deum ad pontificatum suum introierunt, et eorum quorum bonus introitus est?« Qui respondens ait: »Multi, dum profunde talia scrutantur, magis deprauantur, quam emendantur: et talia Dominus reuelaret, si non eo liberius peccarent illi ad quos pertinent.« His dictis confestim ablatus est ab oculis meis. Iterum autem die alia cum redisset ad me, interrogaui eum, repetens eumdem sermonem, qui prescriptus est. Et ille: »Habent, inquit, parem uirtutem, sed beneplacitum est magis Deo in officiis eorum, qui bene introierunt.« Iterum subieci dicens: »Itane est, domine mi, ut quod presbyteri ordinati ab illis quorum malus introitus,  eamdem habeant potestatem consecrandi corpus et sanguinem Domini in altari, quam habent, qui ordinati sunt ab illis qui legitime introierunt?« Qui ait: »Non ascendat unquam dubitatio in cor tuum de hac re; sed certum habeto quod omnes qui in ecclesiastica ordinatione presbyteratum acceperunt, eamdem potestatem habent in consecratione Dominici sacramenti, siue bene, siue male introierunt ordinatores eorum . . . . .«

105. Quia ad Patres nostros, spiritualia iudicia in Ecclesia habentes, pertinere totus hic sermo uisus est, rogaui angelum Domini dicens: »Oro, domine, ut sicut spiritualibus rectoribus uerba admonitionis hactenus ministrasti, ita illis quoque, qui secularia iudicia habent, aliquas admonitiones, ex  quibus et ipsi corrigi possint, a Domino nuntietis.« Qui confestim petitioni mee consensum prebens, his uerbis sermonem ad illos pertinentem exorsus est. »Ecce constituit Dominus super populum suum principes et iudices, ut facerent iudicium, et iustitiam, et confirmarent ueritatem, et pacem inter uirum, et uirum, ut esset omnis populus beneplacens coram Deo uiuente. Nunc autem . . . . . Propterea uiuo ego, dicit Dominus, si non audieritis uocem admonitionis mee, et conuersi fueritis ad me, detraham uos ab altitudine uestra, qua male usi estis, in profundum inferni, et eritis consortes illorum, quibus uos assimilastis in incendio uiuenti in sempiternum.« In die sancto Pentecostes  in hora prima, ante celebrationem diuini officii, cum essem  in oratione, apparuit angelus coram me et hactenus dictum sermonem compleuit . . .

106. In festiuitate S. Martini  inter silentia misse allocuta sum angelum dicens: »Placeat nunc, domine, ut exhibeas nobis disciplinam congruentem illi uie, cuius pars uepribus occupata apparuit, altera uero floribus amena, et stricta, nichil habens ueprium et impedimentorum.« uix petitionis mee uerba compleui et protinus ait: »Ecce dico uobis, qui in seculo uiduati estis, uiuentes in carne, in laboribus, in angustiis multis, abstinete uos a uitiis huius seculi et ambulate in uia continentium . . .« Et adiecit in uigilia apostolorum , dicens: »Et quid addam uos admonere? Ecce ostendi  uiam, instruxi uos disciplina, palpate huc et illuc, considerate uerba, retinete exempla, diligite castitatem, currite ad claritatem Domini nostri Iesu Christi, quam uobis prestare dignetur, qui uiuit et regnat per omnia secula seculorum. Amen.« Cum autem consummati pene essent hi omnes sermones, in festiuitate apostolorum Petri et Pauli, ante horam diuini officii, fui orans in secreto, et apparuit in conspectu meo angelus Domini et locutus est audiente me uerba hec: »Treuirensi episcopo  et Colonie et Moguntie episcopis  annuntiatum sit uobis a Domino Deo, magno et tremendo et ab Angelo testamenti libri huius,  ut hec uerba, que inueneritis in presenti libro, annuntietis Romane Ecclesie, totique populo et omni Ecclesie Dei. Emendate uos ipsos et conuertimini ab erroribus uestris et nolite indigne accipere admonitionem sacram et diuinam, quia non sunt hec ab hominibus inuenta. Dico autem uobis ex nomine, quoniam in ista prouincia nomen religionis habetis. Legite et audite admonitiones diuinas et suscipite eas placida mente. Et nolite arbitrari hec figmenta esse mulierum, quia non sunt; sed sunt a Deo Patre omnipotente, qui est fons et origo omnis bonitatis. Quod autem uobis dico, ceteris omnibus dico.«

107. Cupiebam octaui sermonis initium accipere in die translationis S. P. N. Benedicti   sed impedite sunt die illo orationes mee ab hospitum presentia, et translatum est desiderium meum usque ad proximum diem. Tunc etiam stante me in oratione post horam capituli, presentauit se mihi angelus Domini et postulaui, ut sermonem ordiretur ad eos, quorum uia in uisione quasi glebis occupata apparuerat, et confestim aperiens os suum hec uerba locutus est, »Attendite, uos, qui in eremo uitam ducere elegistis, quam discretionem habeatis . . . , ut non cito sequamini omnem impetum zeli uestri, qui uos ad altitudinem perfectionis impellit, neque supergradiamini mensuram uirtutis uestre laboribus immoderatis . . . Propter hoc memento, homo, fragilitatis tue, ut caute gradiaris in  uia dura quam ingressus es et patienter agas in festinatione tua, ne ruinam patiaris . . . ad hec sume eruditionem et disciplinam contemplationis et consolare abiectionem tuam in ea.« Considentibus nobis in capitulo, ad audiendam lectionem Regule, in festiuitate S. Marie Magdalene astitit coram me dominus meus et presentem sermonem congruo fine compleuit. Cum esset festiuitas B. Iacobi in primis uesperis, apparuit angelus Domini coram me; feci itaque, sicut suggesserat mihi conscriptor sermonum istorum, ac petii ab eo, ut titulum, qui in capite libri huius scribendus esset, pronuntiare dignaretur: qui continuo petitioni mee assentiens ait: »Hic est liber,« etc., num. 86.

108. Mense Augusti, quinta die mensis, post uigilias  matutinas, cum essem cubans in lectulo meo, nec adhuc somnum cepissem, subito apparuit coram me angelus Domini et presentis libri nonum sermonem initio habuit his uerbis: »Ecce ego habeo aliquid ad uos dicendum, qui in iuuentute positi estis, quasi lilium, quod ante solis ortum clausum erat et quando sol splendet, in uirtute sua aperit se, et delectatus in ardore solis . . . Discite in primis timere Dominum . . . Ecce in sinu uestro est thesaurus desiderabilis et pretiosus, hoc est uirginitatis gemma. Beati eritis, si custodieritis eam . . . si placuerit anime uestre custodire eam, attendite uobis ut non inquinetis eam negligentiis leuitatis  uestre: declinate cum pauore cordis ab irritamentis immunditie et fugite confabulationes et collusiones adolescentularum, et corruptoribus earum nolite sociari: custodite os uestrum ab impudico sermone, et ab omni turpitudine oculos uestros et manus abstinete . . .« Post hec rursus adiecit, et dixit: »Adhuc addam loqui fratribus et conseruis meis admonitiones Patris eorum. Filii, aptate uobis in consuetudinem mores sanctitatis in floribunda etate uestra, quos in tempore maturitatis uestre possitis exercere . . . O adolescentes et iuuenes immaculati, . . . ambulate in pulchritudine uie uestre, et eritis filii amabiles Domino et similes angelis Dei in celo, ad quorum societatem ducere uos dignetur Dominus noster iehsu Christus.«

 109. Cum esset completus per angelum sermo precedens, in uigilia Assumptionis sancte genetricis Dei Marie, rursus in ipso die festo, in tempore diuini officii uisitauit me et ait: »Ecce adhuc uolo consummare sermones meos, quoniam adhuc locus est et habeo aliquid breuiter dicere ad infantes, qui nesciunt se custodire propter ignorantiam; propter quos oportet admoneri matres eorum, ut custodiant eos cum timore Dei castos et immaculatos, ne forte pereant.« Ad hec ego subiunxi interrogans et dicens: »Quid est, domine, quod dixisti: Castos et immaculatos? quid facere possunt infantes, unde castitatem suam commaculent? nonne et si quid delinquunt, ignorantia eos excusat?« Et ait: »Castitatem suam uerbis immundis  sepe coinquinant et operibus, qualia et ipsi perficere possunt; et quamuis per ignorantiam faciunt, tamen sine reatu non sunt, et penam omnino  euadere non possunt de hac uita migrantes, quia neque ab aliquo sunt castigati, neque per se ipsos penitentiam delicti habere sciebant; propterea castigari debent a parentibus pro delictis suis, quia sicut mala facere assuescunt, ita et bona facere discerent, si per caritatem ad hoc nutrirentur. Quod tamen dixi: Immaculatos, pro iis dixi, qui cum paululum de septennio exierunt, tunc amplius se commaculant prauis operibus, quia plus nouerunt cogitare de malo, quoniam non sunt prohibiti ab eo, nam et ipsi in quantum possunt operantur opus impudicitie, nescientes quid faciant. Tales igitur, si de hac uita migrant, magnas penas sustinent, quo usque purificentur, quia nulla omnino macula in regnum Dei potest intrare. Hoc ergo  est illorum perire, de quo supra dixi: tanto autem grauius, ac diutius puniuntur, quominus orationibus et eleemosynis amicorum adiuuantur, pro eo quod eis indigere non credantur. Dico uobis parentibus, et quicunque paruulorum custodiam habetis, attendite quomodo in magna cautela eos custodiatis, quia in uos redundabunt delicta eorum . . . Consummauit autem hunc sermonem in Octaua Assumptionis . . . . . .« Hec est adiuratio conscriptoris sermonum istorum. Adiuro per Dominum, et per angelum eius, omnem, qui transcripserit librum istum, ut diligenter eum emendet, et hanc adiurationem codici suo ascribat  .



CAPUT IX. Ultimus uirginis morbus et in eo acta usque ad fratris reditum Moguntia.


110. uirginibus Deo sacratis in Anturnacensi congregatione   , Bude, Hadeuigi, Redelindi, propinquis, et familiaribus suis, frater Egbertus ex cenobio Schonaugie, orationis obsequium et deuotionis affectum.

111-112. Sinite ut plangam paululum dolorem meum apud uos, carissime mee, et suscipite uerba lamentationis mee, cum dulcedine compassionis. Paululum plangam, modicum lugebo, iuxta amplitudinem uulneris mei, ne forte carnali affectu perturbari existimer et reputetur ad insipientiam mihi. En nostra Elisabeth, illa electa lampas celici luminis, uirgo illustris et honorificata, in abundanti gratia Dei splendida gemma cenobii nostri, dux nostri uirginei cetus, heu! ante annos maturiores ex hac uita subtracta est. Que me peperit in lucem  inexperte nouitatis, que me traxit ad familiare ministerium Iesu Domini mei, que ore mellifluo consolationes et instructiones Dei de celo afferre solebat ad me, et gustare faciebat cor meum primitias dulcedinis abscondite sanctis in Deo; hec irregressibilem abiit uiam: et ecce non comparet super terram dulcedo anime mee, consolatio paupertatis mee et suaue condimentum omnium laborum meorum. Merito ergo meroris cingulum precordiis meis accingo: dignum, dilecta mea, super te planctum assumo, uirgo gratiosa, uirgo ualde amabilis, multum in suauitate sancta, qua te inunxerat Spiritus Dei. Exitum tuum immaturum, o filia gratie, lugent interiora anime mee, et personant chorde cordis mei carmen lugubre spiritui.

 113. uerumtamen non est dolor meus, sicut dolor, quem pariunt caro et sanguis, ut nunc germanitatis causa, que carnalia sunt, lugeam; sed spiritualium deliciarum me communia damna contristant, quas tu, Dei ministerio, inaudito modo multis administrare solebas. Per te celum mundo erat apertum, et affluebant abscondita a seculis arcana Dei per organum uocis tue ad nos; et erat pretiosius auro, dulcius melle eloquium tuum. Per te angeli nobis et nos angelis familiariter loquebamur, et affabiles nobis erant, te mediante, altissimi principes celi. O felix femina! quam multi reges et prophete uoluerunt uidere que uidebas et non uiderunt ! Patuit enim beatis oculis  tuis sublime palatium celi, et preuidisti ante tempus communis uisionis inaccessibilem claritatem regni immortalis. Gloriam ciuium celi nobis notam  faciebas et quasi ante oculos mentis nostre ponebas: et inflammabant non modicum beate orationes tue corda nostra, in desideriis patrie, quam exspectamus. uacillantes animas in ministerio Dei sepe confirmauerunt uerba admonitionis tue, et feruore sancto laudationes Domini multum nos amplificare faciebas.

114. O quam multa pietatis opera per exhortationes tuas longe lateque per terras facta sunt! quoniam multe electorum anime desideratis consolationibus, per tuam negotiationem, potite sunt. Benedicta filia tu a Domino, quia fructuose inter Deum et homines negotiata es. O femina feliciter nata, quomodo perdiderunt te infelicia tempora nostra! Dei lucerna, quomodo exstincta es mundo!  quomodo clausa es, o clara fenestra, per quam respiciebant oculi Domini ad nos! Pium est, o electa Dei, flere nos amissionem dulcis presentie tue: quippe que bonum certamen certasti et cursum martyrii tui feliciter consummasti. Tota etenim uita ab annis tenerioribus, si recte animaduertimus, uere martyrium dici potest. Portabas siquidem iugum Domini ab adolescentia tua, sub regulari disciplina semper ambulans, in paupertate et multiplici tribulatione. Semper manus Domini grauis fuit super te, nec defuit ullo tempore tibi uisitatio superna, premens animum, conterens miserabile corpus tuum pressuris et erumnis; quas agnoscere et dinumerare dignetur, qui solus laborem et dolorem considerat. Hilarem et patientem  te exhibebas ad omnem flagellationem Domini; et super dolorem uulnerum, quem tibi infligebat manus eius, semper adiiciebas sacrificium spontanee afflictionis.

115. Riui innumerabilium lacrymarum tuarum, domina, fatigationes genuum tuorum, diuulsiones teneritudinis tue, quas sustinebas ab asperitate saxi, incisiones laterum, quas inferebat duritia zone, incredibilis parcitas ciborum et innumera orationum tuarum holocausta, maneant in recordatione coram oculis misericordis Dei, cui nuda et aperta sunt omnia. Ardorem sancti desiderii tui de se ipso nunc satiet fons uite, quem toto corde sitiebas. Humilitatem spiritus tui, qua pre cunctis  mihi cognitis modica et abiecta semper in oculis tuis fuisti, respiciat et honorificet subleuator humilium Deus. Benignitatem, quam erga aduersantes  tibi habere solebas, benignitas diuina agnoscat et ad condignam retributionem adducat. Anima lassa, anima contrita et saturata miseriis erumnose uite, perge nunc in requiem diu desideratam. Suscipiat te sinus pacis eterne, amplectatur te dextera fidelis Sponsi tui, foueat et alliget omnes contritiones tuas, ac donet tibi oleum gaudii pro luctu, coronam decoris pro cinere despectionis, pallium laudis pro spiritu meroris. Quo digressus sum a proposito meo? In mente habebam, o dilecte mee, ad quas sermonem dirigere cepi, describere uobis beatam consummationem carissime nostre; sed ex abundantia mesti cordis assumpsi querelam hanc, ante propositam narrationem. Et nunc, fauente Domino, exsequar quod intendi,  quemadmodum uestre caritati gratum fore non diffido.

116. Erat ancilla Domini adhuc in die Pentecostes  consueto modo hilariter se habens; et, sicut mos illi erat gratificari nobis, per omnem diem solemnem letificabat nos reuelationibus sacris, enarrans inter cetera, qualiter et qua hora singuli assistentium ministerio Dei uisitarentur a Spiritu sancto. Tertia autem feria post hec, circa horam uespertinam, subito incidit in languorem fortissimum, cepitque affligi per omne corpus tam grauiter, ut mox conflueret ad eam tota congregatio, inuocans super eam auxilium Dei; sicque in hac afflictione permansit pene per totam noctem. Die  sequenti, uidelicet quarta feria, in qua solemne ieiunium agebatur, congregatio fratrum processionem fecit in albis, usque ad cellam  , et portabamus nobiscum in scriniis cunctas reliquias Societatis sancte Ursule regine, quatuordecim uidelicet corpora, que uelut integraliter apud nos sunt, exceptis diuersorum corporum portionibus multis. Celebrantibus autem illic nobis priorem missam festiue de Spiritu sancto, rapta est in exstasim, ac per longum tempus  quieta permansit, sicut mos illi erat in tempore excessus sui, quando aliqua ei diuinitus reuelabantur. Post hec autem cum ad se ipsam rediisset, sciscitabamur ab ea, quomodo se habuisset, et utrum aliquam consolationem a Domino accepisset, et referebat  nobis dicens: »uidi in uisione spiritus mei sanctissimam Dominam nostram et proxime ei assistentes B. Ursulam reginam et S. uerenam  , cuius corpus apud nos est; simulque omnes sanctas uirgines, quarum reliquie huc allate fuerant, multitudinem uidelicet copiosam, omnes mirifice coronatas et ingenti claritate uestitas et habentes in manibus palmas uictorie.

 117. Allocuta sum autem Dominam nostram, que stabat in medio sancti agminis illius; dixique ad eam: »Ad te, dilectissima Domina, querelam facio ex toto corde meo super omni tribulatione mea. Habeto misericordiam super hoc, quod ego contrita et afflicta, tam multis laboribus, tam innumerabilibus erumnis a iuuentute mea usque ad hanc diem, etiam nunc tam intolerabile martyrium sustineo in hoc miserabili corpore meo.« Et respondit cum magna dulcedine, dicens mihi: »Dilecta mea, Dominus noster ita tibi hanc uitam constituit, ut contingat tibi pati in ea multas molestias, multasque afflictiones, ac magnam paruitatem; miserebitur autem tui, et de omnibus bene consolabitur te. uoluntas eius est, ut per ista te purificet, ac talem te  efficiat, ut cum transieris de mundo, nichil molestie de cetero patiaris. Habeto ergo patientiam in omnibus malis, que sustines, et nichil murmures aduersus Dominum in corde tuo, quia omnia in bonum tibi conuertet. Aspice istas, que stant in circuitu meo, quomodo coronate sunt, et quantus est decor earum. Perpesse sunt angustias multas, et ualde dura martyria propter Dominum, et ideo non solum honorem habent ante Deum, sed etiam ab hominibus multum honorificantur, et late eis in mundo seruitur.« Adiecit, et dixit: »uere dico tibi, quod, si possibile esset, ut uno die triginta uicibus comburereris usque ad cineres, ac toties iterum ad humanam integritatem redires, non posses tali pro eo afflictione  promereri gratiam illam et gloriam, quam Dominus tibi conseruauit in celis.« Iterum dixi ad eam: »Metuo, Domina, ne forte scandalizentur homines in infirmitatibus meis, et estiment pro aliquibus grauioribus peccatis me ita torqueri, atque hac etiam occasione detrahere uelint gratie Dei in me, et diffidere iis, que Dominus operatus est mecum.« Et illa rursum ad me: »Nemo, inquit, sapientium faciet hoc.«

118. Ab illo tempore de die in diem magis inualuerunt infirmitates ancille Domini, et quotidie aliquid noue molestie ei accidebat; maxime autem a doloribus uitalium coarctabatur, quibus nulla ope poteramus obuiare. Refectione autem tam modica per languoris sui dies usa est, ut esset incredibile  humanum corpus posse sustentari in ea per aliquod tempus, et id ipsum, quod sumebat, importunitate tussis excutiebatur. Tam immobilis animi permanebat cunctis illis diebus usque ad exitum suum, ut nunquam uel semel ad lacrymas eam permouere possent lamenta sororum et familiarium eius, timentium de morte ipsius; cum tamen facili ex causa in lacrymas prorumperet, dum adhuc incolumis  esset; si quando etiam remissius habere uidebatur, gaudentibus circa eam sororibus, et uerba letitie loquentibus, nullatenus tamen a seueritate faciem relaxabat. Strato iacere, aut somno quiescere non eam sinebat doloris uehementia, sed sedens pene nocte ac die, imperturbato sensu mentis prouide tractabat  multa, de quibus uix eam cogitare posse arbitrabamur.

119. Narrauerat nobis ante dies infirmitatis istius, quod quadam die solemni, dum adhuc incolumis esset, uidit in spiritu beatam Dominam nostram, et in oratione sua deuotissime illi commendabat uitam suam, et finem uite sue dicens: »Adiuues me, oro, sanctissima Domina, propter clementiam tuam, ut  rationabilis fiat exitus uite mee; et ut nunquam mihi transire contingat de hoc mundo, quin omnia in me fiant, que pertinent ad obitum hominis Christiani.« Et illa cum magna benignitate respondit ei dicens: »Certa esse debes, quod obitus tuus non solum erit sicut hominis Christiani, sed sicut hominis sancti.« Et uere hanc in ea promissionem per gratiam Dei uidimus adimpleri. Nam et omnia sacramenta, que ad transitum Christianorum pertinent, plenarie ei exhibita sunt, ac preterea in tantum benedixit nouissimis eius Deus, ut euidenter singularis gratia eius in ea agnosceretur et glorificaretur a multis. uidens enim ingrauescere morbum super se et considerans se omnino destitui uiribus corporis, uocari  ad se petiit spiritualem Patrem nostrum dominum abbatem  ; et ipso presente totam congregationem sororum aggregari fecit ante se; et inter summos dolores, quasi nichil sentiret mali, sedens, cum magna fortitudine spiritus allocuta est eas longo et rationabili sermone, de quo, etsi presens essem, pauca uerba hec in memoria mea permanserunt.

120. »Nolite, inquit, mirari, carissime, super infirmitatibus meis, sicut homines imperiti; neque diffidatis gratie Dei in me, propter castigationes eius, quas sustineo et sepe sustinui in medio uestri. Conscientia mea bona est apud Dominum, et certissime agnosco, quod per ea, que patior, preparat et exornat coronam meam Dominus in regno suo.  Ipse non propter merita mea, sed propter misericordiam suam, iam ab annis pluribus operatus est in me magna et temporibus nostris inaudita; et scio quoniam multi sunt in populis, qui fideliter et benigne hec perceperunt et per ea edificati sunt in bonum, multi uero diffidentes scandalizati sunt in iis, que audierunt de me, non illis imputet Deus. uobis autem dico et confidenter, per illud iter, quo ad regnum Dei perrecturam me spero, quoniam hec, que uidistis in me et audistis ex me, uera sunt, et nichil simulationis et fallacie ad hec unquam adieci. Dominus mihi testis est. Sint uobis  ista pre oculis semper, et estote emendate per hec amplius, quam ceteri hominum; ne forte imputet uobis Dominus magis quam aliis, qui non tam ueraciter ista perceperunt. Gratias agite Domino semper, et collaudate eum in omnibus mirabilibus suis, que operatus est mecum in conspectu uestro, quia in his singularem honorem uobis pre ceteris claustralibus prestitit. Concordes estote, et diligite inuicem, et ordinem uestrum cum magna diligentia custodite. Paupertatem uestram patienter sustinete. Anime mee fideliter et cum seria mente curam gerite: neque aliquid negligatis ex iis, que pertinent ad debitum meum, pro eo quod estimetis non indigere me suffragiis orationum uestrarum. Hec autem dico, quia sepe, qui religiosi uidentur, negligi  solent, dum ii, qui eorum bonam conuersationem cognouerunt, cogitant non eos magnopere indigere adiutorio ipsorum.«

121. Et cum anxie ista loqueretur, dominus abbas subiecit hec uerbis eius, dicens: »Confidimus, quoniam promissio Domine nostre implebitur in te, qua tibi perpetuam quietem promisit post tribulationem hanc; uerumtamen quod postulas, nullo modo negligemus.« Ad hec illa respondit: »Promissioni dilectissime Domine nostre nullatenus diffido, sed nichilominus quod meum est facere debeo et sollicite prouidere anime mee.« Itemque ad sorores aiebat: »Si quid in me, carissime, Deum unquam offendistis, ipse indulgeat uobis, et ego ex  corde remitto omnem offensam. uos quoque, si feci quidquam in uobis quod facere non debui, queso, indulgete mihi. Nondum ego quidem aliquid certitudinis accepi a Domino de fine uite mee, uerumtamen iustum est, ut habeam sollicitudinem de tutela anime mee et disponam de iis que pertinent ad exitum meum, ideoque postulo unctionis sacramentum.« Cumque hec et his similia multa supra uires suas locuta fuisset, petiit a domino abbate, ut aduocari faceret plures ex senioribus presbyteris et inungeret eam, et sic factum est. Cumque post hec confessionem fecisset, distulimus consulto, propter stomachi infirmitatem et tussis importunitatem, dare ei Dominici corporis sacramentum.

122. Nocte uero sequenti in tantum aggrauata  est infirmitas eius, ut putaret se continuo transituram, et dum anxiaretur propter dilationem Dominici corporis, eleuatis ad celum manibus orauit ad Dominum dicens: »Saluator mundi, Domine Iesu Christe, obsecro te, per illam sanctam passionem tuam, in qua te per totum expandisti super lignum crucis, ad redimendum mundum et ad amplexandum omne quod redemisti, ut non me patiaris unquam de hoc mundo transire, antequam percipiam tuum sanctissimum corpus ad consolationem et munimen anime mee. Recordare, Domine, quoniam sepe illud suscepi cum intima deuotione  cordis mei, et cum multa lacrymarum effusione, et non sinas me in nouissimis meis carere benedictione hac.« Et dixit una sororum uigilantium cum ea: »Memento, domina, quod in quadam uisione tua dixit ad te uox diuina, cepi et perficiam. Hinc ego confido, quod non sinet te Dominus sic ex improuiso transire, quin adhuc aliquam manifestam consolationem ab eo percipias et maiorem certitudinem finis tui.« Et gratanter recepit responsionem hanc: »Exaudiuit autem Dominus desiderium eius, quoniam tunc dilatus est transitus eius, postea communicauit ante finem.« Aestimans autem ego posse eam adiuuari arte medicine, et metuens ne forte ad insipientiam et inhumanitatem mihi imputaretur, si negligerem attentare hoc,  perrexi cum festinatione in urbem Moguntiam  consulere medicos et comparare medicinas. Sed sicut erat uoluntas Domini tollere eam de hoc mundo, nichil ex omnibus, que requirebam, inueni.

123. Ipsa autem nocte  infirma nostra solito more erat sedens in lecto, et sorores cum ea uigilantes. Circa medium autem noctis, cum diligentissime Dominum orasset et finem suum ei commendasset, cepit grauiter anxiari, et ita a priori statu mutari, ut iam putaretur transitura; et post multam anxietatem in exstasim uenit. Sorores ergo, que in circuitu erant, undique eam aspicientes, nimium stupefacte et finem adesse putantes, discurrere ceperunt alie ad afferendum cilicium,  in quo deponeretur, alie ad euigilandum conuentum sororum. Que cum uenissent, iterum attrahere spiritum cepit et redire ad se ipsam. Et dixit cum silentio ad unam sororum, que proxime ei accumbebat tenens eam in brachiis: »Nescio quid mihi est: lux illa, quam ex consuetudine in celis aspicio, diuidit se.« Et amplius non adiecit. Tunc singule sororum procumbentes ante eam, ueniam petebant ab ea, rogantes, ut omnem offensam eis indulgeret. Hoc autem illa cum magna beneuolentia ac prudentia faciebat: et e conuerso quantum potuit, seipsam humiliauit ad eas, tanta discretione per omnia utens, ut manifeste Spiritus sancti gratiam in eo considerarent. Tunc una sororum interrogabat  eam secreto dicens: »Charissima, nunquid adhuc aliquid tibi signi demonstratum est a Domino, aut aliquam uocem percepisti, unde possis agnoscere finem tuum?« Et dixit: »Nondum quidquam tale percepi.« Post hec dixit sororibus, ut abiret conuentus ad cantandas Matutinas: tempus enim iam erat.

124. Et dum sorores, que in circuitu eius erant, psallere cepissent, iterum in exstasim uenit. Et cum iam compleuissent officium Matutinale, respirauit et ad se ipsam reuersa est. Et dixit quibusdam  illarum, ut irent quiescere. Et manentibus cum ea iis, que maxime familiares erant, dixit una illarum: »Charissima, dic nobis, si potes, qualiter te habueris in hac exstasi, et si aliquid tibi a Domino reuelatum est, aperi nobis« Et dixit: »Nondum possum, paululum exspectate.« Et cum aliquantulum collegisset uires ad se, dixit: »uisiones sanctas, quas olim in summis festiuitatibus uidere solebam, et de quibus mihi dictum erat ab angelo Dei ante plures annos, quod non essem eas uisura usque ad obitus mei tempus, nunc mihi Dominus demonstrauit; hoc ergo est mihi certissimum indicium finis mei. Rogo tamen, ut adhuc sileatis super hoc, neque multum diuulgetis.« Post hec cum conuentus sororum iam Matutinas decantasset, uenit  una ex maturioribus que dixit ad eam: »Dic nobis, dilectissima, si aliquid a Domino consolationis accepisti.« Et respondit: »O quam bonam consolationem accepi!« Et quia uires non habebat dicendi, sorores, que audierant ab ea, dicebant in audientia ipsius, tam illi quam ceteris, que iam confluebant, quenam fuisset uisio quam uiderat. Et factus est fletus magnus inter eas. Tunc confortata spiritu, et sedens, allocuta est omnes hoc modo:

125. »Dilectissime mee, in hac re habete certitudinem finis mei, et testimonium uerum omnium eorum que Dominus mecum operatus est. Rogo et admoneo uos, ut stabilem fidem adhibeatis iis que fecit Dominus coram uobis in me, neque diffidatis  unquam, et ego credo operibus eius, et testimonium eis perhibeo morte mea. Ipse hactenus operatus est in me, et usque in finem operatur; uos illi semper gratias agite singulariter super omnibus his. Semper insidiatus est mihi Satanas, et multos laqueos posuit mihi; et scio, quod etiam post obitum meum non desistet aduersari mihi, et corrumpere famam meam, et obscurare ea que fecit Dominus mecum. Ego ab adolescentia mea multa passa sum inter uos dura et intolerabilia corpori meo, in infirmitatibus multis, et penuria necessitatum mearum, et in laboribus quos assumpsi. Et postquam cepit Dominus singularem gratiam suam ponere in me, grauiora passa sum, quam prius: non specialiter propter aliquas iniquitates meas, sed ut per  meos labores, quos foris uidistis in me, comprobarentur ea que occulte Dominus mihi demonstrauit, ut tanto magis credibilia essent, tam uobis quam aliis hominibus, qui hec erant percepturi.«

126. Tunc sorores unanimiter ad eam dixerunt: »Domina dilectissima, quandoquidem iam amplius habere non possumus te ipsam, rogamus, ut denomines nobis aliquam personam inter nos, que magisterium super nos, cum Dei uoluntate, possit habere, et hanc cum omni beneuolentia gratantissime  suscipiemus.« Et dixit: »Consilium meum est, ut ipsam, que post me prioratum  habuit inter uos, et bene atque competenter omnia fecit, que ad officium ipsius pertinebant, assumatis in locum meum: ipsam honorate, et diligite, et supportate eam propter Dominum, quandiu dimiserit eam. Nouit Dominus, quod non propter cognationem, que est inter me et illam, aut propter aliquam singularem dilectionem hec dico; sed quia confido ita placitum esse Domino, et quod expediens erit uobis. Dominus de cetero uos consoletur, et per omnia uos edoceat, que placita sunt illi.« Susceperunt autem gratanter consilium eius, et ipsam, quam denominauerat, postea a domino abbate postulauerunt sibi dari in magistram, et consensit petitioni earum.

 127. Cum autem finem fecisset uerborum quibus sorores alloquebatur, dicebat ad eas que familiariter ei ministrabant: »Heu! quid fiet de fratris mei absentia? Heu super medicinis, quibus mihi negotiatur! Quid ad me pertinent medicine? Mittite, obsecro, cum omni festinatione nuntium ad reuocandum eum;« et sic fecerunt. Erat autem feria quarta. Mane autem facto, mox aduocatus est dominus abbas, et sedente eo coram ipsa, narrauerunt ei sorores uisionem, ex qua de morte sua certificata fuerat. Nam et ipsa ad narrandum uires non habebat. Qui cum audisset narrantium uerba, dixit ad eam: »Nunquid ista ita se habent?« Et ait: »Ita, mi domine, et hinc habeo certissimum testimonium  mortis mee.« Mox ergo ipse ad seruitium Dei accedens, de sancta Trinitate officium celebrauit, pro eo quod sancte Trinitatis mysterium sibi ancilla Domini in uisione prefata reuelatum fuisse testabatur; eo modo quo et ante decennium ei fuerat demonstratum in eadem uisione. Expleto autem diuino officio, sancta eam communione muniuit, et dicta est litania cum multa deuotione tam fratrum quam sororum, ubertim lacrymantium super eam.



CAPUT X. Extrema uite mortisque sancte periodus et salutaria monita sub ea data.

128. Post hec circa horam nonam adueni ego, et cum multis omnium lacrymis susceptus sum, ita ut eam iam obiisse estimarem; quod cum requisissem  ab iis, qui mihi lacrymantes occurrerunt et adhuc uiuere eam dixissent, eram adhuc sperans de uita eius. Et cum intromissus fuissem, sedentem inueni, et loquentem; et tantarum lacrymarum, que erant in circuitu eius, causam uehementer admiratus sum, nullam adhuc uidens similitudinem mortis. Et cum paululum sedissem coram ea, allocuta est me, dicens: »En morior, dilectissime  frater, et nullatenus ad hanc uitam conualesco.« Et ego corde percussus in hoc uerbo, aio ad eam: »Unde hoc nosti, carissima?« Et ait: »uisionem illam magnam, quam ante plures annos uideram, de qua dictum fuerat mihi, quod non eam essem uisura usque ad finem uite mee, Dominus mihi nocte ista ostendit, et hinc certa sum, quoniam finis uite mee aduenit.« His auditis, ego uisionem recognoscens et uerba angeli, qui de fine uite eius predixerat, in memoriam reuocans, utpote qui post eam omnia propriis manibus scripseram  , continuo omnem spem sanitatis eius et uite deposui. Et cum ab intimo cordis dolore lacrymarer coram ea, nullam omnino similitudinem doloris faciebat; sed immobili permanens animo, dixit ad  me: »Scito, dilectissime, quia nulla est tristitia mihi pro discessu meo, et quia absque omni dolore separor abs te; quamuis pre omnibus hominibus dilectus fueris mihi, quoniam super omnem cibum et super omnem potum esurio et sitio regnum Dei.« Et dixi: »Non ego nunc ad similitudinem prophete presumo orare, ut fiat spiritus tuus duplex in me; sed si simpliciter mihi dare spiritum tuum Dominus uellet, sufficeret mihi.« Et ait: »Charissime, uoluntas Domini fiat in te.«

129. Post hec completa hora orationis nona, rursus aduenit dominus abbas cum toto fratrum conuentu; iterumque ipso inchoante dicta est litania cum multis lacrymis. Et post benedictiones  factas super eam, rogauit illa dari audientiam sibi ab omnibus. Et sedens constanti animo allocuta est nos, et gratias agebat omnibus nobis pro omni beneficentia sibi impensa et pro cunctis laboribus, quibus laborassemus circa ipsam, et exhortata est nos prudentissime ad concordiam et ad tolerantiam paupertatis et ad seruiendum Domino indeficienter. »Unusquisque, inquit, uestrum pro se studiosus sit, ne in ipso defectum habeat seruitium Domini. Scio autem et sepius reuelatum mihi est a Domino, quod benedixit Dominus locum istum singulari benedictione, et non deficiet in eo laus eius et cultus eius usque in nouissimum tempus  . uos ergo singularem ei gratiarum actionem semper exhibete, pro eo quod specialiter locum istum pre aliis claustris  honorauit, per eam gratiam, quam in me operari dignatus est.« Et cum multa in hunc modum exhortata fuisset, ad me quoque exhortationem adiecit, rogans et suadens, ut stabilitatis perseuerantiam seruarem; neque aliquando uellem derelinquere locum, etiam si contingeret uocari me ad locum honorabiliorem et magis opulentum. Omnes autem gratantissime suscepimus uerba admonitionis eius,  quoniam manifeste in ea operari spiritum Domini considerabamus. Et dixit ad eam dominus abbas: »Admonitiones tuas, dilectissima, gratas habemus. Rogamus autem, ut postquam ad Dominum migraueris, nos illi diligenter commendes, ipsumque semper ores super locum hunc, ut habeat eum in tutela et pace sua.« Et annuit similiter petitioni eius.

130. Post hec ad inuicem coniunctis manibus extendit eas ad ipsum, et ait: »Domino Creatori meo commendo animam meam, et post ipsum tibi, dilectissime Pater, et rogo, ut ipsi eam in nouissimo die presentes; quia tua spiritualis filia sum et te sicut debui dilexi, et obedientiam debitam seruaui.« Qui eam cum lacrymis suscipiens, ait: »Spero, quod letabunde offeram te Domino.« Post hec, rursum  illa ait: »Non miremini, quod sic anxie tracto de cunctis que pertinent ad exitum meum, quia necesse est hoc me facere, dum adhuc aliquas uires habeo, ne forte cum omnino defecerit uirtus mea, in aliquo imparata inueniar.« Discedente autem ab ea domino abbate, ait: »Maneat super uos omnes, dilectissime Pater, benedictio illa, qua benedixit Dominus Saluator discipulos suos, quando ab eis ascendit in celum:« singulos quoque fratrum indefesso animo allocuta est, commonens eos de profectu uirtutum, et orationibus eorum se commendans: neque solum presbyteros interpellans de offerenda pro se hostia salutari, sed et diaconos, cum ad gradum altiorem ascendissent. Petentibus autem singulis, ut aliquos psalmos illi commendaret dicendos  in memoriam ipsius; primum illorum rogabat, ut ob consolationem, quam sperabat a Domino consequi de tribulationibus suis, diceret psalmum: In conuertendo Dominus captiuitatem Sion; alteri uero commendabat psalmum: Lauda, Ierusalem, Dominum; alii: Lauda, anima mea, Dominum: alii: Laudate, Dominum, quoniam, bonus est psalmus; alii: Te decet hymnus, Deus, in Sion: alii: Fundamenta eius in montibus sanctis; alii: Deus, in nomine tuo; alii: Dominus regnauit, exsultet terra.

131. Mirabantur autem inter hec uehementer animi eius fortitudinem, et plenitudinem sensus, considerantes infirmitatis eius magnitudinem, et defectum corporalis uirtutis: a principio enim infirmitatis  sue, pene nullo usa erat cibo, qui non excuteretur a stomacho eius, a tussis importunitate. Ab illa autem quarta feria, qua de morte sua certificata est, usque ad decimum diem, quo obiit, nulla omnino refectione usa est, nisi sola frigida aqua: excepto quod quadam die, cogentibus nobis, pauca fraga sumpsit, et modicum pomi unius, sed hec ipsa non retinuit. Sorores quoque circa se aggregatas post hec longo sermone allocuta est, monens diligenter de omnibus que necessaria erant: cunctisque singillatim deosculatis, in fine sermonis adiecit dicens: »Charissime mee, angelus Domini,  qui mihi in custodiam delegatus fuit, magnam circa me diligentiam habuit semper, et multa mihi bona ostendit, et tam uos, quam alios per me sepius consolatus est, cum magna benignitate: unde rogo, ut gratias illi semper agatis, et speciale ei obsequium singule exhibeatis ac dicatis ad honorem eius quotidie psalmum: Dominus regnauit, exsultet terra« Quinta autem feria, in tempore diuini officii, Dominum Saluatorem diligenter inuocabat, quem se uidere testabatur in ea uisione  , que descripta est in libro uiarum Dei; petiuitque ab eo, ut ab intolerabili uinculo languoris sui misericorditer absolueret eam. Ad quod respondit ei dicens: »Cito uenio, et absoluo te.«

132. Sabbato  quoque post hec, dum diuinum  officium de Domina nostra celebraretur, eamque in supernis aspiceret, et de absolutione sua similiter ei supplicaret, dixit ad eam: »Hec infirmitas tua est ad temporalem mortem, et uisio, quam uides, non auferetur a te, sed eris uidens eam usque ad horam qua ueniam ad te, cum honorabili comitatu, et suscipiam animam tuam, et deducam eam ad refrigerii locum, ubi requiescat a cunctis laboribus suis.« Erat autem tota illa die in nimio defectu, et beate Domine nostre, quasi presens esset, continue intendens, et uoce tenui, ac miserabili iugiter eam inclamans. Nocte autem Dominica, aliquantulum confortata est spiritu, post desideratum aduentum sororis nostre, mulieris Deum timentis, quam ad exsequias eius uocaueram ex longinquo  . Tunc  congregatis in circuitu eius sororibus, sicut erat sedens in lecto, leuatis sursum oculis, et tota intentione cordis, cum magna sanctorum uerborum affluentia, orauit Dominum, dicens: »Domine, creator meus, liberator meus, saluator meus, susceptor meus, tue sancte maiestati, tue indiuidue Trinitati commendo animam meam ad suscipiendum, ad consolandum, ad saluandum. Rogo te, Domine, per sanctam incarnationem, per tuam sanctam natiuitatem, circumcisionem, oblationem, baptismum, passionem, resurrectionem, ascensionem, per aduentum Spiritus sancti, per tuum iudicium futurum, ut me digneris absoluere ab his uinculis meis, et animam meam illuc uelis perducere, ubi consolationem  recipiat de omnibus tribulationibus suis.«

133. Et cum multa in hunc modum orasset, addidit usitatas laudationes Domini, dicens: »Te Deum Patrem ingenitum, te Filium unigenitum, te Spiritum sanctum Paracletum, sanctam et indiuiduam Trinitatem toto corde et ore confitemur, laudamus atque benedicimus, tibi gloria in secula. Benedicta sit creatrix et gubernatrix omnium, sancta et indiuidua Trinitas, et nunc et semper et per infinita seculorum secula.« Itemque addidit, dicens: »Commendo animam meam domine mee S. Marie, perpetue uirgini, ad suscipiendum et consolandum  et conseruandum; S. Micheli et uniuerso exercitui celi, S. Ioanni Baptiste et sanctis prophetis omnibus et S. Ioanni Euangeliste, sancto Petro, cunctisque sanctis apostolis; S. Stephano, cunctisque sanctis martyribus; S. Nicolao et omnibus sanctis confessoribus; S. Margarete et omnibus sanctis uirginibus; omnibus sanctis Domini, ut sint mihi intercessores apud Dominum et animam meam, cum de hac uita migrauerit, suscipiant et adiuuent eam apud Dominum ut ibi collocetur, ubi cum sanctis animabus consolatione perpetua frui mereatur.«

134. Et cum omnes sorores dixissent Amen, salutauit Dominam nostram, dicens: »Salue, Regina, mater misericordie, uite dulcedo et spes nostra,  salue. Ad te clamamus exsules filie Eue. Ad te suspiramus gementes et flentes in hac lacrymarum ualle. Eia ergo, aduocata nostra, illos tuos misericordes oculos ad nos conuerte: et Iesum benedidictum fructum uentris tui nobis post hoc exsilium ostende; o clemens, o pia, o dulcis Maria.


   »Alma Redemptoris mater, que peruia celi
Porta manes et stella maris, succurre cadenti
Surgere, qui curat, populo: tu que genuisti,
Natura mirante, tuum sanctum genitorem:
uirgo prius, ac posterius, Gabrielis ab ore
Sumens illud Aue, peccatorum miserere.«

»Te sanctum Dominum in excelsis, laudant omnes angeli dicentes: Te decet laus et honor, Domine; cherubim quoque et seraphim, sanctum proclamant  et omnis celicus ordo dicens: Te decet laus et honor, Domine. Saluator mundi, salua nos omnes. Sancta Dei genitrix uirgo semper Maria, ora pro nobis. Precibus quoque sanctorum apostolorum, martyrum et confessorum, atque sanctarum uirginum, suppliciter petimus, ut a malis omnibus eruamur, bonisque omnibus et semper perfrui mereamur.«

135. Ad hec Dominicam orationem addidit et Symbolum et confessionem ad circumstantes. Et nouissime adiecit dicens: »Domine Deus meus, tu digneris suscipere omnia uerba mea, que dedisti mihi, quia nullatenus ea habere potuissem, nisi tu mihi prestitisses.« Et dictis omnibus his, totis uiribus defecit, ita ut iam moritura uideretur, ac diu  in eo defectu permansit. Sicut autem illi promiserat Domina nostra, erat  continue uidens uisionem, que in prefata quarta feria apparuit ei; sed aliquibus temporibus manifeste magis, quam aliis, ita ut nonnunquam de supernis lucem magnam usque ad se effusam aspiceret; ac Dominam nostram cum aliis plurimis sanctis in tantum sibi appropinquare uideret, ut iam se estimaret transferendam. Cumque accideret hoc ei, toto sensu et toris uiribus illuc conuertebatur: neque loquelam habere poterat, aut ullam attentionem ad nos, ita ut iam adesse finem eius estimaremus.

136. Cum autem post unum, aut post duos dies loqueram recepisset, cepit conqueri miserabiliter dicens: »Heu quid fiet, heu quid fiet! et hec sepius  repetebat.« Interrogantibus autem nobis cur hoc diceret, ait: »Quos uidebam mihi appropinquare, et de quibus estimabam, quod iam tollerent animam meam, iterum alio ascendunt, et elongantur a me, et non a me tollunt.« Hoc autem sepius infra illos decem dies contingebat. Una autem die uidebat angelum Domini, qui familiaris ei erat, assistentem sibi ac dicentem: »Quod ita Dominus transitum tuum prolongat, ideo facit, ut tanto a pluribus glorificetur in te.« Et quidem ita factum est. Nam multi tam ex uicino quam ex longinquo, qui agnouerant gratiam Domini in illa, audientes uerbum, quod exierat de instanti fine eius, quotidie affluxerunt cum magno desiderio uidendi eam. Et quamuis non habeamus consuetudinem admittendi  extraneos ad infirmos nostros, ex consilio tamen plures, qui importuni nobis erant, edificationis causa admissi sunt; metuentibus nobis, ne forte ex hoc ipso aliquid suspicionis conciperent, si ab omnium aspectibus diligenter fuisset occultata. Illa autem patientissime hoc ferens, et infirmitatis acerbitatem animi fortitudine dissimulans, sedere coram illis, ac secundum quod illis competebat de salute sua, admonere non pigritabat.

137. Hortabatur siquidem clericos, qui in presbyteratu erant, irreprehensibiliter uiuere, ac bonis exemplis populum edificare, quibus et dicebat: »uestrum est, dilectissimi, Domino uos exhibere familiares magis ceteris hominibus, per bonam conuersationem,  et sanctum ministerium uestrum; quatenus in regno suo post hanc uitam sibi familiarius uos adiungat.« Eos uero, qui non in eo ordine erant, hortabatur non se subtrahere a familiaritate Domini; sed beneuole se exhibere promotioni ad sacrum ministerium Dei, et de iis, que sunt Dei, sollicitos esse. Militares quoque personas hortabatur tueri plebem, subuenire oppressis, bonorum suorum decimas dare, abstinere a rapina, a uestium scissura, et pertusione, nec non a fornicatione; affirmans fornicatores non solum feriri penis gehenne post hanc uitam, sed in hoc seculo prolis infecunditate aut nimia infelicitate. Popularibus quoque suadebat fidelitatem seruare dominis suis, et sibi inuicem, et paupertatem suam patienter sustinere,  et pro posse eleemosynas dare, deuotos esse ad uisitandas ecclesias, et ad inuocandum Dominum creatorem suum. Non solum autem presentes hortabatur in bonum, sed absentibus quoque nonnullis monita salutis mandabat, et detractionis offensam longe positis remittebat. Cunctos uero communiter deprecabatur, ut post obitum eius in orationibus et eleemosynis eius memores essent.

138. Denique si cuncta rationabilium sermonum eius uerba, sanctasque orationes, quas faciebat illis diebus, singillatim prosequi uelim, certe non mediocris libri uolumen me construere continget. Erat autem omnibus non parua admiratio super prudentia eius, et glorificabant uirtutem Dei in illa, cuius solius operatione id fieri poterat, ut tam fragili corpore  ancilla Domini tanto tempore sustineret absque omni alimento uiuere, et nichilominus sic sederet affluens sermonibus tante discretionis. Iuxta petitionem eius fecit ei Dominus in hac re; nam sicut referebat nobis, sepe a Domino postulauerat in orationibus suis, ut in fine ei prestaret sobriam infirmitatem, et que edacitatis expers esset. Singulis autem diebus ad tantum ueniebat defectum, ut nichil aliud nisi finem eius exspectaremus, et uel bis, uel amplius dicebatur Litania super eam; necnon euangelia Dominice passionis recitabantur. Sicut autem ad passionem Domini magnam semper habuerat deuotionem, ita Dominus, et diem et horam passionis sue defunctioni eius destinauit. Nam in sexta feria mane dicebat iis, que in circuitu eius erant, hodie  omnes, qui mihi familiares sunt, diligentem custodiam mihi adhibeant, quia prope est hora mea. Et cum remoueri fecisset lectum, erat sedens in puluillo, et innixa uni sororum, et familiariter loquens mirabilia multa cum iis, qui aderant, usque ad horam sextam. Exinde cepit laborare spiritus difficultate.

139. Tunc ergo adueniens dominus abbas cum presbyteris, rursus eam muniuit benedictionibus, et Litania. Me autem suggerente ei de communione sancta, signum fecit mihi, quoniam glutiendi uires non haberet. Et quidem non hoc ei fore periculosum existimaui, si hunc abstineret, quia pridie communicauerat mea administratione. Post hec nobis  discedentibus, dicebat illi soror, cuius pectori accumbebat: »Tu nobis, dilectissima, indicare solebas de sororibus nostris morientibus, quali tempore adesset finis earum, et quando deponere eas in cilicium deberemus: nunc uero id ipsum de te scire non possumus, nisi ipsa indices nobis.« Et ad hoc quidem siluit, et post pusillum me festinato aduocari fecit.

140. Et cum per modicum tempus coram ea quid futurum esset, prestolarer, tam ego, quam frater noster, clericus religiose conuersationis, quem ad hoc ipsum ex longinquo aduocaueram, cepit uocis officio destitui et nichilominus orationes more solito uolutare, leuatis sursum oculis deuote intendens ad superos. Nouissime autem, quasi memor uerbi  quod dixerat predicta soror, de indicanda hora depositionis sue, extendit manum et cum magna celeritate tribus uicibus nobis significauit, ut deponeretur super cilicium, quod erat stratum coram eo. Quod cum fecissemus, sic ea iacente in leni agone, dicta est Litania semel a sororibus, secundo  a domino abbate et fratrum conuentu. Post hec circa horam nonam, quasi suauiter obdormiscens reddidit spiritum Domino, XIu Kalendas Iulii.

141. Tunc unus ex assistentibus presbyteris, diligens eam in Christo, in hanc uocem cum lacrymis erupit, dicens: »Proficiscere nunc, anima sancta, in requiem tuam; ascende sicut uirgula fumi, ex aromatibus myrrhe et thuris et uniuersi pulueris pigmentarii: intra in gaudium Domini tui. Domine Iesu Christe, Saluator mundi, suscipe animam, quam creasti; animam, quam sanguine tuo redemisti. O Maria, mater misericordie, suscipe nunc ancillam tuam. O uirgo uirginum, agnosce nunc uirginem tuam. Angele sancte, suscipe animam tibi commissam et deduc eam in pace, ubi quiescat a laboribus suis.  Respexit autem Dominus humilitatem ancille sue, que per omnia sibi ipsi despecta semper exstiterat; et honorificauit Deus nouissima eius, magnificis obsequiis populi nostri, qui usque ad tertium diem, Dominicum scilicet, quo sepulta est, undique per circuitum sponte confluxit. Et quidem, dum adhuc uiueret et incolumis esset, frequenter de mortis sue appropinquatione loqui solebat et optabat pia intentione, dicens: »Utinam migrare me contingat de hac uita sub tali tempore, quo nichil importunitatis aut molestie patiantur ab eris intemperie.« Quod et factum est: non enim tota estate placidius effluxerat tempus, quam illo triduo erat.

142. Et quamuis esset meror nobis omnibus super  discessu eius, gratiosa tamen quadam iucunditate fruebantur omnium corda, congratulantium beate conuersationi eius. Quamuis autem immutabili consuetudine caueatur apud nos, ut nunquam extra limina celle procedat sororum congregatio: ob uenerationem tamen singularis gratie Domini, quam euidenter in ancilla sua operatus fuerat, placuit uenerabili Patri nostro, cunctisque pariter fratribus, ut cuncte pariter discipule uenerabile corpus magistre et obsequium ei in sepultura exhibere permitterentur. Igitur per manus earum, quas ad hoc ipsa denominauerat, nec non et Beatricis comitisse, que et infirmitati et funeri eius deuota adfuerat, reposita est in loculo secus altare, Domino omnibusque sacris uirginibus dedicatum in  ecclesia B. Florini  .  anno etatis sue XXXuI, XIu Kalendas Iulii, feria sexta, hora nona, anno Domini 1165  , uisitationis sue anno XIII  , ex quo eam uisitauerat paterna gratia Domini nostri, qui in cunctis miserationibus suis sit benedictus in secula seculorum. Amen.




ANNO DOMINI MCLXuI
BEATUS AELREDUS ABBAS RIEuALLENSIS IN ANGLIA





uITA B. AELREDI AUCTORE ANONYMO






COMMENTARIUS PRAEuIUS

1. In Eboracensi prouincia fluuius est Rhius, qui, ut Cambdenus in Brigantibus ait »multorum torrentum aquas secum in Derwentionem euoluit.« Ab hoc »uallis quedam leta, amena, fecunda, XXIII parochialibus ecclesiis ornata, Rhidal dicitur,« quippe quam Rhius intersecat. Isthic celebre olim ordinis Cisterciensis cenobium fuit, ipsius S. Bernardi etate a Gualtero Especo fundatum. De quo Guillelmus Neubrigensis lib. I, cap. 14: »Sane paulo ante a nobili uiro Walterico Espec inuitati, et felicis memorie abbate Bernardo directi monachi Clareuallenses in Eboracensem prouinciam uenerant, et in loco qui nunc dicitur Rieuallis , mansionem acceperant, prefato uiro tradente, et uenerabili Trustino episcopalem cum affectu paterno fauorem prebente.« Eadem fere commemorat Harpsfeldius sec. 12, cap. 43.

2. Primus hic abbas fuit Willelmus, S. Bernardi discipulus, uir laudatus, qui a Chrysostomo Beatus appellatur, referturque in Menologio Cisterciensi, 2 Augusti. Ei successit B. Aelredus: huic Siluanus, quem idem 16 Aprilis celebrat. De iis hi uersus referuntur Nicolai Rieuallensis a Ioanne Picardo in Notis ad Neubrigensem:

Primitias cepit uillelmus: proximus illi
Aelredus maiora tulit: Siluanus adauxit.
Tres sunt precipue meriti uix imparis, ille
Primus, et alter ei successor, et iste supremus.
Claruit officio u denis et tribus annis:
Ter senis fuit Ae pastor pius in Rieualle:
Ter denis ternisque simul S prefuit annis.
Tempora quattuor hic et quinquaginta recense.
Floruit, enituit, his Patribus atque patronis,
uallis amena Rii, uallis sacra, uallis opima.
Anglia de tali prefulges inclyta sole.
Anno 1131 inchoatum esse hoc cenobium tradit Robertus de Monte, continuator Sigeberti: »Clarauallis, inquit, duo cenobia uno die producit, scilicet Longipontum et Rieuallem, et post paucos menses uacellas.« Eodem anno ualcellense auctarium ad Sigebertum isthec habet: »Hoc anno inchoatum est monasterium S. Marie, ualcellensis Ecclesie, in agro Cameracensi.« Consentit Mireus in Chronico Cisterciensi. Id si ita est, ergo uel non ab inchoato, sed absoluto Rieuallensi cenobio Willelmi annos Nicolaus numerat, uel aliquod inest mendum, cum a 4 Martii 1131 usque ad 12 Ian. 1166, quo obiit Aelredus, anni sint fere 35, ipse uero Willelmo et Aelredo simul non nisi 31, tribuat. De anno fundati illius cenobii uarie disputat Chrysostomus Henriquez in notis ad Menologium 16 April.

3. Obiit porro B. Aelredus pridie Idus Ianuar., quo die hec de eo Chrysostomus Henriquez: »In Anglia S. Aelredus Rieuallis abbas, sacrarum litterarum scientia et morum integritate conspicuus; qui, postquam dignitates sibi oblatas humiliter contempsisset, omnium uirtutum genere decoratus migrauit a seculo, sanctorum numero post mortem adscriptus.« In Sanctorum album relatum fatetur ipse quoque Ioannes Baleus, licet hostis monachorum Catholiceque Ecclesie. At 5 Ian. refertur in Kalend. Cisterc. Diuione edito his uerbis: »Aelredus doctor, abbas Rieuallis.« Et in generali catalogo Ferrarii: »In Anglia S. Ealfredi abbatis Rhieuallensis.« Sed quod in notis addit Rhouallum, siue Rhyum oppidum, ubi eum fuisse abbatem existimat, »in Cantio esse, a Londino XLuIII millibus passuum distans,« ne ille longe fallitur: nam procul a Londino Cantiique finibus abest Rieuallis. Aliud est Rhium oppidum Sussexie ad Cantii fines. Ast Hugo Menardus 11 Ian.: »In pago Eboracensi S. Aelredi abbatis ordinis Cisterciensis.«  Demum Martyrologium Anglicanum 16 Martii eum refert: in quo corrigendum primo quod ordinis Benedictini dicitur fuisse, deinde quod antiquo monasterio Rieuallensi prefectus: nam qui potest antiquum dici, quod ipso uidente atque etiam fortassis adiuuante erat edificatum? Eodem quoque die Ferrarius: »In Anglia S. Altredi abbatis.«

4. uarie porro Aelredi nomen effertur: nam Aelredus, Alredus, Aelredus, Elredus, Adelredus, Adilredus, Altredus, Athelredus, Ealredus, Hailredus, Eleredus, Ethelredus dicitur; quibusdam etiam Aluredus, Ferraria Ealfredus, Mireo ualredus. Priora duodecim ab eadem proueniunt radice, athel, siue ethel, edel, eel, el, quod nobilem significat, et rad, siue red, consilium; ut sit Aelredus, nobilis consilio: uel ab al, quod omne, uel omnino sonat, ut sit Alredus, omne consilium, uel qui omnino consilio prestat. Ast Ealfredus, et Aluredus, omnino pacificus est, a fred, siue ured, id est pax.

5. uita B. Aelredi descripsimus ex Legenda Sanctorum Anglie Ioannis Capgrauii, ab anonymo compositam auctore. Eius meminit Trithemius lib. De scriptoribus ecclesiastic. appellatque eum, »uirum in sanctis Scripturis iugi studio exercitatum, et secularis philosophie non ignarum, ingenio mitem, eloquio dulcem, deuotione precipuum.« Guilielmo Eysengrenio est, ad an. 1164, »doctrina et eloquentia uir clarus, sacrarum litterarum studiis doctus, et in primis eruditus.« Et ad ann. 1200  »uir disertissimus, non minus uita quam eloquentia spectatus.« Exstat Guilielmi Neubrigensis ad ipsum Aelredum epistola, qua profitetur illius se hortatu historiam scribere, licet eam ipso uiuente non perfecerit. Recitat Ioannes Picardus in notis ad Neubrigensem carmen quod Nicolaus Rieuallensis in Aelredi laudem cecinit:

Inclytus Aelredus, conditus aromate morum,
Et mellis fauus, et dulcedo fuit monachorum.
Flore iuuentutis hunc regis  regia fouit:
Queque nociua procul animoque manuque remouit.
De Iericho uenit in Ierusalem, duce Christo.
Hic cito fructificet, spinas in lilia uertit:
Sparsa recollegit, et in unum fracta redegit.
Celsior hinc factus, post celica premia nactus,
Si libet et fas est hic dicere, uera retexam.
Nec reor ordiri quidquam de stamine falsi.
Maurus erat maturis moribus, et Benedictus
Exemplo; similis Bernardo, celibe uita,
uirtutum specimen, uitiorum scopa, decusque
Ordinis et speculum, uia pacis, fibula legis.
Pretulit exuuias Pauli Hieronymus curo
Cresi: nostra pari decoratur gemma nitore.
Intitulant alios preconia multa: sed ipse
Pacificus Salomon fuit, et mansuetus ut agnus.
Antiquo de consilio, non multa reuoluo.



INCIPIT uITA.



CAPUT PRIMUM. B. Aelredi adolescentia, ingressus in Religionem.


1. uenerabilis Aelredus, cum infantulus in cunis iaceret, uenit ad domum patris eius archidiaconus quidam, nomine Willelmus, uir quidem preclarus genere, et secundum carnem Aelredo propinquus  . Is enim ad infantulum respiciens, uidet faciem illius in speciem solis conuersam, et splendidissimis coruscare radiis, ut sue manus apposite umbra succederet: tamque serenus innotuit paruuli uultus, ut tanquam in speculo perfecte uideri posset. Affirmauit ergo archidiaconus illum in oculis Dei magnum futurum, cui tanta gratia in sua infantia arrisisset.

2. Cum autem puerulus de puerorum ludo regressus  domum intrasset, intuens eum pater, dixit: »Eia, fili, inquit, quales nobis edicis rumores?« Et ille: »Archiepiscopus Eboracensis hodie obiit, pater mi.« Ridet ille his auditis cum uniuersa familia, et dixit: »uere, fili, inquit, ille obiit, qui male uiuit  .« Et puer: »Aliter iste, pater: nam carne solutus ultimum hodie ualefecit mortalibus diem.« Tertio uero post hoc die, quod puer predixerat, cunctis de episcopi obitu uerum apparebat.

3. In hospitio Rieuallis, Eboracensis diecesis et Cisterciensis ordinis, cum esset, pridie antequam ad habitum reciperetur, in cella nouitiorum ignis in domo illa accensus, usque ad laquearium iuncturas seuiens uehementer preualebat, ut culmen edificii  in momento consumere crederetur. Aelredus cum ceteris ad mensam sedens, apprehendit scyphum, et extensa manu siceram quam continebat in medium flammarum cum fiducia proiecit, et confestim flammam ignis exstinxit.

4. Adolescens enim tanto amore a rege Scotorum Dauid  complexus est, ut quasi secundus in curia eius factus, ad episcopatum eum promouisset, nisi ad Cisterciensem ordinem citius aduolasset. Ita pium in omnibus et mansuetum se exhibuit, ut lesus non turbaretur ad iram, maledictis stimulatus non prouocaretur ad uindictam: amorem pro odio, bonum pro malo, pro inuidia obsequium semper reddere satagebat. Miles quidam, uidens illum a rege pre omnibus amari, et plus ceteris honorari,  illum persequi cepit, et graui odio insectari: quandoque etiam coram rege illum uerbis iniuriosis appetere. Cui ille: »Bene, inquit, dicis, o miles, optime loqueris, et uera sunt omnia que dicis, et mendacium odis: meque, ut credo, diligis.« Tandem miles ille considerans Aelredum non turbari, a uirtute in aliquo non auelli, penitentia ductus, ueniam petiit, et firmum amicum de reliquo se illi fore spopondit. Cui ille: »Fateor, inquit, congaudeo penitentie tue, et idcirco multo magis te amabo; quia odio tuo in amorem creui domini mei, et patientia mea per hoc excitata et probata, forte aliquantulum profeci apud Deum.«

5. ueniens post hec ad monasterium Rieuallense, et habitum monachorum suscipiens, et in uite  conuersatione proficiens, cum cura nouitiorum sibi iniuncta fuisset, quidam clericus ordinem intrans ualde instabilis effectus, uelut arundo mutabilis ferebatur. Super quo motus Aelredus, dixit Deo in corde: »Da mihi animam huius, et quod ipse minus habet salutis, licet indigno gratia tua concedere digneris, Domine Deus meus.« Non multo post frater ille ad seculum redire desiderans, rem magistro indicat, et desiderium praue mentis sue exponit. Cui Aelredus ait: »Noli, frater, perire: nam non poteris, quanquam et uelis. Et stultissimum est hoc ipsum uelle, cuius contrarium cupiunt omnes sancti: omnes enim saluari desiderant.« Sed ille monita salutis non audiens, a monasterio  recessit; et per deuia saltus tota die uagabundus oberrat: et parum ante solis occasum ad uiam rediens, subito infra murum monasterii transpositum se sensit. Aelredus obuiam illi occurrens amplectitur collum eius, deosculatur faciem eius, et dicit: »Fili, quid fecisti mihi sic? Ecce fleui pro te hodie multis lacrymis: et credo in Deum, quod sicut petii a Domino, et tibi promisi, non peribis.«

 6. Fecit enim in probatorio cacellam testeam ad modum paruule cisterne sub terra, cui per occultos riuulos aqua influebat. Ne autem deprehenderetur, os eius lapide latissimo claudebat. In illam intrans sepe aqua frigidissima calorem in se omnium exstinxit uitiorum.



CAPUT II. Prefectura, uirtutes, miracula.

7. Idem frater, cuius animam Dominum rogauit ut sibi daretur, pristine mutabilitatis incendio conflagratus a monasterio recedere uolebat, et ueniens ad Aelredum tunc abbatem de Reuesby  factum, dixit: »Domine, grauitatem ordinis leuitas mea non sustinet. Res omnes contrarie sunt nature  mee: diuturnos labores non fero. Angor et crucior in mora longa uigiliarum: laboribus frequenter succumbo manuum: uestium asperitas carnem penetrat: uoluntas mea delicias appetit seculares, et amores mundi et uoluptates suspirat.---Et ego, inquit abbas, lautiores cibos et blandiora uestimenta tibi preparo, et omnia, que monacho debentur, portabiliora indulgeo.---Nolo, inquit ille: licet mihi dederis omnes diuitias domus huius.« Et abbas: »Nec ego gusto cibum, donec inuitum aut uolentem te reducat Dominus.« Currit alter ad portam, ut recedat; alter in cubiculum intrat, et orat. Lamentatur pius abbas filium, et suspiriis intimis cordis erroneum plangit, et consolationem contemnit. Fugitiuus autem ad portam ueniens, ianuis  apertis, quasi murum ferreum sensit, et sepius exire tentans, cum propositum suum nullo conatu implere posset, ad abbatem compunctus redit; et ueniam petens, stabilitatem promittit. Cui abbas dixit: »Euge, fili mi, bene uenisti; uere misertus est mei Deus meus, qui te sanum reduxit.«

8. Nec multo post brachium cuiusdam fratris tumore inflatum, signo crucis tumorem fugauit, et sanitati reddidit.

9. Factus post hec abbas Rieuallis, ita parcus in cibo exstitit, ut eum non hominem, sed spiritum esse putares. Numerum monachorum usque ad centum quadraginta et quingentos fratres in monasterio suo ampliauit. Licet enim calculo, et arthritica  passione, ante obitum per decennium uexatus fuisset, in humilitate tamen et patientia perseuerans, fratribus sepius hoc dicere solebat: »Filioli, loquimini que uultis, tantum non exeat de ore uestro uerbum turpe, detractio in fratrem, et blasphemia contra Deum.«

10. Scripsit enim uitam S. Edwardi regis et confessoris  , uitam Dauid regis Scotie  , S. Margarete  regine Scotie  ; triginta tres homilias super onus Babylonis in Isaia  ; tres libros de spirituali amicitia; de natura anime, et quantitate, ac subtilitate, libros duos  , multas quoque scripsit epistolas  : et quod in litteris commendauit, hoc in uita complere curauit. Digitum autem suum in os fratris cuiusdam muti posuit, et ipsum loqui precepit, dicens: »Loquere, mi frater, in nomine Domini.« Qui statim, omnibus admirantibus, respondit: »Libenter loquor tecum, benedicte domine.« Et Aelredi meritis confestim sanus effectus, laudes Domino referebat.

11. Syncopis  passio fratrem quemdam perurgens uexabat, ut neque uox neque sensus in illo apparebat. Cui accedens abbas dixit: »Dilecte fili,  saluet te Filius Dei.« Nec mora, omnis dolor in eo conquieuit.

12. Quidam abbas ei subditus, multa conuicia, improperia et blasphemias Aelredo inferens, eum iniuste commouit, et spiritum eius merito contra se prouocauit. Cuius malitiam grauiter ferens, ad celum oculos et manus eleuans, dixit: »Domine Rex eterne glorie, sentiat, queso, cito iste finem malitie sue, quia tu scis falsa esse que nomini meo nititur ascribere.« Cumque abbas ille cenobium suum intrasset, in lectum decidit, et die septimo cum magnis cruciatibus uitam finiuit.

13. Descendens in Galwediam  Aelredus, inuenit regulum  terre illius contra filios suos  iratum, filios in patrem seuientes, et in se inuicem fratres. Est autem terra illa fera, siluestris et barbara; bestiales homines et barbarum omne quod gignit. ueritas ibi non inuenitur, sapientia locum non habet. Nam neque fides, neque caritas diu perdurat in ea. Castitas toties patitur naufragium, quoties libido uoluerit, nec est inter castam et scortum ulla distantia: mulieres per menses uiros alternant. Inter religiosos tamen quidam aliorum consilio et ductu satis religiosi existunt, sed propria industria raro perfecti. Sunt enim naturaliter hebetes, et animalem habentes spiritum, uoluptatibus carnis semper intendunt. Inuenit itaque Aelredus principes prouincie ira et dissensione turbatos: quorum odia et rancores nec rex Scotie   humiliare, nec episcopus mitigare suffecit, multoque sanguine terram polluerunt. Quos Aelredus non tantum pacificauit, uerum patrem filiorum habitum religionis suscipere inflexit: et qui multa  millia hominum uita priuauerat, uite participem eterne fieri docuit.

14. In ore uiri qui aquam potando ranam deglutiuerat digitos imposuit, et eleuatis oculis ad celum, dixit: »Domine Rex omnipotens, obsecro per Filium tuum Dominum Iesum, respice super hanc creaturam tuam, et fac huic sicut uis et scis.« Nec mora: rana ad digitos suos ascendit, et humore magno et putredine sequentibus, in terram cecidit.

15. Per quatuor ante obitum suum annos, ab omni uite presentis iucunditate corpus absoluit: ob nimiam corporis maciem, et faciei extenuationem cutis ossibus adherebat. Parum namque comedens et minus bibens, ciborum appetitum incredibili  abstinentia exstinxit; medicorum consilia spreuit, et pro Deo corporis remedia contemnens, anime sanitati consulere satagebat.

16. Legebat autem libros quorum lectio lacrymas elicere solet et edificare mores, et maxime Confessiones Augustini manibus assidue portabat. Sedebat sepe in fouea in solo oratorii sui facta, cogitans quia puluis esset: ubi lux angelice uisitationis resplenduit super caput eius, et quasi cum hominibus, ita cum spiritibus celestibus loquebatur: et cum solus sepe esset, plurimorum uoces cum illo audite sunt.

17. Spiritu quoque prophetie claruit: nam fratribus quibusdam, antequam confiterentur, peccata  iussit confiteri, et que occulte commiserant, predixit, locum et tempus adiungens. Fratres duo cum nocte quadam in dormitorio exclamarent, et fratres ad horrendam eorum uocem excitassent, fratri illud in crastino Aelredo referenti, dixit: »uere, fili, inquit, inter fratres nostros, nocte ista diabolus aduenit, et aliquem seducere cogitauit, sed sine effectu attentate malitie cum confusione quantocius abscedere compulsus est. uerumtamen aliquantulum ei quispiam consensit.«

18. Post quemdam sermonem in capitulo factum, inter cetera fratribus dixit: »uidete, fratres, uitam uestram, corrigite mores, saluti uestre intendite, quia pro certo affirmo, aliquis uestrum ad damnationem suam ad corpus Christi accedit, quem publicare  nolo, eius correctionem diligo, et rubori parco.« His cum admiratione magna auditis, qui reos se cognouerant, uenientes secreta cordis sui ei aperire festinabant.



CAPUT III. Eximia mansuetudo; morbus, obitus.


19. Frater quidam aspiciebat in uisu noctis, et uidit coram facie eius quoddam excelsum edificium artificiose constructum, amplum et uenustum, unoque tantum ostio introitum ostendens. Fenestre in illo nulle, nulla foramina, nullum ibi lumen, nisi per paruum solis radium qui, ostio aperto, infundebatur. Ligna domus omnia odorifera et fragrantia erant. Quando propius accedebat, tanto in illius suauitate odoris amplius delectabatur. Et aspiciens per ostium, uidit lectum in pauimento positum, et in tecto iacentem abbatem suum. Cum autem ingressus abbatem mortuum uideret, ubertim eiulare et flere cepit. Et eleuans oculos ad  tectum domus, uidit imaginem hominis relucentem supra omne quod carnalis oculus in hoc mundo conspexit; totumque edificium tanquam mille luminaribus illustratum refulsit. Per medium omnium membrorum imaginis ita clare uidit, ac si in parte altera presens adfuisset. In medio autem domus imago in ere apparebat, subtus uel supra nullo adiutorio suffulta. Nubecula tamen quedam subobscura, iuxta umbilicum uisa est, que non adherebat luci figure, sed ibi parumper motabilis dependebat. Et ecce uir a latere assistens, uultu et habitu gratus, fratri ineffabiliter admiranti ait: »Quid miraris? Quare non potius respicis ad Patrem tuum, qui ante te iacet, ut estimas mortuum?«  Et ille: »Gloria, domine, huius imaginis obliuisci me fecit mortem dulcissimi Patris mei.« Et alter: »Non est mortuus Pater tuus. Nam et figura hec, quam uides, anima illius est. Tantum autem in operibus eius restat illuminanda, sicut illa nubecula, que circa umbilicum mouetur imaginis. Quod cum fuerit illuminatum, migrabit ad Dominum. Et ut scias, inquit, quod hec imago anima illius sit, ecce ingreditur corpus eius.« In ictu oculi, illa figura in corpus per os eius illapsa, uidit statim abbatem se mouere, quasi uellet de loco consurgere. Et pre gaudio frater ille ita ualide exclamare cepit, ut ceteros fratres de lectis surgentes, eum excitare cogeret.

20. Per integrum ante obitum suum annum tussis  sicca pectus eius uentilans cum aliis infirmitatum  generibus in tantum debilitauit eum, ut sepe missarum solemniis celebratis in cellam rediens, per unam boram nec loqui, nec se mouere preualens, immobilis in stratu cubaret. Demum uocatis in unum fratribus, inter cetera illis dixit: »Deum inuoco testem quod nullius malitia, detractione, uel lite exarsi, ex quo habitum suscepi religionis, que aliqua commotione diei finem in corde meo ualuit exspectare, semper pacem et fraternam salutem, et propriam quietem diligens. Hoc gratia Dei animo imperaui, ne turbata mentis mee patientia solis occasum pertransiret.«

21. Dormienti cuidam fratri abbas infirmus apparens, dixit: »Quando, frater, putas transibo?---Nescio, domine, inquit ille.« Et abbas: »Pridie  Idus Ianuarii migrabit ancilla Domini anima mea a domo sua terrena, quam hucusque inhabitauit.« Et factum est ita. Nam secunda die post hec circa quartam uigiliam noctis, pridie Idus Ianuarii, migrauit ad Dominum  anno Domini 1166 et anno uite sue quinquagesimo septimo.

22. Abbas iste adhuc uiuens, cum passione colica, et torsione calculi multum uexaretur, et super mattam iuxta ignem sedens, inter genua caput prorsus habere uideretur; superuenit frater quidam, fremens atque crudeliter dentibus frendens, et manibus suis abbatem cum matta apprehendit, et totis uiribus in ignem proiecit, clamans et dicens: »O miser, ecce modo te occido, modo te morte dura perdo.  Quid hic iaces, fictissime? Amodo non erit quod mentiaris, quia nunc utique morieris.« Inter hec monachi uenientes, Patrem ab igne extrahunt, et zelo accensi in filium pestilentie manus iniicere uoluerunt. Sed oblitus infirmitatis, et caritatis memor, precepit illis abbas, dicens: »Nolite, queso, nolite, filii, Patrem uestrum tunica patientie spoliare. Non sum commotus, non sum lesus, turbatus non sum, quia filius meus est qui me proiecit in ignem, et per hoc purgauit, non peremit. Filius meus est; sed infirmus est. Ego quidem corpore non sum sanus, sed sanauit me in anima infirmus ille.« Et apprehendens caput eius deosculatur, benedicit, amplectitur, et, quasi nil mali sensisset uel passus fuisset, dulciter lenire studuit  furorem irascentis in se sine causa.





NOTITIA HISTORICO-LITTERARIA.


Aelredus, Adilredus, Aethelredus, Ailredus, Ealredus, Eleredus, Aluredus, Edilredus, Ethilredus, educatus cum Henrico, Dauidis Scotorum regis filio, deinde abbas, ab anno Christi 1150, Rieuallensis, siue  Rhienuallensis  in Anglie diecesi Eboracensi, ordinis Cisterciensis, defunctus a. 1166, de quo Carolus de uisch pag. 9 seq. Bibliothece Cisterciens. et Georgius Mackenzie tomo I operis De uitis scriptorum scotorum, Anglice editi, pag. 123 seqq. Acta sanctorum, 12 Ianuarii, tom. I, pag. 748, et qui diligentius de hoc Aelredo Oudinus tom. II, pag. 1487 seqq. Edita historici argumenti sunt que in Rogeri Twisdeni decem scriptoribus Anglis exstant Londini 1652, fol. De bello Standarii A. C. 1138, tempore Stephani regis, siue de uirtute Gualteri Espect, Scotos profligantis, p. 337. Genealogia regum Anglorum, pag. 347, et Historia de uita et miraculis S. Eduardi, regis et confessoris , pag. 369. Historia de sanctimoniali de Watthun., pag. 415. uitam S. Margarethe, regine Scotie, sed decurtatam, habet Surius 10 Iun., integriorem Acta sanctorum ad illam diem. Fragmentum ex opere De rebus Anglie ad ducem Normannorum Henricum II, postea regem, continens Eadgari regis orationem ad episcopos et cenobiorum prefectos, in Nic. Harpsfildi cap. 3 seculi X Historie Anglicane, et tom. XXIII Bibl. Patrum a. 1677, pag. 164. seq.

Inedita memorantur apud Ioannem Lelandum, cap. 199, Pitseum. pag., 229, Baleum II, 99, et alios: liber De miraculis Hagustaldensis Ecclesie; uita S. Niniani episcopi; uita S Eduardi scripta uersu elegiaco ad Laurentium abbatem Westmonasteriensem; De uita Dauidis Scotorum regis libri II, ad Henricum II regem Anglie: quorum posterior perstringit uitas regum Anglorum ab Edelwulfo, Alfredi Magni patre, ad Henricum II Chronicon ab Adam ad Henricum I.

Que a Richardo Gibbono, S. I. edita Duaci 1631, et in Bibl. Cisterciensi tom. u, et in Bibliotheca Patrum edit. Lugd. 1677, tom. XXIII recusa, moralis et ascetici argumenti hec sunt: Sermones XXXI in Isaie XIII, XIu, Xu, XuI, ad G. Lundoniensem episcopum de onere Babylonis. Ex his sermo primus de Aduentu Domini tom. II Operum Bernardi, pag. 568, Parisiis 1719, fol. Speculum caritatis, compendio primum, deinde libris III uberius expositum. De spiritali amicitia libri III, ad quos componendos testatur Lelii Ciceroniani lectione se fuisse inuitatum. De Iesu duodecenni ad Luc. II, 42, tom. II. Bernardi, pag. 590, ubi quinque paginarum lacuna suppleta editionis Parisiensis 1609 inter Bernardi Opera, et in Dauidis Camerarii III, 41, de Scotorum fortitudine, ibid. 1631. Homiliarum uolumen ad Gilbertum episcopum Londinensem, siue XXu Sermones de tempore et de sanctis, in Bibliotheca Patrum omissi, sed obuii in Duacensi edit. et in Bibliotheca Cisterciensi Bertrandi Tissierii, Bonofonte 1662, fol. tom. u, pag. 162. Regula ad inclusas moniales ad sororem, in Holstenii codice Regularum, parte III, pag. 110, Rome 1661, et Parisiis 1663, 4o, et in Appendice ad tomum primum Operum S. Augustini Benedictinorum, edit. Amstelod., pag. 640, sub titulo: De uita eremitica ad sororem. Pars etiam inter Anselmi Cantuar. Opera, meditatione 15, 16, 17.

Memorantur preterea ex ineditis: Sagitta Ionathe, De tribus hominibus, De diuersis uirtutibus, Super Cantica canticorum, De uinculo perfectionis, Dialogus de natura et dotibus anime libris II. De XII abusibus claustralium, De lectione euangelica ad Iuonem, Dialogus inter hominem et rationem, Epistole CCC, Sententiarum flores, De prelatorum moribus, De officiis ministrorum, Centum sermones synodales, De militia Christiana, De uirginitate Marie, De fundatione monasteriorum S. Marie Eboracensis et de fontibus. Apud Lelandum p. 200, et Baleum p. 209, De oneribus Isaac, male excusum, pro De oneribus Isaie.





NOTITIA ALTERA.


Quis fuerit hic Ailredus, seu Aelredus, disce ex Pitseo lib. De illustribus Anglie scriptoribus, etate 12 ad annum 1166, ubi hec de illo habet: »Aelredus nobilibus in Anglia parentibus natus, ab ipsa tenera etate in timore Dei et bonis studiis sollicite educatus, a primis annis adolescentie sue didicit iugum Domini portare; semper innocens uite, scelerisque purus. Crescente cum annis pietate et doctrina factus est ordinis Cisterciensis monachus, in quo solitarie uite genere rerum celestium contemplationi ita se dedidit, ut inter suos, tanquam luna inter stellas minores emineret. Nec tamen interea sacrarum litterarum studium neglexit, nec aliarum scientiarum cognitionem amisit. Unde tantis uirtutum ornamentis insignitus, primum communi suorum suffragio Rieuallensis abbas electus est, qui locus Eboracensis diecesis est: nec multo post tempore ad aures Dauidis Scotorum regis hominis fama peruenit; eumque rex sibi fecit familiarissimum, quamuis ille mundanos libenter fugeret honores, et uarias dignitates ecclesiasticas, adeoque episcopatum aliquando recusauerit, ut ad diuinarum rerum contemplationem fieret expeditior, et Euangelii predicationi liberius uacare posset. Frequens erat in uoluendis S. Augustini libris; in quibus eius Confessiones pre ceteris omnibus mirifice placebant. Erat in scriptis, dictis, factis, omnique uite ratione sancti Bernardi diligentissimus imitator. Mitis, mansuetus, humilis, modestus, pius, temperans, castus, et qui in se, et cum aliis, et inter omnes pacem et concordiam, supra quam dici uel cogitari potest, amabat, conciliabat, fouebat. Tam in omnibus et cum omnibus pacificus, ut eo nomine merito beatus dici, et optimo iure filius Dei posset uocari.« Hec Pitseus, qui mox enumerat eius opuscula, de quibus et nos statim dicturi sumus. Ex ipsius autem Aelredi prefatione in Speculum, apparet eum ante conuersionem economum seu dapiferum regis, uel alicuius principis fuisse, aut simile aliquod munus obiisse; cum dicat, se de coquinis ad eremum uenientem, locum, non officium mutasse; quia scilicet cum hec scriberet, monasterii sui, ut hinc colligitur, economum seu dispensatorem agebat. Rieualle migrauit ab hoc seculo anno salutis humane 1166, pridie Idus Ianuarii, uite sue anno 57, sub Henrico II Anglorum rege sanctorum ascriptus tandem numero, ut tradunt Molanus in notis ad Usuardum, Missalis ueteris Cisterciensis ordinator, qui inter beatos et sanctos ordinis ei dant locum; Ioannes abbas, in suo Catalago sanctorum; Trithemius lib. De scriptoribus ecclesiasticis; Arnoldus de Wion, Ligni uite lib. I, cap. 47; Petrus Calzelarius, Guillelmus Eysengreinus, Pitseus, Richardus Gibbonus, Mireus, et nouissime P. Chrysostomus Henriquez in Fasciculo sanctorum ordinis Cisterciensis et in Menologio. Refert ex codice manuscripto Cisterciensi Manrique hec uerba de Aelredo: »Eius solemnitas in octauis Epiphanie solemniter celebratur, iuxta decretum capituli generalis anni 1276, que et ego in codice antiquo Clare-uallis legi. Miror autem eumdem P. Henriquez in predicto Menologio huius auctoris mortem in annum 1220 referre;  cum in Fasciculo eam cum aliis ad an. 1166 recte retulisset, et notasset, eum quandoque confundi cum alio auctore qui Edilbredus est appellatus, et obiit anno 1220. Certe noster Aelredus successit in abbatis dignitatem Guillelmo primo Rieuallis abbati S. Bernardi discipulo . De Aelredi transitu ab hoc seculo loquitur Gilbertus eius synchronus, serm. 41 in Cantica uicissim ab eo laudatus serm. 2 De oneribus. Aelredi opera recensent Pitseus, Henriquez, et alii, sed confuse; quedam enim ter aut quater ponunt diuersis titulis et inscriptionibus, ut sermones in Isaiam, sermones De oneribus, etc., cum sit idem opus. Postquam autem descripsi huius sancti opera ipsa, inueni ea a P. Gibbono societatis Iesu theologo edita, magna tamen parte omissa, sermonibus scilicet per anni circulum, tam de tempore quam de sanctis, quos ex Clara-uallensi codice exscripsi. Hos sequentur sermones De oneribus, et homilia De puero Iesu duodenui S. Bernardo falso ascripta: deinde Speculum caritatis tres in libros diuisum: denique liber De amicitia, qui mutilus inter opera Augustini reperitur tomo Iu. Huius uiri sancti, ut testantur auctores, eloquentie Bernardine prope par fuit: ac imprimis Nicolaus Rieuallensis monachus, qui hec de eo cecinit:

Inclytus Aelredus conditus aromate morum,
Et mellis fauus, et dulcedo fuit monachorum.
Flore iuuentutis hunc regis regia fouit.
Queque nociua procul animoque manuque remouit.
De Iericho uenit in Ierusalem, duce Christo.
Hic cito fructificat, spinas in lilia uertit.
Sparsa recollegit, et in unum fracta redegit.
Celsior hinc factus, post celica premia natus.
Si libet, et fas est hic dicere, uera retexam:
Nec reor ordiri quidquam de stamine falsi.
Maurus erat maturis moribus, et Benedictus
Exemplo, similis Bernardo celibe uita.
uirtutum specimen, uitiorum scopa, decusque
Ordinis, et speculum, uia pacis, fibula legis.
Pretulit exuuias Pauli Hieronymus auro,
Cresi, nostra pari decoratur gemma nitore.
Intitulant alios preconia multa, sed ipse
Pacificus Salomon fuit, et mansuetus ut agnus.
Antiquo de consilio, non multa reuoluo.

Idem in alio epigrammate, hec de tribus primis abbatibus Rieuallis, ex quibus Aelredus fuit secundus, habet:

Primitias capit Willelmus, sed proximus illi
Aelredus maiora tulit, Siluanus adauxit.
Tres sunt precipue meriti uix imparis, ille
Primus, et alter ei successor, et iste supremus.

Alius:

Ecquis Aelredum Bernardo inuidit, et uno
   Tam similes calamo credidit esse duos?

Item:

uincit Aelredus mella Attica, sacchara uincit.
   Tam bene nec Sicule mellificatis apes.
Stillat nescio quid dulcedine dulcius ipsa,
   Et cito quam legitur, tam cito relegitur.
Nulla uenit cupido saties, accrescit edendo
   Irritata fames, lecta relecta placent.
Istud Aelredi, Bernardi est istud, et idem
   Creditus ore sonus, creditus ore fauus.
Pangit uterque pios caste festiuus amores,
   Doctus uterque sacris ludit acuminibus.
Fouit utrumquo, reor, mellita Maria clientem,
   Mel de uirgineo suxit uterque sinu.
Bernardo prope par fluit, et dulcedine certat:
   Mire mellitos condit uterque fauos.
Bernardo primas demus, ferat ille secundas,
   Proximus a primo iure legendus eat.
Par utrique etas, ambos eademque tulere
   Tempora, par ordo, par pietatis amor.
Gallia Bernardum, nostrum tulit Anglia, sed tum
   Discolor, heu! nostris Anglia temporibus.
Anglia tum terris fundebat dulcia mella,
   Dulcis Hybla Europe, dulcis Hymettus erat.
Iam prope fit Colchis, quidquid modo transfretat inde,
   Noxia pestiferis fert aconita libris.

Hec ad commendationem nostri Aelredi sufficere reor. Has enim laudes non esse mendaces, qui eius opera sequentia lecturi sunt, experientur. Porro sermones sequentes de Tempore et Sanctis, alium habent a reliquis operibus stylum; nec tamen ob hoc auctori nostro abiudicari debent aut supposititii estimari. Nam quia sermones illos coram fratribus laicis et illitteratis quos conuersos uocamus, habuit , ideo humiliore et familiariore sermone utebantur interdum Patres abbates, et alii, in concionibus illis, ignorantie eorum condescendentes.



BEATI AELREDI RIEuALLIS ABBATIS OPERUM PARS PRIMA.---ASCETICA.





SERMONES DE TEMPORE ET DE SANCTIS.




SERMO PRIMUS. DE ADuENTU DOMINI.


uos debetis scire, fratres karissimi, quia hoc tempus beatum, quod nos uocamus Aduentum Domini, representat duo quedam: et ideo de duabus rebus debet esse gaudium nostrum; quia et duplex nobis debet conferre commodum. Representat nobis hoc tempus utrumque aduentum Domini nostri: et illum scilicet dulcissimum aduentum, quo ille speciosus forma pre filiis hominum , ille desideratus cunctis gentibus , Dei scilicet Filius, diu exspectatam, et ab omnibus patribus ardenter optatam, huic mundo suam uisibilem in carne exhibuit presentiam, id est quando uenit in hoc mundo peccatores saluos  facere; et illum nichilominus a nobis solida spe exspectandum, et utique cum lacrymis sepius recolendum, quando idem Dominus noster qui prius in carne uenit occultus, ueniet in gloria sua manifestus, sicut canitur de eo in Psalmo: Deus manifeste ueniet , id est in die iudicii, quando ueniet manifestus iudicare. Primus namque aduentus eius perpaucis iustis innotuit; in secundo suo aduentu et iustis et reprobis manifeste apparebit, Propheta id apertius insinuante, qui ait: Et uidebit omnis caro salutare Dei . Sed tamen proprie, sicut dies ille, quem debemus celebrare paulo post, in memoriam Natiuitatis illius, representat natum, id est plus expresse significat illum diem et horam,  quando uenit in hunc mundum; ita istud tempus quod celebramus ante illum diem, representat illum desideratum, id est illud desiderium, quod habebant sancti patres, qui fuerunt ante eius aduentum. Pulchre ergo in Ecclesia prouisum est, ut hoc tempore eorum uerba recitarentur, eorumque desideria recolantur, qui primum Domini precesserunt aduentum. Nec hoc desiderium illorum celebramus uno tantum die, sed quasi longo tempore; quia hoc solet euenire, ut quod multum desideramus, si  aliquo tempore differatur, uideatur nobis dulcius, quando uenerit hoc quod amatur.

Nostrum est ergo, fratres karissimi, sanctorum patrum exempla sectari, eorumque desideria recolere, et sic mentes nostras in amorem et desiderium Christi accendere. Debetis ergo scire quod propter illam causam nobis institutum est celebrare hoc tempus, ut debeamus attendere desiderium, quod sancti patres nostri habuerunt de primo aduentu Domini nostri, et per exemplum illorum discamus habere magnum desiderium de secundo illius aduentu. Debemus considerare quot bona nobis fecit Dominus noster per suum primum aduentum, et quod faciet nobis multo maiora per secundum: et per istam considerationem illum primum aduentum  illius multum amare, et illum secundum multum desiderare. Et si non habemus tam bonam conscientiam, ut audeamus desiderare aduentum eius; debemus saltem timere aduentum eius, et per illum timorem a uitiis nostris nos corrigere: ut si forte non poterimus hic non timere, saltem quando uenerit, tunc non timeamus, sed securi simus.

Et reuera, fratres, qui modo sunt solliciti circa seipsos, et timent diem illum iudicii antequam ueniat; sine dubio tunc non timebunt, quando uenerit. Et quis est tam durus qui non possit timere diem illum, quando Dominus noster ueniet in maiestate sua, quando celum et terra ardebunt, quando patebunt omnia mala, que homines fecerunt in ista uita, coram Deo et angelis eius, et coram diabolo  et angelis eius, et coram toto humano genere ab Adam usque ad nouissimum hominem qui erit in mundo? Sine dubio omnia uitia et peccata, que in ista uita non cooperuerit confessio, ibi publicabuntur. Quis non potest timere diem illum, in quo unusquisque recipere debet hoc quod sine fine habebit? Bonum ualde est, fratres, sepe cogitare ista, et maxime quando tentationes surgunt; tunc unusquisque qui elegit perfectiorem uitam, quam habent  illi qui sunt in seculo, debet adhuc conari, ut per bonam conuersationem suam acquirat talem conscientiam, ut non timeat penam in illa die: sed desideret gloriam et gaudium, quod iusti habebunt in illa die. Et quemadmodum sancti patres desiderabant illum diem, in quo debebant redimi; ita desideret illum diem, in quo omnes sancti debent glorificari. Nam primo uenit ille, ut liberaret nos a peccatis nostris; sed in secundo aduentu eius sanabit ille omnes infirmitates nostras. Ideo quidam hortatur animam suam benedicere Dominum, et dicit, quare: Qui propitiatur, inquit, omnibus iniquitatibus tuis, qui sanat omnes infirmitates tuas . Unum pertinet ad primum aduentum Domini, aliud ad secundum; quia per primum aduentum  deleuit ipse peccata nostra; sed adhuc patimur magnas infirmitates, propter penam ipsorum peccatorum. Quis potest enumerare omnes infirmitates huius uite, famem, sitim, labores, dolores, morbos, pigritias, lassitudines? Sed ista pertinent ad corpus. Quante sunt infirmitates anime, quante concupiscentie, quante tentationes!

Istas omnes infirmitates, et alias omnes infirmitates, quas non possumus commemorare, sanabit Dominus per secundum aduentum suum, quando implebitur hoc quod ait Apostolus: Oportet autem corruptibile hoc induere incorruptelam, etc.  Per primum aduentum suscitauit nos Dominus noster tantum in anima, sed per secundum aduentum suscitabit nos in corpore; ut sicut modo per  utrumque, id est per animam et corpus, seruimus Deo, ita tunc et in utroque perfectam beatitudinem habeamus cum Deo. In isto aduentu eius dedit nobis fidem, ut sciamus credere in illum; in secundo aduentu eius perducet nos, ad hoc ut possimus uidere illum: non sicut impii uidebunt illum in die iudicii; quia in die iudicii omnes boni et mali uidebunt illum in illa similitudine, in qua passiones pertulit pro nobis, et in qua resurrexit, et ascendit in celum; sed illo modo uidebimus eum, quo illi poterunt uidere, qui habebunt mundum cor. Sic enim dicit Dominus: Beati mundo corde, quoniam ipsi Deum uidebunt , hoc est, quod et diuinitatem eius uidebimus, illam excellentiam et pulchritudinem,  quam modo uident angeli; quia nos erimus sicut angeli in celo, sed si modo amamus eum, et desideramus, et contemnimus omnes delicias et honores mundi, tunc sine dubio uidebimus eum secure in illa similitudine, in qua iudicabit uiuos et mortuos, et feliciter uidebimus eum in illa similitudine, in qua ostendet seipsum tantum bonis, quos ducet secum de iudicio ad regnum. Cogitemus modo quantum possumus, quantum gaudium habebimus, et quantam felicitatem, si in illa die quando celum et terra ardebunt, quando Dominus ueniet cum tanta uirtute et potestate, poterimus esse securi: et non solum non timere eum quando uenerit, sed multum amare et secure aspicere eum. Et ideo, fratres, si uolumus tunc habere istam letitiam  et securitatem, studeamus multum amare Dominum nostrum. Et quem debemus tantum amare, quantum illum, qui est Creator et Dominus noster, insuper et Redemptor noster? Sed et hoc, nichil est quod possimus ita secure amare; quia quidquid aliud amamus, sine dubio habemus amittere; et si habemus delectationem in illis rebus, quas debemus amittere, quando uenerit hoc ut amittamus illas, utique quantam delectationem prius senserimus, tantam tristitiam postea sentiemus. Et ideo secure amemus illum, qui semper est, et eodem modo semper bonus est, et eodem modo delectabilis est. Ita, fratres, amemus eum modo ut, quando uiderimus eum uenire de celo cum angelis eius, non timeamus aduentum eius, sed cum magno desiderio  statim curramus ad eum, quasi ad familiarissimum amicum.

uideamus quomodo omnes sancti qui fuerunt ante primum aduentum eius desiderabant eum, et sequamur illorum exemplum; non illorum qui diligunt mundum, quia dicit Scriptura: Mundus perit, et concupiscentia eius . Et ideo qui diligunt mundum, quando mundus peribit, et ipsi peribunt cum mundo. Et ut sciamus quantum desiderium antiqui patres habebant uidendi Dominum nostrum, audiamus, quia hoc ipse Dominus dicit in Euangelio: Amen dico uobis, quia multi reges et iusti uoluerunt uidere, que uos uidetis, et non uiderunt, etc.  In ista significatione dicit Scriptura de Salomone: Cuncti reges terre desiderabant uidere  faciem Salomonis, et audire sapientiam eius . Nam sine dubio illi soli reges dicendi sunt, qui desiderant uidere faciem Salomonis, et audire sapientiam eius. Ipsi enim sunt qui bene regunt seipsos, et seruant membra sua a macula peccati; quia illi non sunt uere reges, qui habent terram multam et homines multos sub se, sed sunt serui peccatorum; quia, sicut dicit Dominus noster, omnis qui facit peccatum, seruus est peccati . Et sine dubio ille non debet appellari rex, qui est seruus, et tam uilis seruus, ut peccatum ei dominetur. Quapropter, fratres, studeamus bene regere nos ipsos, bene custodire membra nostra: et sic nos quoque erimus reges, et incipiemus desiderare  uidere faciem ueri Salomonis, id est Domini nostri Iesu Christi. Non est necesse, fratres, dicere uobis causam, quare Dominus noster dicitur Salomon. uos sepe audistis, quod Salomon dicitur in lingua nostra pacificus, et Dominus noster ipse est pacificus noster, qui fecit pacem inter nos et Deum, et reconciliauit nos Patri suo per proprium sanguinem suum. S. Dauid ipse erat utique unus de illis regibus, qui desiderabant uidere faciem ueri Salomonis. Quod ipse ostendit aperte quadam uice, quando desiderabat aquam de fonte, qui erat in Bethlehem. Nam, sicut narrat Scriptura, de illa desiderauit rex, et ait: O si quis daret mihi aquam de cisterna Bethlehem, que est in porta . Et erant ibi quidam uiri, qui putabant, quod ipse desiderabat  aquam illam uisibilem de illa cisterna; et cum magno periculo transierunt castra inimicorum suorum, et hauserunt de illa aqua, et portauerunt ad regem. Sed quia ipse uoluit ostendere, quod per spiritum prophetie hoc dixerat, non propter illam carnalem et uilem aquam, statim fudit eam in terram. Non enim desiderabat illam aquam de illa corporali cisterna, sed aquam de illo fonte, qui natus est in Bethlehem. Unde alibi dixit: Sitiuit anima mea ad Deum fontem uiuum, etc.  Iste est uerus fons, Dominus noster iehsu Christus, qui natus est in Bethlehem Iude, qui dicit: Si quis sitit, ueniat et bibat; et de uentre eius fluent aque uiue . Hanc aquam desiderabat sanctus Dauid: ad hunc fontem cum magno desiderio currebat;  sicut statim in ipso uersu exposuit. Postquam enim dixit: Sicut seruus desiderat, etc., statim subiunxit: Quando ueniam, et apparebo ante faciem Dei? 

Ecce uidemus, fratres, modo, quid ille desiderabat tunc. Natus est ille fons in Bethlehem, et de illo fonte currunt aque per uniuersum mundum. Talis sine dubio aqua, unde se lauant qui habent aliquam in se sordem; unde potant illi qui sitiunt; unde etiam coquunt suos crudos cibos qui esuriunt. Aqua ista, fratres, que currit de isto fonte, est doctrina Christi, quam ipse docuit in Euangelio. Per istam omnes illi qui ligati sunt peccatis suis et sordidati se lauant, sicut illi fecerunt, quibus dixit Dominus:  Iam uos mundi estis, propter sermonem, quem locutus sum uobis . Ecce isti mundati erant per doctrinam Christi. Per istam aquam illi etiam qui sitiunt cognitionem Domini nostri, se potant et se inebriant; quia in doctrina Christi possumus illum cognoscere. Si enim cor nostrum non uersat carnales cogitationes, si libenter audimus uerbum Dei et intelligimus, inde orietur quidam ignis in nobis ut non cogitemus nisi ea que pertinent ad amorem Domini nostri. Quando sanctus Dauid, sicut ceruus, desiderauit tanto desiderio illam aquam, antequam natus esset ille, certe magnus pudor est, si nos, qui fontem istum uidemus natum, et iam aliquid gustauimus de aqua, que currit de illo fonte, non multum desideramus et amamus. uidemus  enim, quod impletum est modo hoc, quod Isaias propheta multum desiderabat, quando dixit: Utinam, Domine, dirumperes celos, et descenderes: a facie tua montes defluerent . Quid putamus, quod sanctus propheta desiderabat istis uerbis? Primum sine dubio aduentum eius, et hoc cum magno desiderio; et statim dixit causam, quare ita ardenter desiderabat illum: A facie, inquit, tua montes defluerent . uidebat enim ille sanctus homo quomodo ille diabolus, qui per superbiam suam cecidit de celo, possidebat totum genus humanum. uidebat quomodo tumebat et superbiebat quod reges et principes huius mundi adorabant eum, et quod pene omnes homines qui erant in mundo sequebantur superbiam eius. Hoc uidebat  propheta, et ualde dolebat: et sicut ego puto, uix poterat sufferre illum dolorem; maxime quia Dominus tantum tardabat, qui debebat totam eius superbiam destruere. Ideo cum magno desiderio ait: Utinam, Domine, dirumperes celos et descenderes, etc. Sciebat quod prouisum erat illud tempus quo debebat uenire; sed tantam moram ille propheta cum magna angustia tolerabat; et ideo desiderabat, ut si fieri posset, preueniret illam horam quam proposuerat, hoc significans illis uerbis: Utinam, Domine, dirumperes celos, et descenderes! Quasi diceret: Scio, Domine, quia tu exspectas illud tempus, quod prouidisti ab initio: exspectas ut primo sint impleta illa omnia que sancti dixerunt debere impleri ante tuum aduentum. Sed utinam, Domine,  dirumperes celos, id est interrumperes, si fieri posset, illud propositum tuum, quod reuelasti celis, id est sanctis tuis, et uenires! uideo tantam superbiam diaboli, qui totum humanum genus trahit in potestatem suam: et ecce mittit manum suam ad illam gentem, quam tu elegisti. Iam inter istos Iudeos, qui solebant esse tuus populus, regnat superbia, luxuria, omnia uitia. Quare amplius tardas? quid amplius moraris? Nos minamur eis, et dicimus: ueniet Dominus noster, ueniet et Christus, qui malos iudicabit, et bonos honorabit; et ipsi subsannantes irrident nos, Manda remanda . Ecce quot anni transierunt, postquam primo promisisti nobis, quod ille ueniret, et adhuc non  uenit: uidetur, quod non facitis, nisi fallere nos.

Hoc dicebant miseri, et quasi securi dederunt semetipsos ad seruiendum idolis, et ad omnem superbiam et luxuriam. Sic illi faciebant; sed sancti prophete tristabantur, dolebant et flebant, et mirabili desiderio desiderabant aduentum eius. Hinc est ista uox Isaie: Utinam, Domine, dirumperes celos, et descenderes. Sed quid egit misericordia Christi? Utique non est passus, sanctum prophetam suum esse diu in illo tanto dolore, sine magna consolatione. Audite enim quid paulo post dicit idem propheta: Descendisti, et a facie tua montes defluxerunt. Miram rem potestis hic audire. Primo dixit: Utinam, Domine, descenderes, etc., et modo dicit: Descendisti; et a facie tua montes defluxerunt,  quasi iam factum esset quod ipse tantum desiderabat. Quare hoc? Ego puto, quod sanctus Isaias quando erat in illo dolore, et de superbia diaboli, et de nequitia hominum, Dominus noster, ut eum consolaretur, ostendit ei in spiritu hoc quod nos modo uidemus; scilicet quod totus mundus crederet in eum, quod reges et principes adorarent eum, quod omnia idola deberent esse destructa: et illi qui erant superbi debebant fieri humiles per aduentum Domini. Hec sine dubio uidens propheta in spiritu exsultabat et gaudebat; et pre nimia exsultatione, quasi iam uideret impletum, quod ueraciter uidit implendum, dicebat: Descendisti, Domine; et a facie tua montes defluxerunt. O fratres karissimi, utinam sentiremus nos tantum gaudium,  qui uidemus modo hoc esse impletum, quantum ipse sensit, quando uidit esse implendum! Nos modo uidemus hoc; nos possumus uertere nos ad Dominum nostrum, et cum magno gaudio dicere: Domine, descendisti, et a facie tua montes defluxerunt. Impletum est hoc modo, sicut etiam desiderabat Dauid, qui ait: Tange montes, et fumigabunt . Descendit Dominus noster, tetigit per gratiam sancti Spiritus montes, id est superbos huius seculi; et ecce quomodo defluxerunt, id est quomodo humiliati sunt. Incipiunt plorare peccata sua; non possunt pati fumum, id est tenebras et obscuritates peccatorum suorum. Nonne uidetis hoc, fratres, quotidie? Nonne uidetis quotidie superbos huius seculi cum magna confusione, cum  magno timore, conuerti ad Dominum, et humiliare se, et flere peccata sua? Certe, fratres, quotidie hoc fit. Nam etsi non fit quotidie hoc ante nos, quotidie tamen hoc fit in sancta Ecclesia. Ideo, fratres karissimi, multo melius et apertius uidemus nos, hoc esse impletum, quod sanctus Isaias alibi dicit quam Iudei putant. Dicit enim in quodam loco, ubi ostendit quid euenire deberet in aduentu Domini: Habitabit lupus cum agno, et pardus cum hedo accubabit: uitulus et leo simul pascentur, et puer paruulus minabit eos . Quid magnum hoc esset, si Deus hoc faceret de multis bestiis, quod et homines faciunt sepe per ingenium suum, scilicet ut bestie que sunt per naturam contrarie, simul sint? Certe nos dicamus cum apostolo Paulo:  Nunquid de bobus cura est Deo?  Si Deus, fratres, non curat eo modo de bobus, ut propter illos aliquid precipiat in lege; multo minus ei cura est de leonibus aut pardis, ut de illis uellet loqui tanta, per prophetam suum. Si nos uoluerimus tamen istam congregationem uidere, et considerare, possumus uidere, istam prophetiam esse multo pulchrius et melius impletam, quam si ille bestie simul essent. Considerate, quomodo uos huc Deus congregauit; de quam diuersis regionibus, de quam diuersis moribus. Alius uestrum, quando erat in seculo, quid erat per similitudinem, nisi leo, quando propter superbiam suam et diuitias suas despiciebat alios, et se extollebat super alios? Alius  uestrum nonne erat quasi lupus, quando uiuebat de rapina, et studebat quomodo posset res alterius rapere? Pardus est animal quoddam plenum uarietate: tales fuerunt aliqui uestrum, per calliditatem, per deceptionem, per fraudem.

Iterum multi sunt in ista congregatione, qui erant fetidi propter luxuriam. Illi qui tales erant, similes erant hedo; quia hedus est quoddam fetidum animal. Sunt etiam quidam, qui quando fuerunt in seculo, uiuebant innocentes; qui possunt bene comparari agno. Iterum alii, qui propter simplicem uitam, quam ducebant, erant quasi oues. uidete modo, fratres, quanta concordia et pace Deus congregauit omnes istos in una societate. Hic lupus habitat cum agno, manducat et bibit cum agno, et  non ei nocet, sed multum diligit. Sine dubio enim ille, qui quando fuit in seculo, fuit lupus, modo est cum magna concordia cum illo, qui fuit innocens sicut agnus. Ille qui fuit superbus sicut leo, modo est cum magna pace et quiete cum illo, qui fuit et est adhuc ouis per simplicitatem. Hic leo non solum manet simul cum uitulo, sed et hoc, quod magis mirum est, leo deuenit uitulus. uos scitis, quod iamdudum in ueteri lege solebant offerre uitulos in sacrificium: ideo ille spiritualiter fit uitulus, qui seipsum offert Deo in sacrificium. Hoc modo multi leones fiunt uituli: quia multi crudeles et rapaces prius, seipsos modo sacrificant Deo per labores et uigilias, et cetera talia exercitia. Similiter non solum lupus habitat hic cum agno,  sed hic lupus factus est agnus. Quam pulchrum est uidere aliquos uestrum, qui ita in seculo erant sapientes, ita potentes, ita superbi et callidi, deuenire modo ita simplices et idiotas, quasi nichil scirent. Quare hoc totum euenit, nisi quia descendit Dominus noster, et montes defluxerunt a facie eius? Etsi nos non possemus hoc ostendere in ista congregatione, nunquid ideo non est factum per aduentum Domini? Cogitate quomodo Paulus seuiebat sicut lupus, quomodo rapiebat Christianos oues Christi, et spoliabat, et lapidabat. Considerate quam subito est mutatus, et factus est ouis; quam suauiter, quam dulciter, quam benigne postea habitabat cum aliis Christi ouibus; et non solum eas non rapiebat, sed semetipsum tradebat in mortem propter oues Christi.  Certe, fratres, si consideremus istam mutationem, maius mirum fecit Dominus in hoc, quam si fecisset illas bestias, lupum et ouem, simul esse. Et puer paruulus minabit eos. Quis est iste puer paruulus, nisi ille, de quo ait Isaias: Puer natus est nobis et paruulus datus est nobis? . Ipse est sine dubio, qui minauit Paulum, et fecit eum ire ad Ananiam. Ipse est etiam, qui minauit istos lupos et leones, qui in ista societate sunt de seculo: adhuc minat ante se, ad omnia illa que facimus. Necesse est ergo, fratres, ut tandiu minet nos ante se, donec tales simus, ut possimus sequi eum.

Hec sunt, fratres, duo quedam que debemus considerare in esse nostro, initium, quod pertinet ad  comminationem, qua ipse nos minat; aliud, quod pertinet ad secutionem, qua sequamur eum. Nam pastor aliquis terrenus illa animalia, que nesciunt aut nolunt sequi eum, minat ante se: uidemus etiam ita quedam esse domestica, ut etiam sciant sequi pastorem. Consideret modo unusquisque seipsum, utrum ipse sequatur istum nostrum pastorem, an adhuc minet ante se eum. Nam sine dubio primo ipse minauit sanctum Paulum, quando prostrauit eum, et quasi ui fecit ire eum ad Ananiam, ut baptizaretur ab eo; sed postea cum magna hilaritate secutus est eum, quando dixit: Cupio dissolui et esse cum Christo, etc.  Minatio ista, fratres, pertinet ad timorem, secutio ad dilectionem. Tunc minauit nos ante se, quando fecit nos  considerare peccata nostra, malam conuersationem nostram; quando fecit nos timere penam inferni, et propter hunc timorem fecit nos relinquere seculum et huc uenire. Et adhuc, fratres, quicunque adhuc est hic, et est obediens et humilis, et seruat ordinem suum: et hoc facit propter timorem, ne uidelicet damnetur; quia scit, quod qui deseruerit hec que incepit, non poterit saluari: quicunque ista consideratione facit ea que precipiuntur, et que pertinent ad ordinem suum, adhuc pastor noster minat eum ante se. Sed ille qui iam sepe gustauit quam dulcis est Dominus noster, qui cepit iam diligere eum; qui tale inuenit cor suum, quod quamuis nulla al a pena sequeretur, nisi tantum offensio Domini sui, uel minima diminutio amoris eius,  non desereret quod incepit: iste iam sequitur; nec est necesse, ut minet eum pastor suus, sed tantum precedat eum, et ostendat illi uiam per quam uult ut sequatur. Iste potest dicere: uiam mandatorum tuorum cucurri, cum dilatasti cor meum : non sicut tunc, quando necesse habuit clamare: Confige timore tuo carnes meas . Non adhuc susceperat illud latum mandatum, quo fuit dilatatum cor eius, quando cucurrit. Fratres, illos qui erant ante aduentum Domini, quia ipsi erant quasi ante eum, merito minauit: et ideo dedit eis legem, que significauit timorem: ad quem sine dubio pertinent adhuc omnes quos minat; quia quandiu propter timorem benefaciunt, utique ad legem pertinent. Sed quia hoc est initium nostrum,  debemus tendere ad hoc, ut transeamus istum statum, et ueniamus ad talem ut cum gaudio sequamur: hoc enim pertinet ad caritatem; que maxime conuenit nobis, qui sumus post aduentum Domini, et uidemus, quo ipse ante nos ascendit. Et quem debemus ita libenter sequi, quam istum puerum, qui hoc quod puer est pro nobis est? Certe, fratres, non solum sequi, sed etiam currere debemus post eum; quia, quamuis eius dulcedo non traheret nos, et quodammodo cogeret nos sequi eum, deberet tamen cupiditas illius beatitudinis, illius gaudii, quod est in illo loco, ad quem ille precessit nos, multum hilarescere nos ad currendum post eum. Non enim ad gaudia caduca et  transitoria eum sequimur; sed ad id, quod oculus non uidit, nec auris audiuit, et in cor hominis non ascendit , id est ad illam beatam patriam, unde dicit Propheta: Portio mea, Domine, in terra uiuentium .

Ideo, fratres karissimi, si uolumus ad illam beatitudinem peruenire, oportet nos non solum isto modo quo diximus sequi Dominum nostrum; sed etiam illo modo et sequi et precedere, quo illi precesserunt, et secuti sunt, de quibus hodie narrat Euangelium, qui eum in Ierosolymis conduxerunt. ueniente enim Domino Ierosolymis, ut ait Euangelium: Plurima turba strauerunt uestimenta sua in uia. Alii autem cedebant ramos de arboribus et clamabant: Hosanna filio Dauid; benedictus qui uenit  in nomine Domini . Sepe audistis, fratres, aduentum Domini nostri, quomodo et qualiter uenit ad Ierosolymam, id est ad Ecclesiam suam; et ideo non est necesse dicere uobis modum quo ipse uenit, maxime quia dies breuis est, et propter Dominicam isto die multum occupamur, et propter communionem sanctam, et propter binam refectionem. uolumus tamen breuiter dicere, propter Euangelium, quod hodie legitur in sancta Ecclesia, quomodo ipsa Ecclesia aduentum eius suscepit. Sine dubio alii de Ecclesia precesserunt aduentum eius, alii subsequuntur. Non solum enim Dei Ecclesia est ista fidelium congregatio, que credidit in eum post eius aduentum, sed omnes sancti ab Abel usque ad ultimum iustum, qui erit in hoc  mundo, pertinent ad sanctam Ecclesiam; et de omnibus illis constat illa una Ecclesia, cui dicitur: Una est columba mea : sed una pars precessit aduentum eius, scilicet Abel, Ne, Abraham, Dauid, etc. sancti; post aduentum eius apostoli, martyres, confessores et omnes fideles, inter quos et nos per eius misericordiam sumus. Sed de his omnibus alii uestimenta prosternunt ante pedes Iesu, alii ramos arborum prosternunt, qui omnem gloriam mundi propter Christum abiiciunt. Quid enim sunt diuitie et gloria istius mundi, nisi ut folia et rami arborum, que uirescunt in estate, in hieme arescunt? Quia sine dubio omnis gloria mundi in prosperitate quasi florescit, sed in aduersitate, maxime in ista morte hominis, quando superuenit  tempestas hiemalis, id est extrema damnatio, uilescit et sordescit. Sed beatus est, qui ea prosternit ante pedes Iesu; distribuendo pauperibus, qui sunt quasi pedes eius, infirma scilicet membra eius. Multo autem beatior est, qui etiam uestimentum suum potest pro Christo contemnere, et sub pedibus eius prosternere. Quid enim est uestimentum nostrum, nisi corpus nostrum, quo ipsa anima nostra quodammodo tegitur et operitur? Beatus est, qui ipsa membra sua, ipsum corpus suum potest pro Christo contemnere, et omnia facta corporis sui Dei obsequio mancipare.

Utrumque fecerunt, et illi qui precedebant aduentum Domini, et qui sequebantur. Nam sancti  patres in ueteri Testamento diuitias mundi et gloriam pro nichilo duxerunt, propter fidem quam habebant in Christi aduentu. Multi etiam ipsa corpora sua martyrio subdiderunt, sicut primus martyr Abel, et Isaias, sicut Machabei martyres, quorum mirabilem passionem ante paucos dies audistis. Et non solum sigillatim homines, sed quot millia hominum hec omnia fecerunt post aduentum eius, quis potest enumerare? Nam ex illorum numero et uos estis. uos enim ramos arborum, omnem scilicet pompam mundi, proiecistis in obsequium et honorem Christi. uos, quod maius est, ipsa corpora uestra contempsistis; uos ipsam animam uestram, quod adhuc est amplius, in honorem Christi expendistis, quia propriam uoluntatem anime uestre  dimisistis. Porro omnes qui preibant, et qui sequebantur, clamabant, dicentes: Hosanna filio Dauid; benedictus qui uenit in nomine Domini. Magna fides, et magna confessio, magna laus. Hosanna est uox postulantis salutem, quasi diceretur, Saluifica. Sine dubio illum, a quo postulant salutem, confitentur Saluatorem, quod proprie pertinet ad Deum. uocant eum alium Dauid, quia confitentur eum uerum hominem. Benedicunt eum, quia uenit in nomine Domini: per quod aperte ostendunt, quod ipse est, quem Deus Pater per prophetas suos promisit esse uenturum. In ista fide suscipit sancta Ecclesia aduentum Filii Dei. Credit eum uerum Deum, uerum hominem, uerum mundi Saluatorem, a Deo Patre promissum, a sanctis prophetis prenuntiatum. In  ista fide et illi qui precedunt aduentum eius, et qui sequuntur, conueniunt et sociantur, et sunt una Ecclesia. In ista fide utrique saluantur: quicunque sine ista fide sunt extra Ecclesiam sunt, ad illos non uenit Christus; et ideo isti non saluantur in Christo. Hec de primo aduentu.

Scire autem debemus, fratres, quia in ipsa eadem forma, in qua uenit primo, ut redimeret Ecclesiam suam, in ipsa eadem ueniet secundo, ut glorificet Ecclesiam suam: sic enim dixerunt angeli apostolis post Domini Ascensionem: Sic ueniet, quemadmodum uidistis eum euntem in celum . Hoc erit, fratres, ad cumulum damnationis impiorum. Non enim sine magna confusione et dolore poterunt uidere illum in tanta gloria et potestate, quem contempserunt  in humana infirmitate. Isti secundo aduentui Domini conuenit satis, quod de illa historia alii quoque euangeliste narrant. ueniente enim Iesu Ierosolymis, pueri Hebreorum acceperunt ramos oliuarum, siue palmarum, et uenerunt ei obuiam. Sic erit in secundo aduentu Domini. Cum enim ipse uenerit in illa forma, in qua redemit Ecclesiam, ut illam glorificet, et exhibeat sibi eam non habentem maculam aut rugam, aut aliquid eiusmodi; tunc utique pueri Hebreorum uenient obuiam ei cum palmis, siue oliuarum ramis. Et qui sunt isti pueri, nisi illi, de quibus dicit Propheta: Laudate, pueri, Dominum ; et alibi: Custodiens paruulos Dominus?  Non  enim magnos, et elatos, et superbos custodit, sed paruulos, id est humiles. Isti laudant Dominum, si tamen fuerint Hebrei, id est transilientes. Si enim modo sunt humiles, si modo transeunt opera et uitia carnis, si modo sciunt spiritales saltus dare contemplationis, et per bonas cogitationes: tunc sine dubio in die iudicii, cum iehsu uenerit in potestate sua, ipsi uenient obuiam ei cum palmis, id est cum signis uictoriarum, quas hic conquisierunt de diabolo : tunc poterunt quasi cum palmis gloriari, et dicere: Ubi est, mors, uictoria tua? Ubi est, mors, stimulus tuus?  Tunc enim uenient cum oliuis, que significant pacem. Modo enim non habent pacem, quando pugnant cum diabolo, quando pugnant  contra uitia, contra carnem suam. Sed tunc erit perfecta pax, perfecta tranquillitas quia caro non poterit spiritui resistere, nec spiritus Deo, nec diabolus impugnare, nec mors, nec infirmitas grauare. Sed si uoluerimus in secundo Domini aduentu istam pacem habere, studeamus primum aduentum eius cum fide et dilectione suscipere; in illis operibus perseueranter manere, que nobis per primum suum aduentum ostendit, et docuit. Nutriamus uerum eius amorem, et per amorem desiderium, quatenus cum uenerit ille desideratus cunctis gentibus, cum omni eum fiducia uidere ualeamus, qui cum Patre et Spiritu sancto uiuit et regnat per omnia secula seculorum. Amen.



SERMO II. IN NATALI DOMINI.


Nolite timere: ecce annuntio uobis gaudium magnum, quod erit omni populo; quia natus est uobis hodie Saluator, qui est Christus Dominus, in ciuitate Dauid . Rumorem, quem angelus mundo predicat, caritati uestre hodie merito debeo commendare. Iam exiit edictum a nostro imperatore Deo, ut totus mundus describatur: orbis subiectus est imperatori nostro, Deo uidelicet. Missi sunt legati eius per uniuersum mundum, ut describatur et censum profiteatur. Legati isti sunt apostoli, et predicatores sancti quorum sonus exiit in omnem terram, et in fines orbis terre uerba eorum , ut describeretur uniuersus orbis. Sicut terrenus ille imperator describi uoluit et precepit omnem mundum,  ut omnes scirent se pertinere ad illam metropolim ciuitatem Romam, et omnes ei tributum soluerent, id est denarium, in quo eius erat imago; sic noster imperator, qui iam acquisiuit uniuersum mundum, uult ut omnes scribantur in illa ciuitate, que sursum et libera est: et est mater omnium nostrum: de qua dicit Propheta: Gloriosa dicta sunt de te, ciuitas Dei . Hec ciuitas merito potest appellari Roma, id est excelsa. Beatus, qui suscipit hoc sui imperatoris edictum, ut scribi possit in ciuitate ista. Particeps enim gaudii est, quod angelus hodie annuntiat. Auditui eius Dominus dedit gaudium et letitiam . Socius enim eorum est, et in sorte hereditatis eorum inuenitur,  qui ab ipso, qui natus est hodie Saluator mundi, fons et origo omnis ueri gaudii, audierunt; Gaudete, quia nomina uestra scripta sunt in celis . Denarius autem ille, quem noster imperator requirit a nobis, quis est? Sine dubio anima nostra, que habet eius imaginem in se. Fecit enim nos Deus ad imaginem suam; sed in anima. Beatus, qui ei hoc tributum reddit, qui hunc denarium soluit, qui suam imaginem ei restituit.

uidetis, fratres, per uniuersum mundum homines currere ad legatos imperatoris nostri, ut digni habeantur scribi in illa gloriosa et excelsa ciuitate, et ut ei reddant imaginem, hoc est animas suas. Hoc faciunt singuli in sua ciuitate. Una est ciuitas, ad quam omnes tendimus, in qua omnes uolumus  scribi; sed quandiu sumus in corpore; peregrinamur a Domino , uigilantes contra hostes nostros. Non omnes sumus in una ciuitate, nec omnes in uno loco se custodiunt. Licet enim una ciuitas dicatur et sit sancta Ecclesia, tamen in ipsa diuersi sunt ordines, quasi diuerse ciuitates, in quibus singuli profitentur, id est suam faciunt professionem. Sunt enim multi, qui uel nolunt, uel non possunt, seruare castitatem. Ne ergo isti per libidines et fornicationes, siue immunditias rapiantur ab inimicis suis, necesse habent ut sint in aliqua ciuitate, ubi se tueantur. Istorum ciuitas, ubi se custodiunt ab illis uitiis, coniugium est. Ista ciuitas multos habet incolas, licet infirmos. Sed et continentes, qui castitatem seruare disponunt, alii unam  ciuitatem eligunt, alii aliam. Alii eligunt solitudinem, alii claustrum, alii magis student in ieiuniis, alii precipue in uigiliis, alii per quotidianos labores superbiam carnis edomant; alii cordis contritione et lacrymarum profusione uitia exstinguunt. uideamus nos et nostram ciuitatem. Munitissima ciuitas est ordo noster, et uallata undique bonis obseruantiis, quasi quibusdam muris et turribus, ne hostis noster nos decipiat, ne nos ab exercitu nostri imperatoris auertat. O qualis murus paupertas, quomodo nos defendit contra superbiam mundi, contra uanitates et superfluitates noxias et damnabiles! Qualis turris silentium, quod premit assultum contentionis, rixe, dissensionis, et detractionis! Quid obedientia, humilitas, uilitas uestium? quid asperitas  ciborum? Muri sunt, turres sunt, contra uitia, contra assultus inimicorum nostrorum. In hac ciuitate profitemur nos, non Romanos, sed angelicos. Iste enim obseruantie ostendunt nos esse de societate angelorum, non de seruis Romanorum. In tempore professionis huius impletur illud Isaie: Et conflabunt gladios suos in uomeres, et lanceas suas in falces . Et subdit: Non leuabit gens contra gentem gladium; nec exercebuntur ultra ad prelium .

Sine dubio, fratres, licet prelia abundent, crebrescant seditiones, et occisiones multiplicentur; impletur modo, quod promittit propheta: Non leuabit gens contra gentem gladium. Due gentes sunt de quibus in ista Scriptura sepe fit mentio: una electorum, alia reproborum. Illa utique gens reproborum  regnum diaboli est, et est diuisum istud regnum aduersum seipsum; ideo gens ista nunquam habet pacem in seipsa; semper pugnant, se inuicem destruunt siue corporaliter, siue spiritualiter. Et gens ista aliquando leuabat gladium contra illam aliam gentem, quando scilicet terrena ciuitas reproborum persequebatur Ecclesiam Dei, et occidebant et trucidabant sanctos martyres Christianos. Hoc modo non fit, cessauit illa aperta persecutio; in qua multi propter timorem non audebant profiteri se esse Christianos. Secure modo qui ad supernam ciuitatem illam pertinent, ad eam tendunt, et profitentur censum, quem requirit ab eis imperator magnus, Deus ipsorum; quia in tempore hoc non  leuat gens contra gentem gladium. Libere uidetis multos conflare gladios suos in uomeres, et lanceas suas in falces. Ad litteram quotidie impletur hoc, non in illa perfida gente, que pacem non habet, nec habuit, nec habebit; sed in illa generatione iustorum, que benedicetur. Nonne uidetis homines seculi nobiles ad conuersionem uenientes, lanceas et gladios suos dimittere, et quasi rusticos manibus suis cibum suum operari? Sed multo melius, et apertius, atque plenius hoc spiritualiter impleri intelligitur in omni genere hominum, pauperum scilicet et diuitum, clericorum et laicorum. Attendamus gladium, de quo dicit Dominus: Omnis qui acceperit gladium, gladio peribit : et illum uomerem, quo scinditur terra cordis nostri,  iuxta illud: Scindite corda uestra, et non uestimenta uestra : et uidebimus innumerabilem multitudinem in hoc tempore mutare gladios suos in uomeres. Gladius iniquitas est. Hoc gladio quisque seipsum prius ledit quam alium, sicut dicit beatus Augustinus: Omnis, inquit, homo prius in seipsum iniquus est, quam in alium; quia statim ut concipit uoluntatem ledendi alium, etiam antequam alium ledat, se ledit: quem gladio iniquitatis occidit. De hoc gladio dicit Dominus Petro: Omnis qui acceperit gladium, gladio peribit. Quam multi, fratres, in tempore isto hunc iniquitatis gladium conflant in uomerem compunctionis! Multi, qui prius animam suam gladio peccati occiderunt, modo cor suum per compunctionem penitentie scindunt; lanceas  quoque suas, id est subtilitatem sui ingenii, qua solebant multos secum trahere ad peccatum, multi hodie mutant in falces, quibus fructus spirituales colligant, ut obuiam ueniant Domino, portantes manipulos iustitie et salutis. Merito ergo in die isto et tempore, hunc rumorem, quem angelus annuntiat nobis, commendamus. Et quis est rumor iste? Natus est uobis hodie Saluator mundi, ait, in ciuitate Dauid. Merito commendat gaudium, qui predicat Saluatorem natum. uerum est enim gaudium, gaudium salutis; et gaudium salutis ueraciter nobis confert natiuitas Saluatoris.

Oportet nos igitur gaudio magno gaudere, pro his, que nobis hodie dicuntur ab angelo, scilicet,  quia natus est hodie Saluator. Sed, fratres karissimi, non omnibus sapit rumor iste. Non sapuit Herodi, nec Scribis et Phariseis; imo, audito eo, turbati sunt, et multi cum eis. Sed nec modo omnibus sapit. Multis hodie plus sapiunt corruptibiles delicie uentris, quam iste incorruptibiles delicie mentis. Multi hodie magis gaudent in potatione, quam in Christi Natiuitate. Aure audiunt isti rumorem istum, sed non intelligunt. Non enim habent aures interiores, quas requirit, qui dixit: Qui habet aures audiendi, audiat . uobis autem bene dicitur rumor iste, qui et aures ad audiendum, et sanum palatum ad gustandum habetis. uigilatis namque et uigilias noctis custoditis super gregem uestrum. Illi autem, qui calicibus epotandis  student, ut inebrientur, et luxurientur, non uigilant in nocte: sunt enim somno inertie depressi, et uino ebrietatis. Qui enim dormiunt, sicut ait Apostolus, nocte dormiunt; et qui ebrii sunt, nocte ebrii sunt . Dies enim eorum nox est, propter opera tenebrarum que agunt. Obscuratum est insipiens cor eorum ; uos uero circumfusa est claritas Dei, sicut filios diei, imitantes beatos pastores istos, de quibus Euangelium loquitur. uigilatis quippe, sicut dixi, et uigilias noctis super gregem uestrum custoditis; caute uos ubique habendo, et omnes actus uestros, ut Deo placeant, intendendo. Et reuera sic oportet. Nox enim est, in qua ille leo rugiens circuit ouilia Christi, querens quem deuoret . Si pastores dormientes inuenerit, rapit  de gregibus eorum; et quod rapuerit ad mortem trahit: proinde custodiamus uigilantes gregem nostrum. Grex noster affectus nostri boni, et bone cogitationes. Super hos greges necesse est ut uigilemus, nequando preualeat inimicus aduersus eos, et auferat eos nobis, dissipans et disperdens. Super gregem suum uigilant, qui omnes cogitationes suas, locutiones et opera sollicite conseruant, ne in aliquo aliquam offensionem incurrat. Similiter qui sensus suos, id est uisum, auditum, gustum, odoratum et tactum, custodit, ne fur ille pessimus eos furetur uel rapiat. Furatur uisum, quando per negligentiam incaute per uisum peccamus; rapit, quando per uim delectationis nos compellit peccare.  Sic et auditum furatur, quando pene nescientes ad uanitates et uerba otiosa audienda, nos allicit; rapit, quando ubi delectationis ad uana facienda impellit. Furatur gustum, quando per concupiscentiam gule ignorantes decipit; rapit, quando gule desiderio scientes uincit.

Hoc ipsum quoque de aliis sensibus intelligendum. De his gregibus dicit in Canticis sponsus sponse sue, Christus scilicet Ecclesie, siue cuilibet sancte anime: Capilli tui sicut grex caprarum . Capilli anime nostre sunt cogitationes subtiles, que procedunt de rationali mente, que est caput anime. Sicut nobis nescientibus capilli oriuntur de capite, et iterum nobis nescientibus defluunt, ita sine dubio cogitationes sepe etiam nobis nescientibus  ueniunt et recedunt. Et sicut in sectione capillorum nullus dolor sentitur, ita quando superfluas cogitationes abiicimus, gaudemus potius quam dolemus. Comparantur capilli isti in sanctis animabus gregi caprarum, qui pascitur in montibus, et erecto capite; quia cogitationes sanctorum semper se de celestibus pascunt, et ad celestia erigunt se, implentes illud Apostoli: Que sursum sunt querite, etc.  Porro quod sensus carnis hedorum nomine debeamus accipere, dicitur in eisdem Canticis: Si ignoras te, o pulchra inter mulieres, egredere et abi post hedos tuos ; quia sine dubio qui oculos aufert a seipso, nolens seipsum suam scilicet infirmitatem attendere, sed magis aliorum uitam explorare et iudicare; ipse plane egredietur  a consortio ouium Christi, et pascet carnales sensus suos pessima delectatione peccati. Sed quia uos exemplo pastorum istorum gregem uestrum uigilantes custoditis; uobis adhuc hodie dicitur, quod illis tunc dictum est ab angelo, et quod initio sermonis huius proposuimus uobis. Audite igitur illud, et cum speciali iucunditate percipite: Nolite timere. Merito utique uobis dicitur: Nolite timere. Sed quid? Utique amate, habetis enim iustam et manifestam causam, quare debetis amare, potius quam timere. Ante hunc diem necesse erat timere; ante hunc diem habuimus Creatorem Dominum, iudicem Deum, et utique iuste eum timuimus; quia Creatorem nostrum, cui nos creatura eius tantam iniuriam fecimus, quod eum in primo homine contempsimus,  nolentes esse subiecti; sed ex consilio diaboli tentauimus ei fieri pares. Eritis, ait, sicut dii scientes bonum et malum . Merito potuimus timere Dominum nostrum, quem sicut mali serui offendimus. Merito enim Dei iudicium potuimus timere, qui nichil dignum habuimus, quo possemus tantum expiare peccatum.

Non erat ante hunc diem, unde secure gauderet homo, nisi inquantum cognouit uel credidit hunc diem futurum. Hodie autem uobis dicitur: Nolite timere, sed amate; nolite tristari, sed gaudete. Ecce angelus de celo adest, annuntians uobis gaudium magnum. Gaudete ergo pro uobis, gaudete et pro aliis; quia gaudium hoc non solum est uobis, sed  omni populo. O quale gaudium, quam magnum, quam dulce, quam desiderabile! Huc usque tristabamini, quia mortui eratis; sed iam gaudete, quia ad uos uita uenit, ut uiuatis. Tristabamini, propter tenebras uestre cecitatis; sed gaudete, quia hodie exortum est lumen in tenebris rectis corde . Tristabamini, quia miseri eratis; sed nobis natus est misericors et miserator, ut uos ad beatitudinem transeatis. Tristabamini, quia oppressi eratis mole peccatorum, sed gaudete modo, quia hodie natus est Saluator, qui saluum faciet populum suum a peccatis eorum. Hoc est gaudium, quod annuntiat Angelus. Natus est hodie Saluator. Timuistis huc usque eum qui creauit uos; amodo amate eum, qui sanabit uos. Timuistis huc usque iudicem uestrum;  amate amodo Saluatorem uestrum. Natus est, ait, uobis hodie Saluator. Quis est iste, uel qualis? Audite. Qui est Christus Dominus: chrisma Grece, unctio Latine. Inde Christus, id est unctus. Ecce qualis uenit Saluator noster Christus uenit, unctus uenit. Ipse enim tanquam sponsus processit de thalamo suo ; et unctus processit, ut magis placeret sponse sue. Sed unde unctus? Audi: Unxit te Deus, Deus tuus, oleo letitie, pre consortibus tuis. Myrrha, et gutta, et casia a uestimentis tuis . Ecce lapis quem unxit oleo sanctus Iacob. Ipse lapis hodie abscissus de monte sine manibus, id est natus de uirgine sine opere uirili, processit unctus oleo exsultationis. Et bene oleo exsultationis, quia exsultauit ut gigas ad  currendam uiam ; exsultauit et cucurrit. Quod nobis per Apostolum suum precepit, hoc ipse primitus exhibuit. Dicit Apostolus: Non ex tristitia, aut ex necessitate, quia hilarem datorem diligit Deus . Sic ipse primo unctus oleo exsultationis, uiam qua nos saluauit, non ex tristitia aut ex necessitate, sed sua bona uoluntate, et cum magna exsultatione ingressus est. Merito ergo Christus, quia unctus oleo letitie pre consortibus suis. Consortes eius uocat omnes sanctos, qui eius nominis participes sunt, uocati a Christo Christiani.

Similiter et sanctos ueteris Testamenti qui, licet hoc nomine non uocarentur, re tamen, quam hoc nomen significat, non fraudantur. Omnes sunt uncti  oleo letitie, de quibus dicit Apostolus: Spe gaudentes . Sed quia omnes aliquid inueniunt in seipsis peccati, unde debeant contristari: ipse qui nullum habebat peccatum, digne dicitur unctus oleo letitie pre consortibus suis. Myrrha, inquit, et gutta, et casia a uestimentis tuis. O Christe, o uncte, o quantum fragrant hec uestimenta tua! uestimenta eius membra sunt corporis assumpti pro nobis: uerbum caro factum est . Ibi myrrha, ibi gutta, ibi casia. O dulcia unguenta uncti nostri! Ille qui in se est uita immortalis, pro nobis mortalis factus est: ideo myrrha. Ille qui per presentiam diuinitatis omnia implet, pro nobis exinaniuit semetipsum, factus sicut  aqua effusa: ideo gutta. Ille quem tremunt angeli, humiliauit semetipsum factus obediens usque ad mortem, mortem autem crucis : ideo casia. Myrrha, qua mortua corpora solent inungi, significat mortalitatem. Gutta, que per paruas guttas colligitur, significat exinanitionem, quapropter nos minoratus est paulo minus ab angelis. Casia humilis herba uel arbor, sed odorifera, significat humilitatem eius, cuius odor per totum mundum respersus est. Merito ergo Christus, merito unctus, merito oleum effusum nomen tuum: ideo adolescentule te, quem prius timuerunt, sentientes hunc odorem unguentorum tuorum, dilexerunt. Ergo, fratres, teramus hec unguenta sedula meditatione in corde. Cogitemus quam dulcis nobis debet  esse myrrha mortalitatis eius, per quam nos ab omni mortalitate liberamur: quam dulcis eius minoratio, qua nos ad celestia subleuamur; quam dulcis eius humilitas, qua nos exaltamur. Consideremus quantum se Christus inclinauit propter nos. uidete mira. Appropinquante morte, Christus tristatur , et Paulus letatur . Mortuo amico suo Lazaro, Christus plorat ; et non plorat mulier illa Machabea, in morte horrenda septem filiorum . uenit Ioannes Baptista non manducans, neque bibens; uenit Christus manducans et bibens, et uorator et potator uini appellatur . Non sapiunt tibi ista, o Iudee, siue pagane, non tibi sapiunt, nullum hinc sentis odorem. Imo hinc paganus nobis opponit  stultitiam, hinc sibi Iudeus scandalum sumit. Quare ista tibi non sapiunt, quare non fragrant? Non utique, quod ista sapida non sint et odorifera; sed quia tu insipidus es, et putidus. Mihi certe magis sapit tristitia tua, Domine Iesu, quam omnis mundi letitia. Magis mihi dulces sunt tue lacryme, quas fudisti in morte amici; quam illa fortitudo philosophorum, qui sapientem nullo uolunt affectu moueri. Dulcius certe mihi olet cibus tuus et potus in medio peccatorum et publicanorum, quam rigida abstinentia Phariseorum. Certe odor unguentorum tuorum super omnia aromata. Quomodo mihi sapit, quod cerno Dominum maiestatis exhibentem se, quantum ad corporalia exercitia, et humanas affectiones, non secundum  modum fortium, sed secundum modum infirmorum! Quantum me confortat hoc in infirmitate mea!

Hec certe infirmitas Domini mei, sine dubio fortitudo et firmamentum est infirmitatis mee. Unde monendi estis, qui fortes estis in religione et ad asperitates omnes promptissimi, ut non eos temere iudicetis, quos uidetis aliquando temperare rigorem suum secundum esse infirmorum. Si enim uidero fratrem meum, cuius corporis et anime curam habeo , si ergo uidero eum necessitatem patientem, uel propter asperitatem ciborum, uel laborum, uel uigiliarum; si, inquam,  uidero eum cruciari corpore et corde tentari ; si ergo uidero eum sic afflictum, et habuero substantiam mundi, et clausero uiscera mea ab eo, quomodo caritas Dei manet in me?  Certe, si semper me habeo secundum rigorem fortium, et non aliquando condescendo ad esse infirmorum, non curro in odore unguentorum Christi; sed in duritia Phariseorum, qui se iactabant de rigore abstinentie, et iudicabant discipulos Domini, imo ipsum Dominum, uocantes eum uoratorem et potatorem uini. Hoc utique cauendum est ne sub specie condescensionis nutriatur mollities remissionis; sed tenendum est illud B. Gregorii, ut nec districtio rigida, nec pietas  sit remissa. Curramus ergo, fratres, curramus in odorem unguentorum istorum, quibus unctus est Christus; curramus cum pastoribus ad unctum nostrum, quia quod eis dictum est, dicitur et nobis; quia uidelicet: Natus est nobis hodie Saluator mundi, qui est Christus Dominus. Et bene additur, Dominus. Si quis propter fetorem uitiorum carnalium non potest sentire odorem istum, nec ideo potest amare unctum, id est Christum; timeat saltem Dominum; quia natus est nobis hodie Saluator mundi, qui est Christus Dominus in ciuitate Dauid. Ipsa est Bethlehem, ad quam debemus currere, sicut fecerunt pastores, audito rumore isto. Sicut enim cantare soletis: Gloriam Deo cantauerunt, cucurrerunt in Bethlehem. Et hoc, ait, uobis  signum. Inuenietis infantem pannis inuolutum et positum in presepio . Ecce quod dixi, quia amare debetis. Timetis Dominum angelorum, sed amate infantem paruulum; timetis Dominum maiestatis, sed amate inuolutum pannis; timetis regnantem in celo, sed amate iacentem in presepio. Sed quale signum acceperunt pastores? Inuenietis infantem pannis inuolutum, et iacentem in in presepio. Quod ipse est Saluator, quod ipse est Christus, quod ipse est Dominus. Sed quid magnum est inuolui pannis, iacere in stabulo? Nonne et alii infantes inuoluuntur pannis? Quale ergo hoc signum est? Magnum certe, si tamen intelligimus. Intelligimus, si non solum istum amorem audimus, sed etiam lucem, que cum angelis apparuit,  in corde habemus. Ideo cum luce apparuit, quando istum rumorem primo nuntiauit, ut sciamus quia illi soli uere audiunt, qui lucem spiritualem in mente habent.

Multa dici possunt de hoc signo; sed quia hora preteriit, parum quid inde dicam, et breuiter. Bethlehem domus panis sancta Ecclesia est, in qua ministratur corpus Christi, uerus scilicet panis. Presepium in Bethlehem, altare in ecclesia. Ibi pascuntur animalia Christi, de quibus dictum est: Animalia tua habitabunt in ea . De hac mensa scriptum est: Parasti in conspectu meo mensam . In hoc presepio est iehsu pannis inuolutus. Inuolutio pannorum est tegumentum sacramentorum. In hoc presepio in specie panis et  uini est uerum corpus et sanguis Christi. Ibi ipse Christus esse creditur; sed inuolutus pannis, hoc est inuisibiliter in ipsis sacramentis. Nullum tam magnum et euidens signum habemus natiuitatis Christi, quam quod in sancto altari sumimus quotidie corpus et sanguinem eius; et quod illum, qui semel pro nobis natus est de uirgine, quotidie cernimus pro nobis immolari. Ergo, fratres, ad presepium Domini festinemus; sed quantum possumus, prius ad accessum hunc nos per gratiam eius preparemus, quatenus sociati angelis, et corde puro, et conscientia bona, et fide non ficta , cantemus Domino in omni uita et conuersatione nostra: Gloria in excelsis Deo, et in terra pax hominibus bone uoluntatis . Per eumdem  Dominum nostrum Iesum Christum, cui honor et gloria in secula seculorum. Amen.



SERMO III. IN APPARITIONE DOMINI.

Ante dies aliquos intimauimus uobis, fratres, exortum in tenebris lumen rectis corde ; exortum illum, quem unxit Deus Pater oleo exsultationis, pre consortibus suis . Sed non potuit sermo noster exprimere dulcedinem et uirtutem illius unctionis. Talis est uirtus Christi, ut nulla lingua possit eam exprimere; nullum cor, ita ut dignum est, cogitare. Sed quod homo non potest uerbis, Deus rebus ostendit. Placuit benignitati eius manifesta rerum exhibitione hodie nobis  potentiam suam intimare. Mundi huius sapientes paruas admodum res, scilicet regum uictorias, prelia fortium, uel certe siderum cursus, ipsum etiam mundi situm, pulchris et ornatis sermonibus eloquuntur; nostri autem piscatores magna et mirabilia, que cognouerunt de Deo, paucis et simplicibus uerbis, sed testimonio magnarum rerum ostenderunt. Sciebant namque se esse debitores, non solum sapientibus, sed etiam insipientibus; non solum ingeniosis, sed etiam idiotis: et ideo simpliciter loquebantur, ut omnes possent intelligere, tam apertis rebus probabant que dicebant, ut omnes possent uidere. Illos nos imitari oportet; ad utilitatem simplicium aptantes uerba nostra, propter gloriam Christi, et ipsorum profectum. Diximus  uobis alia uice quod Christus in hunc mundum uenit peccatores saluos facere: Christus autem unctus dicitur; uirtus autem huius unctionis hodie palam innotuit. Natus est Christus in Iudea, et statim odorem unctionis illius senserunt illi, qui fuerunt in Chaldea: et completum est in ipso Domino nostro quod postea Apostolus de se et sui similibus dixit: Bonus odor sumus Deo in omni loco: aliis odor uita in uitam, aliis odor mortis in mortem .

Hoc hodie factum est de ipso Christo: a quo omnis odor bonus. Quid enim significat bonus odor, nisi bonam famam? Et que fama melior aut dulcior quam quod, qui paruulus iacebat in presepio, Deus esset, et Dominus, et totius mundi salus?  Hanc famam audierunt pagani, audierunt et Iudei. Prius uiuebant Iudei, et mortui erant pagani: sed statim, quando utrique hunc odorem senserunt, reuixerunt pagani et mortui sunt Iudei. Paganis erat odor iste ad uitam, Iudeis ad mortem. Statim enim ut isti reges, de quibus loquitur Euangelium, per stellam quam uiderant in Oriente, natiuitatem Domini cognouerunt, uenerunt cum muneribus adorare eum: et mox ut Herodes famam eius audiuit, cum Iudeis quesiuit ingenium, quomodo occideret illum. Tunc cepit illa cecitas esse in Isrel, de qua dicit Apostolus: Cecitas ex parte contigit in Isrel . Tunc etiam cepit oriri illud lumen, quod Dominus per prophetam Ecclesie sue, quam collecturus erat de gentibus, promisit, dicens: Surge,  illuminare, Ierusalem, quia uenit lumen tuum . Hec est Ierusalem, quam Dominus iehsu, qui pax uera et summa est, edificat de uiuis lapidibus: que ad eius uisionem tendit, in eius uisione beatam se futuram certissime credens. Ipsa est sancta Ecclesia, ipsa unaqueque congregatio sancta, ipsa unaqueque anima sancta. Surge, inquit, illuminare, Ierusalem. Merito ei dicitur, surge, que iacebat; merito ei dicitur, illuminare, que ceca erat. Iacebat ceca in tenebris, in erroribus, in iniquitatibus. Dicitur ergo ei, surge, quia iam se inclinauerat, qui eam erigeret; dicitur, illuminare, quia iam aderat, qui eam illuminaret. Quid aliud clamat hodie stella noua de celo, nisi: Surge, illuminare? Signum  Dominice natiuitatis ideo in celo apparuit, ut a terrenarum rerum amore surgamus ad celum. Et hoc signum ideo in stella, ut per eius natiuitatem nos illuminandos sciamus. Sed cui hoc clamabat illa stella? Non utique Iudeis, qui ceci erant; non Ierusalem sanguinarie, que mox pacis audita presentia turbata est, et ipsam pacem occidere querebat pace perdita, sed sine dubio illi regine Ierusalem, que festinauit a finibus terre audire sapientiam Salomonis, qui pacificus interpretatur. Et ideo illa est Ierusalem, que uisio pacis interpretatur, quia ad uidendum pacificum ueniebat. Regina hec Ecclesiam significat de paganis: nam et ipsa regina pagana erat. Et Ecclesia sine dubio regina est que tot gentes et populos regit, de qua  dicit Dauid: Astitit regina a dextris tuis, in uestitu deaurato . Ista Ecclesia hodie cepit nasci in illis paganis, qui uiderunt stellam istam, et eius significationem intelligebant. Ergo ista regina hodie uenit a finibus terre uidere faciem eius, de quo dicitur: Ecce plusquam Salomon hic . uere plusquam Salomon, quia ille tantum Salomon, id est pacificus: iste ita est pacificus, ut sit etiam ipsa pax, sicut dicit Apostolus: Ipse est pax nostra, qui fecit utraque unum . Et ideo illa nostra regina bene dicitur Ierusalem, id est uisio pacis, quia ad ipsam pacem properabat. Et hec regina nostra pulchre etiam dicitur regina Saba. Saba quippe captiuitas interpretatur. Ecclesia plane est regina Saba; quia componit et regit bene istam  captiuitatem, in qua peregrinatur ab illo regno, in quo nulla est captiuitas, nulla miseria: quod regnum ipsa percipiet in die iudicii, dicente Domino: uenite, benedicti Patris mei, percipite regnum, quod uobis paratum est, etc.  Hec regina, id est Ecclesia sancta de gentibus, ante istum diem iacuit; ante istum diem ceca fuit; sed ei hodie dicitur: Surge, illuminare.

Hodie in istis tribus paganis regibus surrexit de illa pessima consuetudine, de illo immundo lecto, in quo cum demonibus fornicabatur, quia idola, et simulacra, et demonia adorabat; et cepit concupiscere illum speciosum forma pre filiis hominum ,  faciem scilicet ueri Salomonis. Ceca erat ante hunc diem; sed hodie erigens oculos ad illam mirabilem stellam, quasi audiens: Accedite ad eum, et illuminamini , cepit querere illud uerum lumen, quod illuminat omnem hominem uenientem in hunc mundum . uidetur mihi hodie Deum dicere: Fiat lux: et facta est lux . Creauerat prius celum et terram; sed terra erat inanis et uacua, et tenebre erant super faciem abyssi. Celum erat S. Simeon, qui Dominum agnouit infantem; celum S. Anna prophetissa; celum Zacarias et Elizabeth, et ceteri spirituales, qui erant inter Iudeos. Terra adhuc erant isti tres reges, in quibus sanctam Ecclesiam diximus significatam. Terra erant: nichil nisi terram sapiebant.  Terra autem hec erat inanis et uacua: inanis ueritate; uacua ab omni bono opere. Tenebre quoque erant super faciem abyssi. Abyssus anima est, propter nimiam nature sue profunditatem; facies abyssi ipsa mens. Super hanc faciem abyssi tenebre erant: tenebre erroris, tenebre gentilitatis, tenebre horrende infidelitatis. Sed hodie eis dicitur: Surge, qui terra erant; illuminare, his, quibus tenebre erant super faciem abyssi. Hoc est, Fiat lux, quod est, Illuminare. Cum fide et cognitione Dei gentiles illuminantur, lux fiunt, et audiunt a Paulo: Fuistis aliquando tenebre, nunc autem lux in Domino . Sed unde illis hoc lumen? Surge, ait, illuminare, Ierusalem, quia uenit lumen tuum. Hec est tota causa, quare illuminatur sancta Ecclesia:  primo in illis tribus regibus, et postea in omnibus gentibus. Hec est tota causa, que ei dicitur per prophetam: Quia uenit lumen tuum. Exortum est est enim in tenebris. Sed quibus? Non peruersis corde, permanentibus in tenebris suis; sed rectis corde, qui ipsum lumen agnoscentes, adorare desiderauerunt. Dicitur terre inani et uacue, ut surgat, id est ut ad celestia desideranda se preparet. Et quasi respondenti: Non uideo, que celestia, que spiritualia debeo desiderare, subiungitur, Illuminare.

Et uidete, quam pulchre in istis duabus lectionibus, prophetica uidelicet et euangelica, que hodie recitantur in Ecclesia, duo Testamenta conueniant. uidemus aperte Euangelium in prophetia, et prophetiam  in Euangelio, quasi rotam in rota. In prophetia dicitur sancte Ecclesie de gentibus: Surge, illuminare, quia uenit lumen tuum; in Euangelio narratur quando ipsi Ecclesie de gentibus apparuit noua stella in celo, que eam a terrenis operibus surgere commoneret, et ad uerum lumen nouiter natum inuitaret. In prophetia additur: Et gloria Domini super te orta est . In Euangelio narratur quando ipsa stella, in qua magna gloria Domini apparebat, super ipsos tres reges, in quibus tunc erat sancta Ecclesia, manifeste orta est. Sed hoc secundum litteram. Secundum spiritualem sensum, quid est, quod sancte Ecclesie dicitur: Quia gloria Domini super te orta est? Carnales Iudei ante  hoc tempus glorificabant Dominum; sed omnis illa gloria sub ipsis erat, non super ipsos. Omnia enim terrena et transitoria, omnes diuitie, omnis honor mundi, sine dubio sub homine est, non supra hominem. Quod autem illi carnales Iudei glorificabant Dominum, ideo faciebant, quia eis Dominus terrena bona promittebat. Ideo illam gloriam Domini, qua eum glorificabant, quasi sub se habebant, quia non aliud quam temporalem mercedem querebant. Sed hodie sancte Ecclesie dicitur: Surge, quia gloria Domini super te orta est, ut filii sancte Ecclesie cor suum a terrenis, ad celestia dirigant, et nec pro terrenis, sed pro celestibus Deo seruiant, et glorificent eum. Sed uideamus, quid in prophetia sequitur, quid in Euangelio. Quia ecce, inquit propheta,  tenebre operient terram, et caligo populos . Sed hec nunc ei dicuntur, quasi ad priora respondisset Ecclesia de gentibus mirata, quod sui curam haberet Deus. Quare me modo uocas? In principio abiecisti me, et ad opus tuum elegisti Iudeos, sicut scriptum est. Quando diuidebat Altissimus gentes, etc. pars Domini populus eius, Iacob funiculus hereditatis eius . In illa plebe prophete, et iusti, et sancti qui tibi placent. Me ergo nunc quare, inquit, uocas? Audi quare: Quia ecce tenebre operient terram. Terram uocat Iudeos, quia terram tantum sapiebant, et nichil nisi terrena cupiebant. Hanc terram tenebre operiunt; quia sicut ait Apostolus: Cecitas ex parte contigit in Isrel, donec plenitudo gentium intraret .

 Recipiunt hodie pagani ueram lucem, ad cuius presentiam cecantur Iudei. Et audite quomodo istas tenebras Euangelium ostendit; et quomodo ipsos Iudeos secundum istam prophetiam cecatos esse describit. uenerunt isti tres reges, de quibus locuti sumus, in Ierusalem et dixerunt: Ubi est, qui natus est rex Iudeorum?  Statim ut Herodes audiuit istum sermonem, turbatus est. Quare, nisi quia terra erat, et tenebre operuerunt terram? Timuit perdere terrenum regnum suum; ideo quando audiuit quod natus est rex Iudeorum, turbatus est, et excecatus; quia ipse nichil aliud nisi terrenum regnum querebat; nichil illum, qui natus est, nisi regnum terrenum quesiturum putabat. Et non solum Herodes turbatus est, sed et omnis  Ierosolyma cum illo ; quia tenebre operiebant terram: et caligo populos. Turbata est illa Ierusalem terrena, illa que occidit prophetas, et lapidat eos. Sed mater nostra Ierusalem illa spiritualis, sancta scilicet Ecclesia de gentibus, non est turbata, sed gauisa. Ideo adiunxit propheta: Super te autem orietur Dominus: et gloria eius in te uidebitur . Et inter ista duo posuit excecationem illam carnalium Iudeorum. uidete quam pulchre his omnibus conuenit Euangelium. Sic sine dubio sancta Ecclesia, quam hic propheta alloquitur primo in illis tribus regibus paganis uidit gloriam Dei super se, quando noua illa stella annuntians natum Dominum illis apparuit. Postea statim uenientibus  illis in Ierusalem apparuit tanta cecitas Iudeorum, ut illum qui natus erat, Christum putarent, et tamen ad occidendum eum quererent. Et iterum mox ut ipsi reges egrediuntur de Ierusalem, stella, ista quam uiderant in Oriente antecedebat eos: usque dum ueniens staret supra ubi erat puer . Ideo forte propheta postquam dixerat de Iudeis: Quia ecce tenebre operient terram, et caligo populos: quod sine dubio factum est, quando Herodes rex turbatus est et omnis Ierosolyma cum eo; conuertit se statim ad reginam nostram, et ait: Super te autem orietur Dominus. Sine dubio stella ista quam uiderunt super se isti pagani, significat quod Dominus noster, qui natus erat super sanctam Ecclesiam, de  paganis regnaret. Et gloria eius, ait, in te uidebitur.

Hodie, fratres, hodie pro certo uisa est gloria Domini Ecclesie de gentibus. Nonne magna gloria Domini uisa est, quando illum paruum et pauperem, et pauperis puelle filium, reges adorabant, et munera offerebant? Et tamen, fratres, parum est hoc ad aliud quod significatum est in illis regibus, et istis muneribus. ueniat nunc in memoriam regina illa memorata, que uenit a finibus terre uidere faciem Salomonis, et audire sapientiam eius . Non uenit uacuis manibus, sed munera pretiosa ualde obtulit Salomoni. Ecce in istis tribus paganis hoc quod significat illa regina, id est sancta Ecclesia de paganis. Ibi munera, et hic munera. Quare?  Quia sine dubio significatum est quod per uniuersum mundum sancta Ecclesia oblatura erat munera spiritualia Domino nostro Iesu Christo; unde sequitur in propheta: Et ambulabunt gentes in lumine tuo: et reges in splendore ortus tui . uidetis quod ubique ambulant gentes in lumine sancte Ecclesie. Quod est lumen Ecclesie, nisi quod illuminat omnem hominem uenientem in hunc mundum? Est et sanctum Euangelium lumen Ecclesie, quia quedam clarissima stella, per quam illuminatur, et ambulat de uirtute in uirtutem, ut ueniat ad Ierusalem, et offerat ei aurum, thus et myrham. Aurum significat fidem diuinitatis eius; myrrha, humanitatis; thus, sacrificii, quod ipse obtulit pro nobis ad placandum nobis Deum Patrem. Hec sunt munera,  hec sunt aromata, que nostra regina ueniens a finibus terre, id est omnibus partibus mundi, offert uero Salomoni. Unusquisque nostrum erat in Saba, id est in captiuitate. Utique in captiuitate fuimus, quando fuimus in seculo. Eramus captiui in uitiis, in peccatis, in potestate diaboli: uincti uinculis pessimarum consuetudinum fuimus inter Chaldeos, qui interpretantur, quasi demones. Quasi demones sunt, qui soli nolunt ire in perditionem; sed et quoscunque possunt, decipiunt, et ad uitia trahunt, quibus ipsi implicantur. Inter tales fuimus, imo tales fuerunt multi nostrum. Sed ibi audiuit anima nostra: Surge, illuminare, Ierusalem. Ibi audiuimus famam ueri Salomonis, et cepimus desiderare uenire  ad eum. Sed quia ceci eramus et paralytici, iacentes in desideriis carnis nostre, quasi in grabato, dissoluti, infirmi, et ad nullum bonum opus idonei, et ignorantes uiam, que ducit ad uitam; necesse erat ut diceret unicuique nostrum: Surge, ut possis ambulare, illuminare, ut possis rectam uiam agnoscere. Quando per gratiam uisitationis sue excitauit uos Deus, ut indignaremini peccatis uestris, tunc dixit: Surge. Quando bone emulationis inspirauit affectum, tunc dixit: Illuminare.

Sed quid est quod anima in tenebris existens, iacens in peccatis, uocatur Ierusalem, nisi quia hoc erat futurum ut de confusione transiret ad pacem? uocauit eam Ierusalem, ut hoc audito nomine suggereret  ei occulta inspiratione, ad quid creata erat, et qualis; quatenus hec aduertens, erubesceret fetorem uitiorum suorum, et conuerteret se fideliter ad eum, qui pax et gloria est omnium sanctorum suorum. Ad ipsum nos preuia stella perducit, que illum nuntiat et ostendit. Apparendo nuntiat, et antecedendo ac stando super domum, ubi est ipse, ostendit. Stella, fratres, stella, que nos perducit ad Iesum, sancta Scriptura est. Ecce iam uenit lumen nostrum; quia propter nos, et propter nostram salutem, Deus homo factus est, in terris uisus est, et cum hominibus conuersatus est , ut in uirtute uerbi et uite exemplo illuminaret sedentes in tenebris, et dirigeret eos in uiam pacis . Non erat mirum quod ante aduentum Domini pagani  iacebant in peccatis suis, et tenebris errorum, quando nichil de Deo audierant, quando lumen Scripturarum non nouerant. Sed modo magna confusio est, iacere in carnalibus desideriis et in tenebris iniquitatum; quia iam uenit lumen uerum, quod illuminat omnem hominem uenientem in hunc mundum . iehsu Christus. Non possumus ulterius excusationem habere de peccatis nostris, quoniam manifeste nobis loquitur Christus, qui aufert peccata mundi, et iustificat impios. Qui sequitur me, non ambulat in tenebris, sed habebit lumen uite . Et que est uia, per quam ipse ambulat, et que ducit ad ipsum? Dicat ipse, dicat: Qui uult uenire post me, abneget semetipsum, et tollat crucem suam, et sequatur me . Demonstrat etiam  Apostolus uiam que ducit ad Christum: Per multas, inquiens, tribulationes oportet nos intrare in regnum Dei . Item Dominus in Euangelio: Beati pauperes spiritu, quoniam ipsorum est regnum celorum . Hec est uia, per quam ambulauit iehsu, et per quam ueniemus ad eum, proprie uidelicet uoluntatis abnegatio, imitatio passionis Christi, huius uite aduersitas, uoluntaria paupertas. Hanc uiam sancta Scriptura nobis ostendit, que significatur per stellam istam, que, sicut diximus, tribus regibus apparuit. Estote igitur reges, sit et anima uestra regina, et regina Saba. Adhuc enim estis in Saba, id est in captiuitate, et uidete, quali. uideo aliam legem in membris meis, repugnantem  legi mentis mee, et captiuantem me in lege peccati , Ecce Saba; sed carnales in uobis ipsis comprimite motus, ne regnet peccatum in uestro mortali corpore ; et reges estis, et anima uestra regina Saba. Sed quia per ducatum Euangelii pacis, quasi stella duce et preuia, pergitis itinera, que ducunt ad Christum, sine dubio uenietis ad eum, et adorabitis eum. Sed quoniam uacua manu non oportet uenire ad Christum, uel eum adorare, preparate ei munera uestra. Offerte illi aurum, id est caritatem ueram; offerte thus, id est orationem puram; offerte myrrham, carnis uidelicet uestre mortificationem. Talibus muneribus placabitur uobis Deus: ut et ipse oriatur super uos, et gloria eius uideatur in uobis. Ipse enim glorificabitur in  uobis, et glorie sue uos participes faciet: quod ipse prestare dignetur, qui uiuit et regnat per omnia secula seculorum. Amen.



SERMO Iu. IN PURIFICATIONE SANCTAE MARIAE.

Congregatos uos uideo, fratres, ut pascamini cibo qui permanet, pabulo salutaris uerbi Dei. Sicut dicit Dominus, celum et terra transibunt, uerbum autem Domini permanet in eternum . Hic est panis, qui de celo descendit . et dat uitam mundo. Istum panem petitis, sicut paruuli Domini Iesu, de quibus ipse dicit: Sinite paruulos ad me uenire; talium est enim regnum celorum . Sed ne deficiatis in uia, ueniendo pasci uultis: et pasci utique pane illo, qui mentem potius  implet, quam uentrem. Det Dominus, ut sit qui frangat eum uobis, ne de nobis dicatur: Puruuli petierunt panem: nec erat qui frangeret eis . Sicut uestrum est petere panem, ita et nostrum est frangere. Frangendus est nobis panis, quem concessit uobis Deus in itinere peregrinationis uestre, ut ad illum panem peruenire possitis, quem uobis integrum seruat cum angelis in patria uestra. Panis peregrinationis uestre mysterium est Incarnationis Christi et ueritas doctrine, atque exemplum humilitatis eius, et fidelium suorum. Panis patrie uestre, quo pascuntur angeli, facies Dei est: participatio diuinitatis, et possessio gaudii, quod nec oculus uidit, nec auris audiuit, nec in cor hominis ascendit . Ut istum panem angelorum auidius desideretis,  et ad eum ardentius festinetis, Euangelium administrat uobis hodie panem, qui fortitudinem dabit spiritui uestro in uia ista exsilii uestri. Apponit uobis purificationem matris Dei sancte Marie domine nostre, et oblationem ipsius Saluatoris. Frangendus est panis iste, ut comedatur, quia exponenda sunt ista ut intelligantur. Illa se purificat, que illum genuit qui nullum habebat omnino peccatum, imo qui sufficiebat totum mundum purificare, ille dedit sacrificium pro se, qui erat sacrificium pro toto mundo. Quare hoc totum? Primum, quia non erat adhuc tempus ut lex Moysi dimitteretur. Deinde, quia uolebat ostendere, quod lex Moysi bona erat, quando eam ipse implebat. Postremo  uoluit nos docere ut queramus aliquid spirituale in illis corporalibus obseruantiis, quas Iudei obseruabant.

Quare preceptum est ut infans circumcideretur octaua die, et ut eius mater post dies 40 intraret in templum, et tunc cum filio et sacrificio? Quare etiam preceptum est ut omnes partem carnis sue absciderent, et illam partem, unde homo solet plus erubescere? Posset aliquis putare talem obseruantiam turpem, non sanctam, nisi Dominus ipse primo precepisset eam, et postea seruasset. uerum sancta erat obseruantia ista, quia per istam obseruantiam purgabatur homo a peccato originali, et significabat fidem, quam habemus in Domino Iesu, per quam fidem purgamur ab omnibus peccatis. Sed licet  multi fuerunt qui non exierunt de lumbis Abrahe, sicut fuit sanctus Iob; tamen filiis Abrahe preceptum circumcisionis specialiter datum est: et quod illi qui erant de genere Abrahe, unam partem precidebant illius membri , per quod generant homines et generantur in carnali corruptione et delectatione, significat quod Dominus iehsu de stirpe eius nasceretur, sed sine omni corruptione et delectatione carnis. Et sicut illi filii Abrahe abscidebant sibi partem illam carnis, in qua maxime regnat uoluptas, ita nos spirituales filii Abrahe abscidere debemus omnem carnalem delectationem: et hoc die octauo. Quare? Quia, sicut illi octauo die per hoc sacramentum a peccato, in quo per corruptionem nati sunt, purgabantur,  ita Dominus noster, qui natus est de genere Abrahe, per suam resurrectionem, que die octauo facta est, id est post septimum, qui dictus est Sabbatum, deposita omni mortalitatis et corruptionis infirmitate, immortalem et incorruptibilem resuscitauit ipsam carnis naturam, quam acceperat de nobis et pro nobis. Similiter nos per fidem resurrectionis Domini nostri purgamur ab omnibus peccatis. Post circumcisionem sequitur purificatio. Ante circumcisionem immunda erat mulier, immundus infans; post circumcisionem nec ex toto mundi, nec ex toto immundi. Nam si ex toto mundi essent, non indigerent purificatione, nec prohiberentur ingredi templum. Si autem non inesset illis maior immunditia ante circumcisionem, non esset preceptum,  ut si mulier habuisset infantem, immunda haberetur, quando infans debebat circumcidi.

Retinete quod diximus de circumcisione; et sic frangamus istum panem, ut possit saporem habere. Mihi uidetur quod mulier ista significat humanam naturam, que immunda per uitia et peccata proiecta est de paradiso. Fuerunt nonnulli, qui sine fide Christi propria uirtute se putabant posse iustificari, et uenire ad Deum. Hoc credebant multi et maximi philosophi; sed decepti sunt. Generabant filios, id est uirilia opera faciebant in abstinentia, et contemptu mundi, et continentia carnis. Generabant filios, quia multos discipulos habebant; sed quia ignorabant circumcisionem, et octauum diem,  in immunditia permanebant, et qui generabant et qui generabantur. Ita in illis mater, id est humana natura, et filius, id est opera eorum, non poterant aliquam munditiam habere. Ideo docuit nos Dominus per Moysen, quomodo debet mundari hec mulier, et filius eius. Primo immunda est usque ad octaui diei circumcisionem. Circumcisio octaui diei fides est Christi, que maxime pertinet ad resurrectionem eius. Nam mortuus fuit coram omnibus. Ideo non est meritum credere quod mortuus est, sed in hoc est meritum, credere quod occulte fuit factum. Per istam fidem habemus iustitiam: per istam iustitiam mundationem. Ideo dicit Apostolus: Christus traditus est propter delicta nostra; et resurrexit propter iustificationem nostram . Antequam  homo habeat istam fidem, immundus est, et quidquid facit immundum est; sicut aperte dicit Apostolus: Omne quod non est ex fide, peccatum est . Si peccatum et immundum, ergo mulier, quidquid generet, quidquid operetur, immunda erit usque ad octauum diem; quia humana natura semper in peccato est, et ipsa, et quidquid fecerit, donec ueniat ad fidem Christi. Die octauo mulier suscipit mundationem, et humana natura in fide resurrectionis Christi suscipit remissionem peccatorum. Tunc puer circumciditur, quia opus a peccato mundatur: uerbi gratia, ante fidem Christi habebat castitatem, sed ista castitas immunda erat, quia in peccato infidelitatis erat. Puer ergo octauo die circumciditur, quia in fide Christi castitas ista  a peccato infidelitatis mundatur. Sed quid est quod per istam mundationem mulier quasi adhuc immunda purgatur? Multa genera sunt immunditiarum. Quedam immunditia uenit ex natura, alia uenit ex uoluntate, alia uenit ex infirmitate. Ex natura uenit illa immunditia, quam habemus, quando nascimur: unde dicit sanctus Iob: Non est mundus a sorde; nec infans, cuius est unius diei uita super terram . Ideo dicit Dauid: Ecce enim in iniquitatibus conceptus sum, et in peccatis concepit me mater mea . Hanc immunditiam considerabat sanctus Iob, qui dixit: Quis potest facere mundum, de immundo conceptum semine?  Propter istam immunditiam omnes homines, quando nascuntur, sunt filii gehenne, et filii ire.  Propter istam immunditiam erat circumcisio in ueteri lege: que ideo purgabat hominem ab ista immunditia, quia significabat fidem Domini nostri Iesu Christi. Ista sola immunditia sufficiebat homini ad damnationem.

Sed quis est qui non ad istam immunditiam aliam addidit ex propria uoluntate? De ista immunditia dicit Scriptura: Non est iustus super terram, qui faciat bonum, et non peccet . Et si iustus auget istam immunditiam, quanto illam augent adulteri, fornicatores, homicide, fures! Et tamen omnes istas immunditias mundat baptismus, et post baptismum penitentia: et hoc, octaua die, in fide resurrectionis Domini nostri Iesu Christi. Est  adhuc quedam immunditia, que prouenit ex infirmitate. De illa dicit Apostolus: uideo aliam legem in membris meis, repugnantem legi mentis mee, et captiuantem me in lege peccati . Quis est, fratres, qui possit gloriari, quod non habeat in se istam immunditiam? Inde mala desideria et male delectationes; inde inordinati motus in membris nostris; inde uanitates et peruagationes cordis humani. Iam uidete, fratres, purgati estis ab illis magnis immunditiis, id est uitiis damnabilibus. Purgata sunt opera uestra, quasi filii circumcisi octauo die. Nunquid tamen potestis statim ingredi templum, illud scilicet quod sursum est in illa celesti Ierusalem? Sed quis, quandiu manet in ista carne, potest ingredi in illud templum? Transibo, ait Dauid,  in locum tabernaculi admirabilis, usque ad domum Dei . Sed putari potest quod hoc post mortem futurum dixerit. Sed audi quod sequitur: Quare tristis es, anima mea, et quare conturbas me?  Quare ergo tristis erat anima eius, nisi quia descenderat de illo templo iterum ad seipsum, ubi inuenit miseriam et dolorem? Audite alium, qui iugiter in illo templo manebat. Nostra, ait, conuersatio in celis est . Ergo, fratres, non statim, quando purgamur a peccatis nostris per baptismum uel per confessionem, possumus ascendere in illud templum. Quare? Utique propter quasdam immunditias, que nos comitantur. Quis enim gloriabitur castum se habere cor? Quando enim uolumus leuare cor nostrum sursum, et conari ad  hoc, ut possimus ascendere ad illud templum, ueniunt quedam cogitationes in corde nostro de illis uitiis que fecimus, et illis uanitatibus quas secuti sumus: que non sunt adhuc deleta de memoria nostra, et trahunt cor nostrum deorsum, ut non possimus ascendere ad illud templum. Ideo necesse est ut sustineamus quadraginta dies, et queramus sacrificium per quod possimus ita purgari ut ualeamus ingredi hoc templum, de quo loquimur. Numerus iste, id est quadraginta, significat labores et tentationes quas debemus patienter tolerare, quandiu sumus in ista uita. Propter istam significationem filii Isrel quadraginta annis fuerunt in deserto, ubi tolerauerunt multas tentationes et multos labores; et sic uenerunt in terram repromissionis.  Propter istam etiam significationem Elias ieiunauit quadraginta diebus, et sic uenit ad montem Dei. Quia sine dubio qui cupit ingredi in illud celeste templum, quod significat illa terra repromissionis, et ascendere ad montem Domini, et stare in loco sancto eius , necesse habet ieiunare, et laborare, et ferre tentationes et erumnas huius uite, ut sic possit purgari ab omni inquinamento carnis et spiritus , et esse de illis, de quibus scriptum est: Beati mundo corde: quoniam ipsi Deum uidebunt . Ideo, fratres karissimi, post purgationem baptismatis uel confessionis, si uolumus mundo corde celestia rimari, et uisitare Dei templum, necesse habemus purgationem  quadraginta dierum sustinere, id est labores et tentationes presentis uite patienter tolerare.

Debemus etiam querere sacrificium. Quale? Par turturum aut duos pullos columbarum. Ambe aues iste solent gemere, nunquam cantare; et significant lacrymas et gemitum, per que possumus purgari ab omnibus uitiis nostris. Solent lacryme nasci illis, qui adhuc indigent purgatione, de duabus rebus, uidelicet de timore et de pudore. Nam est tertium genus lacrymarum, quod non tam purgat quam impinguat et reficit; et illud genus lacrymarum oritur ex amore. Sed de illis duobus generibus debemus dicere per que possumus purgari. In gemitu columbe intelligite illas lacrymas, que ueniunt de timore. Columba enim habitat inter homines,  ubi habet semper insidias et laqueos. In gemitu turturis intelligite illas lacrymas, quas pudor prouocat. Turtur enim dicitur esse quedam uerecunda auis, que non potest nisi unum tantum habere maritum, pro quadam, ut puto, naturali uerecundia. Ideo dicit sponsus in Canticis anime sancte: Gene tue sicut turturis . Scitis quia in genis ostenditur pudor. Sancta anima habet genas, id est uerecundiam turturis; quia ad omnes alios amores uerecundatur, nisi ad amorem Dei. Ille offert columbam, qui pro timore Dei compungitur de peccatis suis, et lacrymas fundit. Ille offert turturem, qui pro uerecundia de peccatis suis plorat ante Deum. Sed quare preceptum est offerre par turturum aut duos pullos columbarum? Quia  debemus habere duplicem timorem, et duplicem uerecundiam. Timorem, ne damnemur pro illis peccatis, que commisimus; et timorem, ne adhuc in peccatis incidamus. Nam quamuis uerum sit quod Dominus dimittit omnia peccata illis qui conuertuntur ad illum et faciunt penitentiam; tamen semper debemus timere; quia nescimus utrum digna sit nostra satisfactio. Iterum quamuis homo sentiat se esse in bono, tamen quandiu uiuit, potest cadere in malum. Et ideo timere debemus semper, et in isto duplici timore flere coram Deo: et tunc offerimus duos pullos columbe. Iterum debemus habere duplicem pudorem; pudorem, quia nosmetipsos per peccata et uitia contaminauimus  et corrupimus; pudorem, quia omnibus bonis, que nobis Deus fecit, ingrati fuimus. Ipse nos creauit, nutriuit, et dedit sensum et intelligentiam: ipse, quod est super omnia, mortem suam pro nobis obtulit, et tamen nos fuimus ingrati omnibus, et insuper reddidimus mala pro bonis, et odium pro dilectione eius. Ergo, fratres, qui hoc duplici pudore afficitur, et lacrymatur, offert par turturum. Per hoc sacrificium possumus sine dubio purgari: cum hoc sacrificio debemus filios nostros offerre Deo in templo, id est omnia opera nostra cum lacrymis Domino commendare, et transferre omnem thesaurum operum nostrorum, quasi filium nostrum in illud sublime templum, sicut precepit Dominus, dicens: Thesaurizate uobis thesauros in celo . In terra thesaurizat, ubi erugo et tinea, id est superbia et uana gloria, qui facit opera sua, non in templo Dei, sed in oculis hominum. Ideo erigamus omnia opera nostra ad Deum, ut, sicut ille pro nobis hodie in templo est presentatus, ita nos illi puris mentibus et actibus in illo celesti templo presentemur. Quod ipse nobis prestare dignetur, qui cum Patre et Spiritu sancto uiuit et regnat Deus, per omnia secula seculorum. Amen.



SERMO u. IN NATALI SANCTI BENEDICTI.

Scio quia soletis cum omni gaudio sanctorum festiuitates, quandocunque occurrerint, suscipere, et per memoriam et representationem uite et perfectionis eorum uosmetipsos ad spiritualem feruorem  excitare; tamen puto quia festiuitas ista sancti Patris nostri Benedicti uobis dulcior est ceteris, et quodam modo acceptior: non quod eius festiuitas sit ceteris altior, sed quod ipse Pater noster est nobis ceteris sanctis propinquior. Nam in Christo Iesu per Euangelium ipse nos genuit. Quidquid enim puritatis habetis in castitate, omnem spiritualem dulcedinem quam habetis in caritate, omnem gloriam quam habetis in conscientia uestra de mundi contemptu, de laboribus, de uigiliis, de ieiuniis, de uoluntaria paupertate, de doctrina eius est. Quidquid in meditationibus, in orationibus, in compunctione, in deuotione, ceterisque spiritualibus rebus proficitis, nonne totum uobis Dei gratia per eius ministerium et exemplum ministrauit?  Ideo ipse uobis ceteris sanctis est uicinior, ut non immerito eius festiuitas uobis debeat esse iucundior. uidete Isrel secundum carnem, carnales scilicet Iudeos: qui, quamuis sint de genere magnorum patrum Abraham, Isaac et Iacob, de quibus Dominus dicit: Ego sum Deus Abraham, et Deus Isaac, et Deus Iacob , quod utique Dominus dixit propter eorum excellentiam; tamen ipsi Iudei magis gloriantur de Moyse, dicentes: Nos Moysi discipuli sumus . Et apostolus Iacobus in Actibus apostolorum dicit: Habet Moyses, qui eum predicent per omne sabbatum in Synagogis . Quare ergo ipsi carnales Iudei tantum affectum habent erga Moysen? Puto idcirco quod Dominus per ministerium Moysi eduxit eos  de terra Aegypti, transduxit per mare Rubrum, quod per orationes eius manna de celo acceperunt, aquam de petra; quia, illo orante, inimicos suos superauerunt; illo dante, legem acceperunt, quam si seruarent, terram repromissionis et acciperent et possiderent.

Certe, fratres, si bene uideamus et intelligamus que nobis beneficia Dominus contulit per sanctum Patrem nostrum Benedictum, aperte uidebimus, quod non minus eum debent diligere monachi quam Moysen carnales Iudei. Illos per ministerium Moysi eduxit Dominus de Aegypto; nos per ministerium S. Benedicti eduxit de seculo. Illi erant sub Pharaone rege pessimo; nos sub diabolo. Illi  in seruitute Aegyptiorum; nos in dominio uitiorum. Ministri Pharaonis flagellabant eos, et lateres de luto exigebant. Forte obliti estis que flagella patiebamini in seculo. Alius tendebat ad aliquem honorem secularem, uel diuitias: que flagella patiebatur in illis cupiditatibus? Quomodo flagellauit eum timor, inuidia; quomodo flagellabatur, quando non potuit acquirere quod uoluit; quando aliquis alius hoc acquisiuit, an quod ille ita ardenter inhiauit? Si autem acquisiuit, quomodo flagellauit eum timor, ne amitteret; dolor, cum amitteret? Alius ad hoc tota intentione festinauit ut posset explere omnes uoluntates suas et libidines: quomodo talem flagellauit pessimus amor, zelus, suspiciones? Quid, quando uitia illius per aliquem discooperiebantur? Quomodo dolebat, quomodo  flagellabatur animus eius? Et super hec omnia, quomodo unumquemque propria flagellabat conscientia? Quid, quando unusquisque cepit cogitare uitam suam, peccata sua: quam sepe propter ipsa flagella proprii cordis proposuit, et dixit: Nunquam hoc faciam amplius, nunquam amplius in illud uitium me demergam? Et tamen ministri Pharaonis, id est immundi spiritus nos impingebant quasi inuitos, ut faceremus lateres luteos, id est immunda et sordida opera; et sic edificaremus ciuitatem Pharaoni, id est diabolo, in corde nostro. Quicunque potest recordari illam uiolentiam, quam patiebatur de sua mala consuetudine, et uidet se modo per Dei gratiam, et doctrinam beati Benedicti liberatum, ipse uidet, quia nobis maiora prestitit  Deus per illum quam Iudeis per Moysen. Si comparetis illam spiritualem dulcedinem, quam soletis sentire de Christo, illi manne, quod Iudei manducabant in deserto; si comparetis illas uictorias, quas sepe habetis de spiritualibus inimicis uestris, per merita et doctrinam beati Benedicti, illis uictoriis, quas habebant de hominibus; uidebitis utique ista esse multo maiora, quia sunt spiritualia. Moyses constituit illis legem et erudiuit, ut possent terram promissionis ingredi, et eam, quandiu hoc seculum manet, possidere. Beatus Benedictus constituit nobis legem: quam si seruauerimus, in ipsum celum, terram scilicet uiuentium, ingrediemur, et illud in eternum possidebimus. Lex ista, fratres, regula illius est. In hac nos docet Deo spiritualiter  sacrificare, spiritualiter Sabbatum celebrare, spirituale tabernaculum Christo in cordibus nostris fabricare. Hanc legem si seruauerimus, erimus, sicut ipse dicit, heredes regni celorum. Sed quia mentionem fecimus de Moyse et Pharaone, de eorum uerbis aliquid ad edificationem nostram in hac festiuitate Patris nostri loquamur.

Sicut nostis, cum filii Isrel captiui essent in Aegypto sub Pharaone, missus est Moyses, qui ex parte Dei diceret ipsi iniquo Pharaoni ut dimitteret populum Domini. Qui cum hoc facere contempsisset, plagis magnis et multis cum populo suo percussus est. Tandem propter istas plagas quas patiebatur, dixit ad Moysen: Ite, et in ista terra  sacrificate Domino Deo uestro . Cui Moyses: Nequaquam, inquit, non potest ita fieri. Et dixit causam, quare: Abominationes Aegyptiorum immolabimus Deo nostro . Ideo non poterant in Aegypto sacrificare Deo, quia abominationes Aegyptiorum de bebantsacrificare. Nam licet per interrogationem legatur ita: Abominationes Aegyptiorum immolabimus Deo nostro, eumdem sensum habet. Nam quia Pharao dixerat: Abominationes Aegyptiorum immolabimus Deo nostro, et subaudiendum est, in hac terra; et subintelligendum est: Non potest ita fieri. Ubi autem hoc debeat fieri, ostendit Moyses, nam addidit: uiam trium dierum ibimus in solitudine, ut immolemus Domino . Scitis, fratres, que sit Aegyptus, quis Pharao, qui Aegyptii. Dicam tamen breuite.: Aegyptus seculum,  Pharao diabolus, Aegyptii uitia et peccata. Sic accipite. Fuistis in hac Aegypto, sub istis Aegyptiis, sub isto Pharaone. Tenebat uos diabolus captiuos per amorem mundi, per amorem parentum; ligabat uos propriis cupiditatibus uestris; tenebat uos per malos mores uestros. Fratres, quando uos dimitteret, nisi eum Dominus percussisset? Sed quomodo eum percussit? Utique bona uoluntate uestra, quam uobis dedit; bonis desideriis, que uobis inspirauit; bonis cogitationibus, quas cordibus uestris inseruit. His omnibus percussit Dominus diabolum; his omnibus attriti sunt spirituales Aegyptii, id est uitia et peccata. Tenebat uos tamen Pharao per malam consuetudinem uestram, et non permisit uos illa cito uincula consuetudinis rumpere.  Sed quando uidit propositum uestrum preualere, quid ait? Ite, et in terra ista sacrificate Domino . Miror, fratres, miror, si non omnes istam uocem audistis, siue per diabolum occulte in cordibus uestris; siue aperta uoce per aliquod ex membris eius. uis, inquit, seruire Domino? Bene. Nunquid ideo necesse habes dimittere possessiones tuas, ecclesias tuas, diuitias tuas? Hic serui Deo, hic age penitentiam; de ipsis rebus tuis serui Deo, fac eleemosynas. Puto quia recognoscitis que dico. Quam multi, fratres, per istam uocem decepti sunt, nouimus, experti sumus. Scimus aliquos bonam uoluntatem concepisse, firmiter proposuisse quod seculum relinquerent, et pene iam  faciebant. Sed audierunt istam uocem Pharaonis; audierunt, et consenserunt. Ceperunt uelle uiuere quasi religiose in seculo, sed decepti sunt. Nam in pristinis uitiis corruerunt, et hypocrisin superaddiderunt. Nec mirum. Magna, fratres, magna presumptio est, in ipsis diuitiis, et deliciis, et honoribus, uelle agere penitentiam; per quas diuitias, et delicias, et honores in illa horrenda crimina ceciderunt.

Non sic, fratres, non sic: eundum est per uiam trium dierum in solitudine, ut possimus sacrificare Domino Deo nostro abominationes Aegyptiorum. Fortassis ipsa penitentia pertinet ad abominationes Aegyptiorum; ideo non potuerunt illi inter Aegyptios hoc sacrificium offerre. Sed primo uideamus que sint iste tres diete. Prima dieta est,  relinquere seculum; secunda, relinquere uitia et peccata, et mores in melius mutare; tertia, relinquere propriam uoluntatem. Quicunque has tres dietas perficit, poterit abominationes Aegyptiorum immolare Domino. Et uidete, fratres. Multi sunt, qui dimittunt diuitias, et honores mundi, et quasi unius diei se elongant de seculo; sed quia nolunt adhuc deserere malos mores suos; sed sunt superbi sicut prius, luxuriosi sicut prius, amari sicut prius, iracundi sicut prius; nequaquam duas dietas perficiunt, et ideo non sunt idonei ut Deo sacrificent. Sunt etiam alii qui utrumque faciunt, id est diuitias et honores deserunt, et a pristinis criminibus se abstinent: sed, quia per seipsos secedunt in aliquam siluam, uel in alium aliquem locum, et  manducant quando uolunt, ieiunant quando uolunt, uigilant quando uolunt, dormiunt quando uolunt, laborant et quiescunt quando uolunt; sine dubio tertiam dietam non perficiunt. Sed et illi qui sunt in congregatione, et uidentur reliquisse suam uoluntatem, si adhuc querunt quasdam libertates, ut possint exire de claustro quando uolunt, loqui quando uolunt, laborare quando uolunt, esse in lectione quando uolunt; et quidquid possunt, et quantum possunt, trahunt ad propriam uoluntatem: nec isti tertiam dietam perficiunt. Non dico omnes qui habent istam libertatem, sed illos qui istam libertatem querunt, et in illa delectantur. Nam aliqui exeunt aliquando, et loquuntur et quedam faciunt, quibus omnia ista magis oneri  sunt, quam delectationi: et libentius in quiete essent. Ille ergo perfecte egressus est de Aegypto, qui istas tres dietas perfecit; qui primo sicut semel exterius reliquit diuitias mundi, ita quotidie et iugiter ab animo suo illas abiicit, et semper animum suum liberum ab omni cupiditate et ambitione ostendit Domino, dicens cum B. Petro: Ecce nos reliquimus omnia . Qui postea uitam corrigit, et uitiis quibus subiacuit in seculo uiriliter resistit. Qui postremo totam propriam mortificat uoluntatem, et quidquid facere debet, ex senioris sui pendet arbitrio.

Et certe, fratres, S. Moyses docuit filios Isrel illas tres dietas corporales, per quas uenerunt ad  illum locum, ubi corporaliter Domino sacrificabant. uos autem B. Pater Benedictus istas tres dietas spirituales docet, et uiam, per quam poteritis istas dietas perficere, satis aperte ostendit. Nam, sicut mihi uidetur, prima dieta perficitur per uiam mortificationis, tertia per uiam obedientie. Audite beatum Benedictum istam uiam nobis demonstrantem : Primus, inquit, humilitatis gradus est, timor Domini. Et sicut mihi uidetur, primum humilitatis indicium, est contemptus diuitiarum et bonorum. Nam quandiu homo seruat et tenet diuitias et honores mundi, potest forte esse humilis, sed non ita apparet eius humilitas; ideo per primum gradum humilitatis peruenit homo ad primum indicium humilitatis. Et utique unusquisque  potest hoc uidere in semetipso; quomodo enim possetis diuitias uestras et possessiones deserere, quomodo istam dietam fecissetis, nisi timor Domini uos urgeret? Timor ergo Domini est uia, qua ista prima dieta perficitur. Sed dicit aliquis: Quomodo istam dietam perfeci, qui nichil reliqui? quia enim nichil habui in seculo, nichil reliqui. Quicunque hoc cogitat, respondeat mihi, quando fuit in seculo, utrum aliquas diuitias concupierit, utrum secundum posse suum acquisiuit, quod potuit. Si ergo et cupiditatem reliquit, utique primam dietam bene perfecit. Iam uero uiam secunde diete uideamus, et per eam libenter incedamus. Ipsa est carnis mortificatio. Ait B. Benedictus : Secundus humilitatis gradus est, si quis propriam non amans  uoluntatem, desideria carnis non delectetur implere. Hec est plane uia, qua possumus alteram dietam implere, id est pristina uitia uitare, si uidelicet per uigilias, et ieiunia, et labores, desideria carnis mortificemus. Nemo dicat: Fortis sum, castus sum, sapiens sum, non habeo necesse laborare, uigilare, ieiunare. Nunquid sapientior Paulo, nunquid fortior B. Benedicto? Paulus castigat corpus suum et in seruitutem redigit, sicut ipse dicit: In fame et siti, in labore et erumna , et tamen uidet aliam legem in membris suis, repugnantem legi mentis sue.

Diuus quoque Benedictus aliquot annis uitam suam pane et aqua transegit: et tamen uix tentationem libidinis euasit. Nam pene superatus est;  hac nocte id lectum est, sicut audistis. Illi sic, et tu nescio quibus deliciis et uanitatibus intentus, putas te spurcitiam carnis posse euadere? Qui ergo uoluerit abstinentie dietam perficere, desideria carnis non delectat implere. Iam uero de uia tertie diete audiamus quid dicat sanctus Benedictus : Tertius, ait, humilitatis gradus est, si quis pro Dei amore omni obedientia se subdat maiori. Hoc modo utique homo ex toto relinquit seipsum, et tradit Deo; si omni obedientia se subdat alteri, ut neque manducet secundum suam dispositionem, neque ieiunet, neque laboret, quando ipse uoluerit, sed quando alter precipit; et sic de omnibus aliis rebus, non suam sed alterius sequitur  uoluntatem. Qui has tres dietas perfecit, oportet ut sacrificet Deo abominationes Aegyptiorum, id est ea que Aegyptii abominantur, et odio habent. Aegyptii sunt dilectores mundi, seculares et uitiosi; Qui letantur cum male fecerint, et exsultant in rebus pessimis : et quando expleuerint mala desideria sua, gaudent, superbiunt, nesciunt erubescere, nolunt penitere. Abominationes ergo Aegyptiorum sunt amaritudo penitentie, luctus doloris, uoluntaria paupertas, et sui ipsius despectus. Has abominationes Aegyptiorum immolare debemus Domino Deo nostro. Peniteat nos de peccatis nostris, lugeamus et ploremus peccata nostra que fecimus et facimus, ut in lacrymis penitentie, quasi in amaris et salsis aquis Aegypti, id est uitia  et peccata nostra submergantur, pereant et deleantur. Amplectamur etiam paupertatem, uiles simus et despecti in oculis nostris, et ueraciter sicut perfecte egressi de Aegypto, abominationes Aegytiorum, immolabimus Domino Deo nostro, et placebit ei sacrificium nostrum. Sunt autem quidam, qui postquam seculum reliquerunt, uel de censu suo, uel de clericatu suo, uel etiam de diuitiis, uel uanitatibus in nobilitate et honore seculi, quas reliquerunt, superbiunt, et putant quod magis debeant honorari quam alii. uolunt ut prelatus suus eos uocet ad consilia sua; plus eos, quam ceteros honoret; in omnibus dispositionibus suis se uolunt intromittere: si aliqua sine eorum consilio ordinantur uel disponuntur, indignantur, irascuntur  putant quod prelatus propter inuidiam eos contemnat. Tales nondum abominationes Aegyptiorum offerunt Domino.

Sed uidete quod S. Benedictus nos docet istas abominationes Aegyptiorum offerre. Postquam de illis tribus gradibus humilitatis docuit nos uiam, per quam illas tres dietas perficere poterimus, statim de ipsis abominationibus Aegyptiorum, quas debemus offerre, subiunxit : Quartus humilitatis gradus est, si in ipsa obedientia duris et contrariis rebus, uel quibuslibet irrogatis iniuriis tacita conscientia patientiam amplectatur. Et ibidem: Qui percussi in maxilla prebent et aliam: angariati milliario, uadunt et duo, et falsos fratres sustinent, et persecutionem. He sunt plane abominationes Aegyptiorum,  quia ista omnia abominatur Aegyptius, id est animus secularis. ualde enim turpe arbitratur, non solum si patienter suffert iniurias, sed etiam si se non uindicat quantum potest. Ista sunt sacrificia grata Deo: in quibus sacrificiis occiduntur illa, que mundus colit et diligit. Merito ait sanctus Moyses: Quod si mactauerimus ea, que colunt Aegyptii, coram eis, lapidibus nos obruent . Quid colunt Aegyptii? Utique diuitias, honores, aurum, argentum, delicias uentris, et gule. Ista colunt Aegyptii: quicunque Aegyptius ista habet, superbit, et extollit se supra alios. Qui autem ista non habent uenerantur et colunt, et quasi adorant eos qui ista habent, et beatos eos dicunt. Unde dicitur in Psalmo:  Oues eorum fetose, abundantes in egressibus suis, boues eorum crasse. Non est ruina macerie, neque transitus, neque clamor in plateis eorum . Ista est felicitas Aegyptiorum: et alii Aegyptii, qui ista non habent, istos beatificant, et dicunt, quod addit Propheta: Beatum dixerunt populum, cui hec sunt . Ista omnia quicunque uoluerint interficere in animo suo inter ipsos seculares, hoc est contemnere diuitias, honores, delicias, et uiuere parce, sobrie, caste et religiose: statim Aegyptii lapidibus eos obruunt, id est duris conuiciis eos insectantur. Alius uocat eum deceptorem, alius hypocritam. Ideo sapiens consilium habuistis, qui egredientes de Aegypto, per predictas tres dietas uenistis in solitudinem. Sed quid est,  uenisse in solitudinem? Omnem istum mundum pro deserto habere, desiderare patriam suam, tantum habere de hoc mundo, quantum sufficit ad istam uiam perficiendam, non quantum caro cupit. Offerte igitur sacrificia Deo; occidite in uobis ea que amat mundus; amate esse uiles pro Christo, pauperes pro Christo, abiecti pro Christo. Hoc docet beatus Pater noster Benedictus. Sequimini uestigia eius, doctrinam eius, ut ipse uos dignetur inter suos agnoscere, quasi pastor oues, pater filios, magister discipulos; quatenus, interuenientibus eius meritis, perueniatis ad pascua eterne felicitatis, ad hereditatem seruorum Dei, ad gaudia discipulorum Christi, prestante eodem Domino nostro Iesu Christo, qui cum Patre et Spiritu sancto  uiuit et regnat Deus, per omnia secula seculorum. Amen.



SERMO uI. IN EODEM FESTO II.

Quia hodie celebramus transitum sancti Patris nostri Benedicti, oportet ut de eo aliquid loquamur, maxime quia uos auidos intuemur ad audiendum. Ad hoc etiam tanquam boni filii conuenistis in unum ut de Patre uestro, qui in Christo Iesu per Euangelium uos genuit, audiatis. Quia igitur eum transisse cognouimus; unde et quo transiit uideamus. Transiit utique inde, ubi nos adhuc sumus; et eo transiit, quo nos necdum peruenimus. Et tamen licet corporaliter non sumus illic, quo transit ille; nos spe et amore sumus, iuxta illud Redemptoris  nostri: Ubi est Thesaurus tuus, ibi est et cor tuum . Unde et Apostolus: Nostra conuersatio in celis est . Nam et ipse S. Benedictus cum hic corporaliter uiueret, in illa celesti patria cogitatione et auiditate conuersabatur. Transiit ergo Pater noster S. Benedictus hodie de terris ad celum, de carcere ad regnum, de morte ad uitam, de miseria ad gloriam, de uita hac, que rectius mors dicenda est, ad terram uiuentium feliciter transmigrauit. Bene dico quod ad terram uiuentium transiit; quia hec uita non est uiuentium, sed morientium. Omnia quippe, que supra diximus, mors scilicet, et carcer, et miseria, inueniuntur in hac uita; imo omnia hec presens uita. Nam si mors non esset, Apostolus Paulus nequaquam  diceret: Quotidie morior per uestram gloriam, fratres . Et illud: Infelix ego homo: quis me liberabit de corpore mortis huius?  Manifestissime hanc uitam mortem uocat, et in corpore uiuere mori dicit. Quod autem carcer dicatur Psalmista testatur, dicens: Educ de carcere animam meam ; quod autem uita hec misera, imo ipsa miseria sit quamuis quotidiana miserarium nos doceant experimenta, beatus tamen Dauid eam lacum miserie, lutumque fecis uocat, et se ereptum iam, quia eripiendum nouerat, cum ingenti gaudio proclamat: Exaudiuit preces meas, et eduxit me de lacu miserie, et de luto fecis .

 Sed quia unde, et quo transiit scimus, etiam qua transiit, uideamus. Nihil enim eum sequi cupientibus scire prodest, unde, et quo transiit, nisi etiam quam transiit, sciant. Per Christum utique transiit ad Christum; per fidem Iesu Christi, que in eo operabatur per dilectionem, transiit ad speciem, et contemplationem Iesu Christi, in qua bonorum omnium desiderium satiatur. uia ergo eius Christus fuit, qui de se in Euangelio ait: Ego sum uia, ueritas et uita . Per ipsum transiit ad ipsum, quia ipse uita, quia uia. uia rectissima eiusdem etiam Patris nostri optima conuersatio fuit. uia uite illius sanctitas fuit, Nam, ut ait beatus Gregorius, nil est aliud presens uita, quam uia quedam. Qui ergo bene et laudabiliter uiuit, ad Deum, et ad uitam eternam transit qui autem  reprobam uitam ducit, per ipsam ad gehennam, et ad mortem tendit sempiternam. Et hec est uia peccatorum: de qua in primo psalmo agitur, dicente Dauid: Beatus uir, qui non abiit in consilio impiorum, et in uia peccatorum non stetit . Per hanc uiam malam itur in mortem peccatorum pessimam: de qua alibi ait idem Propheta: Mors peccatorum pessima . Rectissime quidem peccatorum mortem dicit fore pessimam, quorum uiam constat esse malam. Ut enim ait Apostolus: Mali semper proficiunt in peius; errantes, et alios in errorem mittentes . Et ideo mors peccatorum dicitur pessima, quia eo usque perdite uiuendo in malitiam perficiunt, quousque pessimi effecti, succidi et in ignem proiici mereantur. Sed  beatus Pater Benedictus hanc uiam non tenuit, quia reprobam uitam non duxit, sed illam tenuit, de qua dicitur: uia iustorum recta est : que licet arcta sit, ad uitam tamen ducit. Hec autem uia initio quidem arcta est: nam postea, ut ipse B. Benedictus in Regula sua docet, curritur inenarrabili dilectionis dulcedine uia mandatorum Dei. Inchoantibus quidem arcta est: qualis erat Dauid, cum diceret: Propter uerba labiorum tuorum ego custodiui uias duras . Sed nunquid hic Propheta, quia arctam in initio inuenit, ideo aut deseruit, aut deserendam iudicauit? Absit! Imo tandiu tenuit, donec satis huic dissimilem sententiam proferre potuit. Ait enim alio loco: uiam mandatorum tuorum cucurri, cum dilatasti cor meum  .

Hanc etiam uiam beatus Benedictus in initio conuersionis sue arctam reperit, et in fine latissimam inuenit. Nunquid ei non arcta fuit, cum, sicut in uita eius legimus, ne libidini consentiret, sese in spinas proiecit? Sed cum arctam inuenit, quid fecit? Nunquid ab ea declinauit? Imo eam tenuit, et in ea uiriliter stetit. Fecit prior ipse quod docuit, ut nos sequaces suos posset docere quod fecerat. Ut enim dicit de eo sanctus papa Gregorius , sic uixit, ut docuit; nec aliter potuit docere, quam uixit. Quam ergo uiriliter in uia Dei stetit, ex ipsius uerbis possumus colligere; quia in Regula sua monet, ne quis timore perterritus uiam  salutis refugiat; quam nisi angusto tramite non esse incipiendam, experientia ipsa didicerat. Nouerat enim quod quamuis arctissima foret, ad uitam tamen duceret, sicut ait ipse Dominus noster: Arcta est uia, que ducit ad uitam, et pauci sunt, qui ambulant per eam . Ad quam autem uitam ducit hec uia, ipse Dominus in alio loco docet, dicens: Hec est uita eterna, ut cognoscant te uerum Deum, et quem misisti, Iesum Christum . Hec est ergo uia, per quam Isaac profectum legimus, que ducit ad puteum uidentis et uiuentis. De hac etiam uia dicitur in libro Sapientie: Iustorum semita quasi lux splendens crescit usque ad perfectum diem . Hanc uiam timor gehennalis, qui et seruilis dicitur, angustat, caritas perfecta dilatat. Quandiu enim quis timet in uia Dei,  difficultatem, patitur, et sentit asperitatem. Quando autem ad caritatem peruenit, que perfecta foras mittit timorem, tunc cum ingenti gaudio illud Apostolicum proclamat: Bonum certamen certaui, cursum consummaui, fidem seruaui . Et illud Dauidicum: uiam mandatorum tuorum cucurri, cum dilatasti cor meum . Iam qui talem Christum habet, cum Paulo dissolui desiderat, et esse cum Christo ; imo grauissime tolerat, diutius separari a Christo, dicens quotidie cum lacrymis illud psalmi: Usquequo, Domine, obliuisceris me in finem?  Et cum Habacuc: Usquequo, Domine, clamabo, et non exaudies; uociferabor, ad te, uim patiens, et non saluabis?  Per hanc uiam transiit S. Benedictus,  ut diximus, de morte ad uitam, de Aegypto ad terram repromissionis, id est, de tenebris huius mundi ad Ierusalem, que est uisio pacis. Et certe feliciter transiit, quia laudabiliter uixit. Transiit namque cum Moyse, ut uideret illam magnam uisionem; non quomodo rubus arderet et non combureretur, sed quomodo beati angeli, et equales angelis sancti Dei semper amore ardeant, et in eis nunquam amor refrigescat. Transeamus et nos, karissimi, ad uidendam hanc magnam uisionem. Sequamur uestigia sancti Patris nostri Benedicti. Rectissimam habemus uiam, qua illuc perueniamus; Regulam uidelicet et doctrinam eius. Hanc si sicut debemus, tenuerimus, et si in ea perseuerauerimus, sine dubio illuc, ubi est ipse, et nos perueniemus. Quod  ut possimus per merita et intercessionem S. Benedicti prestet nobis gratia Redemptoris nostri Iesu Christi, qui cum Patre et Spiritu sancto uiuit et regnat Deus, per omnia secula seculorum. Amen.



SERMO uII. IN EODEM FESTO III.

Sepe audiuit caritas uestra, fratres karissimi, quod sanctus Moyses posteaquam eduxit filios Isrel de terra Aegypti, construxit tabernaculum in eremo, ex oblationibus filiorum Isrel . Offerebant enim ei alii aurum, alii argentum, alii lapides pretiosos, et alii animalia, que non sunt modo necessario commemoranda.  Sed hoc uidendum, quia, sicut dicit Apostolus, omnia hec in figura contingebant ; nos fuimus in spirituali quadam Aegypto quando fuimus in seculari conuersatione. Aegyptus quippe interpretatur tenebre. Iniquitates et peccata, et in his mentis obstinatio dense tenebre sunt. In his nos aliquando fuimus, quorum etiam participatione nos ipsi tenebre facti sumus, dicente Apostolo: Fuistis aliquando tenebre . Ut autem essemus lux in Domino, constituit nobis quemdam Moysen, quemdam legislatorem, sanctum scilicet Patrem nostrum Benedictum, cuius hodie festum celebramus, cuius scientia et industria transimus per eremum mundi huius, ut ueniamus in terram repromissionis, non illam, quam carnales filii Isrel  carnaliter desiderabant, sed illam quam Propheta sperabat, qui dixit: Credo uidere bona Domini in terra uiuentium . Et de qua Dominus: Beati mites, quoniam ipsi possidebunt terram . Ipse repletus non tantum Moysis spiritu, sed etiam quodammodo, ut quidam ait, omnium iustorum spiritu plenus, hoc spirituale tabernaculum construxit de oblationibus filiorum Isrel. In Regula eius refulget aurum beatissimi Augustini, argentum Hieronymi, bis tinctus coccus Gregorii; sed et sententie sanctorum Patrum, quasi lapides pretiosi, quibus omnibus hoc celeste edificium decoratur. uos enim, fratres, uos estis tabernaculum Dei, uos templum Dei, dicente Apostolo: Templum Dei sanctum est, quod estis uos . Templum ideo,  quia in eternum regnabit Dominus in uobis. Adhuc autem tabernaculum, quia peregrinatur in uobis, esurit in uobis, sitit in uobis. Adhuc fertur tabernaculum istud ministerio leuitarum. Sed alii portant propriis humeris; alii solatio boum et plaustrorum. Illi portant tabernaculum, qui preceptum illud Moysis nostri intente implent : Infirmitates suas siue corporum, siue morum patientissime tolerent; obedientiam sibi certatim impendant. Sed illi propriis humeris portant, qui nullum terreni commodi solatium exspectantes, illud quod in eodem uersiculo sequitur, sedule pensant. Christo omnino nichil preponant . Illi portant, sed non propriis humeris, qui Regule quidem obseruationes custodiunt, sed hic aliquid transitorium  sperant, dignitates, honores, uel aliquid huiusmodi: et ideo hac spe frustrati, quasi solatio plaustrorum, deponunt tabernaculum et recedunt. Per plaustra enim temporalis honor exprimitur. Alii item portant, sed non propriis humeris; sed solatio boum, id est prelatorum: uolunt enim sibi a prelatis suis semper adulari, et aliquid temporalis fauoris exhiberi. Unde si forte contigerit eis uel durum aliquem ab eis audire sermonem, quasi solatio suo frustrati, uel omnino deponunt tabernaculum, uel cum murmure portant. De quibus Apostolus: Erit enim tempus, cum sanam doctrinam non sustinebunt, sed ad sua desideria coaceruabunt sibi magistros, prurientes auribus . Sicut enim adulteri pruritum libidinis, ita ipsi querunt  pruritum adulationis.

Hoc, fratres mei, hoc patitur hoc tabernaculum, quandiu portatur per eremum seculi huius, donec introducatur in terram promissionis, et de tabernaculo fiat templum, et dedicetur a uero Salomone septem diebus et septem diebus, id est duplici requie, duplici perfectione, cum date fuerint singulis stole bine, immortalitas scilicet corporis, et anime beatitudo. Sed iam nos, fratres, si sumus spirituales filii Isrel, si spiritualiter egressi sumus de terra Aegypti, offeramus singuli, offeramus omnes ad constructionem huius tabernaculi, et unusquisque ex eo quod abundat. Unusquisque enim proprium donum habet ex Deo; alius sic, alius uero  sic . Alius plus potest offerre laboris, alius plus uigiliarum, alius ieiuniorum, alius orationum, alius plus lectionum uel meditationum. Fiat ergo unum tabernaculum ex omnium oblationibus, ut secundum legislatoris nostri preceptum, nemo aliquid suum dicat uel presumat, sed sint omnibus omnia communia. Quod non tantum intelligendum est, fratres, de cuculla et tunica; sed multo magis de uirtutibus et spiritualibus donis. Nemo ergo de aliqua gratia sibi a Deo collata, quasi de propria, singulariter glorietur. Nemo fratri suo pro aliqua gratia, quasi proprie sit sua, inuideat; sed quod suum est, hoc omnium fratrum suorum existimet, et quidquid fratris sui est, hoc suum esse non dubitet. Posset quidem omnipotens  Deus quemcunque uellet ad perfectionem statim promouere, et singulis omnes uirtutes largiri; sed pia dispensatione nobiscum agit ut unusquisque alio indigeat, et quod in se non habet, hoc in altero habeat, ut sic seruetur humilitas, augeatur caritas, unitas cognoscatur. Sunt ergo singula omnium, et omnia singulorum: et fructus uirtutum utiliter carpitur, dum ex consideratione proprie infirmitatis humilitas custoditur. Non ergo querantur fratres nostri laici, quod non tantum psallunt et uigilant quantum monachi. Non querantur monachi quod non tantum laborant, quantum fratres laici. uerissime enim dico, quod quidquid unus facit, hoc est omnium; et quidquid omnes faciunt,  hoc est singulorum. Sicut enim unius corporis membra, non omnia eumdem actum habent; ita, dicente Apostolo: Multi unum corpus in Christo, singuli autem alter alterius membra . Infirmus ergo dicat: Fortis sum: quia, sicut in ipso alius habet patientiam infirmitatis, ita ipsi in alio est robur fortitudinis.

Caueamus ergo ne musce moriture exterminent suauitatem olei. Suauitas olei est dulcedo fraterne dilectionis, quam musce morientes exterminant, cupiditas uidelicet, inuidia, suspicio. Nemo enim perfecte diligit, qui aliquid in hoc seculo concupiscit. Ex cupiditate nascitur inuidia. Quidquid enim sibi concupiscit, hoc inuidet alteri; et sepe animus de eo, cui inuidet, male suspicari contendit. Sed  iam conferamus quedam instituta illius antiqui Moysis, cum institutis huius moderni Moysis nostri. Constituit ille Moses sex ciuitates refugii filiis Isrel: tres extra terram promissionis, tres in ipsa terra repromissionis, ut quicunque homicidium ignoranter perpetraret, ad has fugiens saluaretur . Est homicidium corporale, est et spirituale. Peccatum quippe est mors anime, et hoc est pessimum genus homicidii, uel seipsum uitio uel alium occidere exemplo. Et filii Isrel, quandiu fuerunt in terra Aegypti, non habebant ciuitates confugii; non quia non occidebant, sed quia magis ex superbia quam ex ignorantia. Et nos in spirituali Aegypto existentes peccabamus, non quia infirmi eramus, sed quia superbi: et delectabat peccare, et ideo  non erant nobis ciuitates confugii. Nunc licet egressi simus de Aegypto, si dixerimus, quia peccatum non habemus, nos ipsos seducimus, et ueritas in nobis non est . In multis enim offendimus omnes . Sed interest utrum ex infirmitate et ignorantia, an ex superbia. Quandiu enim quis superbe in aliquo peccato iacuerit, quamuis uideatur exiisse de Aegypto, nichil tamen ei ciuitas refugii proderit. Sicut dicit Apostolus: uoluntarie peccantibus nobis post agnitam ueritatem, iam non relinquitur hostia pro peccato .

uidentur mihi sex iste ciuitates significare posse sex illa generalia exercitia, que nobis instituta sunt; tria corporalia, id est labores, uigilie, ieiunia: et hec specialiter pertinent ad eos qui adhuc carnalibus  passionibus appetuntur, et sunt adhuc quasi extra terram promissionis: quibus non est dicere: Nostra conuersatio in celis est . Tria autem sunt spiritualia, scilicet lectio, oratio, meditatio. Hec specialiter pertinent ad eos, qui iam debellatis passionibus transiere in affectum uirtutum: gustantes in his ciuitatibus quam dulcis est Dominus , fructus uidelicet terre repromissionis. Ad has ciuitates confugimus, propter eos qui nos insequuntur propter homicidium. Qui sunt illi? uidelicet uel diabolus, uel ipsa concupiscentia. Sicut enim ait Iacobus Apostolus: Unusquisque tentatur a concupiscentia sua abstractus et illectus . Quanto magis enim peccatur, tanto magis ipsa  concupiscentia peccati augetur. Audi Apostolum, hunc hostem uehementer timentem: uideo, inquit, aliam legem in membris meis, repugnantem legi mentis mee, et captiuantem me in lege peccati, que est in membris meis . Audi ad has ciuitates fugientem: Castigo corpus meum, et in seruitutem redigo . Quomodo? Plane, quomodo alias dicit: In laboribus, in uigiliis, in ieiuniis . Audi Petrum, ad has ciuitates nos prouocantem: Sobrii estote, et uigilate in orationibus , etc. Quod autem in lege dicitur, ut ad unam ciuitatum istarum refugiat , quamuis ita debuerit precipi, ut ad litteram possit impleri; tamen id uidendum, quia nullus in omnibus exercitiis equalem gratiam habet. Ad illud ergo exercitium  debet quisque confugere in tentatione, in quo inuenit se maiorem gratiam habere. Iam uero considerandum quod precipitur, ut ex his ciuitatibus non recedat usque ad mortem summi pontificis. Et quis noster summus pontifex, nisi iehsu? Tandiu ergo est in laboribus, ieiuniis, uigiliis insistendum, donec mortificentur membra nostra que sunt super terram, donec, mortem Iesu circumferamus in carne nostra, ut dicere possimus cum Apostolo: Christo confixus sum cruci . Et illud: Ego stigmata Domini Iesu in corpore meo porto . Sed est et mortificatio spiritus, sicut et carnis. Ideo scriptum est: Psallite Deo in cithara et cithara , id est duplici cithara. Est ergo etiam spiritualibus sistendum, ut, sicut caro passionibus pessimis, ita  spiritus prauis moriatur cogitationibus. Si sic complantati fuerimus similitudini mortis huius, consociabimur et resurrectioni, in nouitate uite ambulantes ; et cum Christus apparuerit uita nostra, apparebimus et nos cum ipso in gloria . Quod meritis et precibus beati Patris nostri Benedicti largiri dignetur ipse Dominus noster iehsu Christus, qui cum Patre et Spiritu sancto uiuit et regnat per omnia secula seculorum. Amen.



SERMO uIII. IN ANNUNTIATIONE BEATAE MARIAE.

Recedens a nobis corporaliter Dominus et Saluator noster iehsu, presentiam nobis sue diuinitatis [subkahens] presentiam sue gratie promisit, dicens: Ecce ego uobiscum sum omnibus diebus usque ad consummationem  seculi . Sed quia nobis expediebat semper memores existere beneficiorum eius, que nobis per presentiam suam corporalem exhibuit; quia sciuit memoriam nostram esse corruptam per obliuionem, intellectum per errorem, studium per cupiditatem, pie prouidit nobis ut ipsa sua beneficia non tantum recitarentur nobis per Scripturas, sed etiam representarentur nobis per quasdam spirituales actiones. Ideo quando tradidit discipulis suis sacramentum corporis et sanguinis sui, ait illis: Hoc facite in meam commemorationem . Ob hanc causam, fratres, institute sunt iste festiuitates in Ecclesia, ut per hoc, quod modo eius Natiuitatem representamus, modo eius Passionem, Resurrectionem, Ascensionem, semper sit recens in  memoria nostra illa pietas, illa suauitas, illa pura caritas, quam in nobis per hec omnia ostendit. Ex his etiam plurimum debet proficere fides nostra, quando et auribus nostris audimus, et quasi sub oculis nostris uidemus quid Christus pertulit pro nobis, quid etiam in ista uita dat nobis, quid post istam uitam promittit nobis. Pertulit pro nobis mortem, in presenti dat nobis peccatorum remissionem, promittit nobis post istam uitam eternam felicitatem. Omnis ista liberatio nostra, omnis ista spes nostra, omnis ista beatitudo nostra hodierna die incepit. Ante istam diem non erat in mundo nisi miseria et tenebre; sed hodie uisitauit nos Oriens ex alto, et exortum est lumen iis qui in tenebris, et in  umbra mortis sedebant . Hodie uestiuit se noster Ioseph polymita tunica sua, id est uaria et pulchra, in qua missus est a Patre, ut uisitet fratres suos et oues. Hodie impleuit hoc quod per Isaiam prophetam prenuntiatum est, quod nos in exordio huius sermonis nostri proposuimus: Ecce ascendet Dominus super nubem leuem, et ingredietur Aegyptum . Multum hoc desiderabat S. Moyses, sicut possumus ex eius uerbis intelligere. Sicut enim sepe audistis et legistis, quando filii Isrel patiebantur illam duram seruitutem in Aegypto sub Pharaone, apparuit Deus Moysi, et precepit ei ut descenderet in Aegyptum, et populum suum de illa miseria educeret. Sed Moyses, licet multum doleret illam captiuitatem quam patiebantur filii  Isrel in Aegypto; magis tamen plangebat illam miseriam, quam totus mundus tolerabat sub diabolo. Et ideo illum desiderabat, illum querebat, qui esset idoneus, non solum illum populum educere de Aegypto, sed etiam totum mundum de inferno liberare. Idcirco cum magno affectu dicebat: Obsecro, Domine, mitte quem missurus es . Sciebat quidem, quod eum missurus erat; sed nolebat, ut tantum differretur. Ac si diceret: Scio, dulcis Domine, quia missurus es dilectum Filium tuum, qui nos ab illa magna miseria, de illa infelici captiuitate liberaturus est: et ideo forte significatione illius liberationis hanc uis premittere. Sed quid tantis opus est? Ipse potius ueniat, ipse descendat, ipse spiritualem Aegyptum, id est tenebras totius  mundi sua dulci presentia illuminet. Hoc desiderium S. Moysis hodierna die impletum est

Consideremus ergo, fratres, quanta debeat esse nostra exsultatio, qui hoc uidemus impletum, quod S. Moyses tam ardenti affectu desiderabat implendum. Hodie enim ascendit super quamdam leuem, nubem, et egressus est Aegyptum. Aegyptus, fratres, interpretatur tenebre. Et quid erat totus mundus ante aduentum Christi nisi tenebre? Et ideo omnino necesse erat ut hoc mirabile lumen oriretur in his tenebris, id est ut Christus in mundo nasceretur. Sed sicut dicit Euangelista: Lux in tenebris lucet, et tenebre eam non comprehenderunt . Sine dubio enim mens hominum ita erat in tenebris peccatorum obuoluta et excecata, ut  nequaquam posset interiorem oculum in illam diuinam lucem intendere. Idcirco ipse, id est ipsa misericordia, misericorditer egit; et hanc claritatem sue diuinitatis per quamdam nubem orbis temperauit. Illa, fratres, illa sanctissima caro, quam hodie ex uirginis carne assumpsit, nubes appellatur; quia ex illa fuit adumbrata diuinitas. Sed leuis ideo dicta est, quia eam nulla grauauit iniquitas. Iniquitas grauis est, et in profundum trahit. Ideo propheta uidit eam sedere super talentum plumbi . Ipsa quoque caro eius satis conuenienter appellatur tunica: que significata est per tunicam Ioseph, que polymita erat, uaria et talaris, quia pertingebat usque ad talos. Iste Ioseph, fratres, sicut ex sacra  historia didicistis, filius fuit Iacob: quem ipse plusquam alios dilexit, quem genuit in senectute sua. Fuit autem filius Rachel, que post longam sterilitatem hunc demum filium genuit . Que omnia Domino nostro Iesu Christo apertissime congruunt. Ipse enim est, quem Pater plus quam ceteros dilexit: in quo sibi per omnia placuit, sicut ipse dicit: Tu es Filius meus dilectus, in quo mihi complacui . Ioseph autem interpretatur accrescens. Hoc nomen nulli tam proprie conuenit quam Christo. Ipse enim est lapis ille abscisus de monte sine manibus, qui creuit in montem magnum et impleuit uniuersum mundum. Unde eius Pater in benedictione ait: Filius accrescens Ioseph; filius accrescens, et decorus aspectu . uere decorus  aspectu, in quem desiderant angeli prospicere , cuius pulchritudinem sol et luna mirantur. uere decorus aspectu. Ipse enim est Dei sapientia, de qua scriptum est: Speciosior est sole, et super omnem stellarum dispositionem . Nascitur ille Ioseph de sterili, noster de uirgine. Est autem quedam conuenientia inter sterilitatem et uirginitatem. Nam quamuis in uirginitate sit quedam fecunditas spiritualis, est tamen sterilitas carnalis. Sed, quia illud priuilegium uero Ioseph seruabatur, ut de uirgine nasceretur; ille Ioseph de sterili nascitur, quia sterilitas quodammodo uicina est uirginitati. Quapropter illa prophetia libri Sapientie satis conuenit beate Marie: Felix est, et incoinquinata, que nesciuit torum in delicto; habebit  fructum in respectione animarum sanctarum . Felix utique erat beata Maria, que ut uitaret carnis coinquinationem, elegit carnis sterilitatem. Nec multum illi cure fuit de illa maledictione Iudeorum: Maledicta sterilis in Isrel.

uidete, fratres, pulcherrimam quamdam conuenientiam inter filium et matrem. Scriptum est in lege Moysis: Maledictus est omnis qui pendet in ligno . Non uitauit filius maledictum crucis; non uitauit mater maledictum sterilitatis. Ille autem per crucem nos de maledicto legis, factus pro nobis maledictum, redemit: et illa quia elegit talem sterilitatem uirginalem, meruit fecunditatem, et Dei Filium generauit. Non ergo sine causa de sterili  natus est S. Ioseph. Illa enim in Rachel sterilitas matris nostri Ioseph prefigurabat uirginitatem. Nec hoc sine significatione est quod Rachel interpretatur ouis. Melius multo mater nostri Ioseph potest appellari ouis: in cuius uellus illa celestis pluuia descendit, sicut dicit sanctus Dauid: Descendet sicut pluuia in uellus . uellus, ut ait quidam, cum sit de corpore, nescit corporis passiones. Sic uirginitas cum in carne sit, uitia carnis nescit. Descendet sicut pluuia in uellus. uellus potest illum humorem, qui desursum uenit recipere; sed non potest humorem de carnis uoluptate sentire. Sic uirginitas beate Marie illum rorem, qui de celo uenit, excepit, sed nullam carnis uoluptatem sentire potuit. Preterea quid tam conueniens  agno, ut ouem habeat matrem? uidete ergo quam conuenienter appellatur ouis, de qua ortus est Agnus ille celestis, qui tollit peccata mundi ; qui tanquam ouis ad occisionem ductus est; et quasi agnus coram tondente se obmutuit et non aperuit os suum . Porro de Rachel dicit Scriptura: Erat autem pulchra et uenusta aspectu . Licet de beatissima Maria dulce sit opinari, quod fuerit etiam secundum corpus uenustissima et formosissima; nos tamen debemus hec uerba ad interiorem eius pulchritudinem deriuare. Sed quis poterit digne loqui de interiori eius pulchritudine, quam ipse, qui est speciosus forma pre filiis hominum , super omnes creaturas intantum amauit, concupiuit, sanctificauit, ut non  solum eius mentem inhabitaret, sed et in eius corpore sibi habitaculum prepararet? Dum esset rex in accubitu suo, nardus mea dedit odorem suum . Sine dubio ubi ipse erat in sinu Patris, ibi sensit odorem uirginitatis eius, ibi considerauit pulchritudinem anime eius; et ideo hodie missus est angelus eius, qui eius nuntiaret aduentum, non solum in cor eius, sed et in carnem eius. uidete, fratres, quales nuptie et quam celestes, in quibus sponsus Deus est, sponsa uirgo, paranymphus angelus. uirgo per has nuptias non amisit uirginitatem suam, Deus per has nuptias non amisit diuinitatem suam; angelus per has nuptias non amisit dignitatem suam. Est adhuc in his nuptiis maius miraculum. Sponsus filius est, sponsa mater est,  quia animam illius sanctissime uirginis sue diuinitati coniunxit filius, quia Deus ipse homo factus, de ipsius utero quasi sponsus de thalamo processit. Merito ergo eam angelus salutauit dicens: Aue gratia plena, Dominus tecum; benedicta tu in mulieribus .

Considerate, fratres, qualia munera Filius Dei misit sponse sue. Modo ueniant in mentem illa munera, que filius Abrahe per seruum patris misit Rebecce sponse sue; et illa, sicut Rachel, erat uirgo pulcherrima, que non nouerat uirum. Seruus autem Abrahe iuxta aquam eam inuenit, ibi eam allocutus est, et ibi ei munera dedit . Nostra quoque formosissima uirgo, de qua loquor, libenter  manebat iuxta spirituales aquas, id est sanctas Scripturas: ad has aquas sepius recurrebat, ut posset dicere cum Propheta: Super aquam refectionis educauit me . Denique ibi eam inuenit angelus; seruus uidelicet Abrahe, non illius terreni et mortalis, sed illius celestis et eterni. Sic enim dicit euangelista: Ingressus angelus ad eam dixit: Aue gratia plena; Dominus tecum . Quo ingressus est ad eam? Sine dubio ubi ipsa se absconderat a uanitatibus seculi, et de curis mundi ingressa erat in priuatum thalamum suum, et clauserat ostium suum, et priuatim orabat Patrem suum. Hauriebat sibi aquas in gaudio de fontibus Saluatoris , id est de Scripturis sanctis, ubi legerat et uirginis partum, et Saluatoris aduentum.  Forte eo tempore quo angelus uenit, habebat Isaiam in manibus, forte tunc studebat in illa prophetia: Ecce uirgo concipiet, et pariet filium, et uocabitur nomen eius Emmanuel . Puto quod ea scriptura in illa hora fecerat quamdam pulcherrimam rixam in eius corde. Puto enim quia quando legit, quia futurum erat, quod quedam uirgo debebat generare Filium Dei, occulte et quodam timore optabat ut illa ipsa posset esse; sed iterum putabat quod omnino indigna esset, cui tam magnum munus concederetur. Charitas rixabatur cum timore, deuotio cum humilitate. Pene iam desperabat pre nimio timore, sed iterum pre nimio desiderio quod inde habebat, non potuit nisi sperare: iterum deuotio fecit eam presumere, sed iterum magna eius humilitas  faciebat eam hesitare. Cum ergo esset in hac hesitatione, in hac fluctuatione, in hoc desiderio, ingressus angelus ad eam ait: Aue gratia plena.

Dedit seruus Abrahe, sicut dicit Scriptura, Rebecce inaures aureas et armillas . De his inauribus loquuntur amici ueri sponsi, quorum unus est iste Gabriel, qui loquitur ad Mariam, et dicunt ad sponsum: Murenulas aureas faciemus tibi . Murenule et inaures unum sunt. Sunt autem ornamenta aurium, sicut armille sunt ornamenta brachiorum. Et utique iste seruus magni Abrahe, id est Gabriel angelus, ornauit aures huius nostre uirginis decoro ornamento, quando ait: Aue gratia plena. Ornauit brachia sua pulchra quadam armilla aurea, quando ait: Dominus tecum.  Ille enim cuius aduentum angelus nuntiabat, potest bene nuncupari armilla; quia, sicut armilla nec initium habet nec finem, ita ille secundum diuinitatem nec incipit esse, nec desinit. Hac armilla fuerunt ornata brachia huius nostre uirginis, quia ipsa Dei Filium, quem de se genuit, sepe inter brachia sua amplexans portauit. In his omnibus diuitiis et deliciis B. Maria non solum carne sed etiam mente castissima perseuerauit. Ideo dicitur in Canticis canticorum: Pulchra es et decora, castissima in deliciis . Corruptio carnis est luxuria; corruptio mentis superbia. Non est magnum in egestate seruare castitatem, sine uirtutibus humilitatem. Nemo enim potest carnalibus uitiis subiacere, et spiritualiter superbire. Non modo loquimur de  illa superbia, de qua solent carnales et seculares homines superbire, sed de illa que solet perfectos et sanctos uiros pulsare. Sicut ergo magnum est in corporalibus diuitiis et deliciis carnis integritatem seruare, ita sine dubio summum est, in spiritualibus gratiis hanc superbiam non sentire. Illa est utique uera castitas mentis, que plenarie fuit in B. Maria. Et ideo in his omnibus spiritualibus gratiis, quas habebat super omnes homines, audite quam humilis fuit. Dixit Maria ad angelum: Ecce ancilla Domini . Audite adhuc euangelistam: Exsurgens, inquit, Maria cum festinatione, abiit in montana ad domum Zacarie, et salutauit Elizabeth . Addamus adhuc hoc: Ascendit autem et Ioseph  in Bethleem, cum Maria desponsata sibi uxore pregnante .

Considerate in his omnibus miram humilitatem. Illa plena Deo, maior mundo, celsior celo, fecundior paradiso, decus uirginum, gloria mulierum, laus hominum, letitia angelorum: illa quam Filius Dei sibi elegit matrem, ancillam se nominauit, illa quam salutauit angelus, magna obedientia fabro se subdidit. Illa regina celorum, domina angelorum, que Deum gestabat in utero, parentem suam, quia etate prouectior erat, humiliter salutauit. Optime ergo B. Marie dictum est: Pulchra es et decora, castissima in deliciis. Si bene possumus estimare istam pulchritudinem, uidebimus, quod dictum est de Rachel, nulli magis conuenire, quam matri nostri  Ioseph: Erat autem pulchra facie, et uenusto aspectu . Dicit preterea Scriptura, quod Iacob plusquam ceteros filios dilexit Ioseph, eo quod in senectute genuisset eum. Filius Dei fuit Moyses, Filius Dei fuit omnis propheta, omnesque sancti filii Dei sunt. Sed, quis in nubibus equabitur Domino, similis erit Deo in filiis Dei . Omnes dilecti, sed nullus ita dilectus, sicut noster Ioseph. Hunc in senectute sua genuit ipse ille Antiquus dierum, de quo dicit Daniel: Aspiciebam donec throni positi sunt, et Antiquus dierum sedit . uetustas Dei, siue senectus, siue longeuitas, non est aliud quam eius eternitas. In hac eternitate hunc nostrum Ioseph eternus genuit sibi ceternum et consubstantialem. Ipse est enim candor lucis  eterne et speculum sine macula Dei maiestatis, et imago illius bonitatis. Non est ergo mirum, si Deus Pater non diligit tantum illos qui sunt filii eius per gratiam, quantum illum, qui Filius eius est per naturam. Ipse etiam Ioseph noster, licet secundum carnem sit posterior natu quam multi alii filii Dei; ipse tamen primogenitus est omnium, sicut dicit Apostolus: Qui primogenitus est omnis creature . Unigenitus ex Deo, primogenitus ex mortuis.

Propter hanc significationem de illo typico Ioseph dicit Scriptura, quod licet Ruben fuerit secundum carnem primogenitus, primogenita tamen reputata sunt Ioseph. Ideo de nostro Ioseph ait eius Baptista Ioannes: Post me uenit uir, qui ante me factus est  . Ac si diceret: Quamuis ego sim secundum carnem prius natus, ipse tamen est primogenitus. Quantum autem ad homines spectat, illis senescit Deus, in quorum cordibus Dei amor tepescit, caritas refrigescit. Iam huic mundo quodam modo Deus senuerat, quia omnes declinauerant, simul inutiles facti fuerant, non erat qui faceret bonum . Fecit autem pater suus Ioseph tunicam polymitam. Hec est illa nubes, de qua paulo ante locuti sumus, sanctissima caro nostri Saluatoris: sed ideo nubes est, quia per illam nobis claritatem sue diuinitatis temperauit. Tunica ideo, quia, quasi uestitus carne in hoc mundo apparuit, et quasi tunicam ipsam carnem suam quando  uoluit deposuit, et quando uoluit iterum sumpsit. Fecerat iamdudum Ade inobedienti tunicam, sed pelliceam; fecit Ioseph nostro, qui ei in omnibus obediuit, tunicam, sed polymitam. Illa pellicea tunica, que solet fieri de mortuis et terrenis animalibus, ostendebat illum esse terrenum. Ista polymita tunica, que per illam pulchram uarietatem habebat quamdam similitudinem celi, significat istum Ioseph esse celestem. Inde dicit Apostolus: Primus homo de terra terrenus: secundus homo de celo celestis . Pulcherrime quoque illa tunica dicitur polymita; quia Dominus noster iehsu Christus omnium uirtutum uarietate, etiam secundum carnem, decoratus fuit. Ideo dicta est talaris, id est attingens usque ad talos, ubi finis est corporis, quia  illa sancta caro usque in finem incorrupta perdurat, sicut dicit Psalmista: Non dabis Sanctum tuum uidere corruptionem . Exuamus ergo, fratres, tunicam illam Ade pelliceam, opera scilicet tenebrarum, et quia hodie nobis uerus dies illuxit: Sicut in die honeste ambulemus; non in comessationibus, et ebrietatibus, non in cubilibus, et impudicitiis, non in contentione, et emulatione . Hec enim omnia pertinent ad illam tunicam, quam oportet nos exuere, si uolumus illam tunicam polymitam induere, de qua statim subiunxit Apostolus: Sed induimini Dominum Iesum Christum . Ad uarietatem autem huius tunice alibi nos hortatur dicens: Induite uos sicut electi Dei, sancti, et dilecti, uiscera misericordie, benignitatem, humilitatem,  mansuetudinem, patientiam . Hec est illa pulchra uarietas uirtutum, qua principaliter indutus est Dominus noster iehsu Christus, quam induere etiam habet omnis Christianus. Sed quia tunica nostri Ioseph non solum polymita fuit, sed, sicut in Euangelio scriptum est, desuper contexta per totum, postquam Apostolus numerauit illam pulchram uarietatem in diuersis uirtutibus, statim de ipsa textura subiunxit: Super omnia autem hec caritatem habete: quod est uinculum perfectionis . Sed, sicut per hanc uarietatem significatum est, quod ipse plenus fuit omnibus uirtutibus, ita per nubem leuem significatum est, quod uacuus et leuis fuit ab omnibus omnino uitiis.

Possumus etiam per illam nubem leuem beatam  Mariam intelligere, per quam Dominus noster in Aegyptum, id est in hunc mundum aduenit. Ipsa recte potest appellari nubes, quia illa pluuia spiritualis gratie plena fuit. Ideo leuis, quia eam nulla sarcina mundi onerauit. Super hanc nubem Dominus ascendit, et Aegyptum, id est mundi infima intrauit, secundum illam prophetiam, de qua locuti sumus: Ecce ascendet Dominus super nubem leuem, et ingredietur Aegyptum. Et mouebuntur, inquit, simulacra Aegypti a facie eius . Deo gratias, iam factum est; mota sunt simulacra Aegypti; ablata sunt idola de mundo; uel pauci, uel nulli sunt, qui adorent lapides et ligna, sicut pene totus mundus fecit ante aduentum Christi. Sed utinam,  fratres, sicut homines proiecerunt idola de domibus suis, ita uellent homines omnia idola proiicere de cordibus suis! Sed quicunque plus amat nummum quam Deum, Deum negligit, et idola colit. Quid est enim nummus nisi idolum, non Dei sed hominis habens effigiem? Sed hec nichil ad nos. Quid ergo? Nihil debemus de his simulacris timere? Utinam nichil! Sed quamuis Iacob egressus sit de Mesopotamia Syrie, licet ascenderit ad Bethel, tamen habet in comitatu suo uxorem, que furata est idola Laban . Et nos, quamuis simus egressi de seculo, sicut Iacob de Mesopotamia, tamen habemus adhuc sensualitatem et carnalitatem, quasi mulier, que retinet memorias mundi et imagines illius uite, quam deseruimus; ita ut illam  partem memorie nostre, quam solus Deus debet habitare, ista simulacra Aegypti occupent, et sibi uindicent. Propter hec simulacra persequitur nos Laban, id est diabolus: et quia non potest nos sibi uindicare per diuitias mundi, per deliciosa conuiuia, per ebrietates, per libidines, per discordias et inimicitias, quantum potest, nititur ut per illusiones horum simulacrorum saltem nobis inferat calumniam.

Quid ergo agendum est? Etsi non possumus ea ex toto expellere; debemus ea, quantum possumus, tegere. Beati enim, quorum remisse sunt iniquitates, et quorum tecta sunt peccata . Quidquid enim in hac mentis instabilitate, et peruagatione, et huiusmodi memoriis delinquimus: uigiliis, ieiuniis,  sedulisque orationibus contegamus. Et quia caritas operit multitudinem peccatorum; hanc omni studio exerceamus: sic enim nichil suum in nobis diabolus inueniet. Efficiemur enim per has uirtutes unum cum ipso, in quo ipse nichil inuenit. Insistamus omni intentione, ut possimus et nos spirituales nubes fieri: ut rore celestis doctrine abundemus. Simus leues, ut a fece cupiditatum liberi, possimus per quasdam pennas uirtutum altius hoc mundo uolitare. Si enim talis fuerit anima nostra, dignabitur Dominus super eam, quasi super nubem leuem ascendere, et Aegyptum nostram, id est tenebras cordis nostri, illuminare, et omnia illa singula, de quibus locuti sumus, expellere, et animam nostram solus possidere, solus inhabitare. Sed  quia hec simulacra solent oriri per quamdam curiositatem, qua solemus in hec externa intendere, intremus cum beata Maria cubiculum, et quantum possumus, nosmetipsos abscondamus et, clauso ostio, deprecemur Dominum nostrum Iesum Christum, ut qui hodie dignatus est assumere naturam nostram, secundum suam uoluntatem, nostramque utilitatem preparet, et ita custodiat uitam nostram, ut in cordibus nostris semper maneat: qui cum Patre et Spiritu sancto uiuit et regnat per omnia secula seculorum. Amen.



SERMO IX. IN RAMIS PALMARUM.

Quamuis presentia huius diei, quam omnes Christiani  tam intente celebrant, sufficiat ad excitandum corda nostra in deuotione, tam propter recitationem Dominice Passionis, quam propter memoriam nostre salutis, debemus tamen etiam officium uobis nostri sermonis adhibere. Sic enim ex omni parte nobis prouisum est, ut nullum omnino institutum nobis desit, quod possit animos nostros in dilectionem Dei inflammare. Primum autem uidete, fratres, quia duo quedam nobis hodie de Domino nostro Iesu Christo commendantur; illa scilicet gloria maxima quam gens Iudeorum in hoc mundo exhibuit, et illa maxima contumelia, quam illi eadem gens irrogauit. Sicut enim paulo ante ex Euangelio audistis, et adhuc post modicum audituri estis, cum adueniret Dominus Ierusalem, sedens super  asinum, turba multa ei obuiam processit: et alii uestimenta prosternebant in uia; alii autem cedebant ramos de arboribus, et sternebant in uia: et qui preibant, et qui sequebantur clamabant, dicentes: Hosanna filio Dauid; benedictus qui uenit in nomine Domini , narratur etiam ex ipso Euangelio, quod tunc non audistis, sed, Deo annuente, post paululum audietis, quantam contumeliam ipsa eadem gens Domino intulerit. Ligatus est enim ab eis, colaphizatus, et consputus, tandem turpissima, secundum eorum estimationem, morte damnatus. Sed intentius cogitate quod dixi, eadem gens, non iidem homines. Nam Iudei fuerunt illi, qui Dominum cum tanto honore susceperunt; et Iudei fuerunt illi, qui eum tanta contumelia affecerunt.  Sed tamen alii isti, alii illi. Hos utrosque ostendens quondam Dominus Ieremie prophete per quamdam similitudinem, ait illi: Quid tu uides, Ieremia? Et ille: Ficus ficus bonas, bonas ualde; et malas, malas ualde, que comedi non possunt, eo quod sint male . Bone quidem ficus illi appellantur, qui Domino tantam dulcedinem dilectionis sue, tantam suauitatem obsequii sui exhibuerunt, ut digni essent, quos ipse quasi dulcissimas ficus comederet, id est corpori suo, sancte uidelicet Ecclesie uniret. Ideo de bonis illis ficis ait Ieremias: Tales fuerunt, quales solent esse ficus primo tempore . Isti enim erant quasi primitie sancte Ecclesie, de quibus dicit Apostolus: Accessistis ad Ecclesiam primitiuorum, qui conscripti sunt in celis . Illi quoque pessime ficus conuenientissime possunt uocari, qui nullam dulcedinem caritatis, nullam suauitatem deuotionis in se retinuerant; sed per inuidiam, sed per odium, sed per malitiam, amarissimi facti erant; et ideo nequaquam digni, qui ab eo comederentur, id est qui in corpus suum traiicerentur. Ipsa erat uinea illa, de qua ipse dicit per Isaiam: Exspectaui, ut faceret uuas, et ipsa protulit spinas . Spinas utique protulit tam amaras, tam pungentes, ut etiam sanguinem de illo sanctissimo corpore educerent. Cum ergo propheta et bonas et malas ficus dixit, utrasque ficus uocauit; sed tamen quamdam diuisionem inter eas fecit, qui alias bonas, alias malas nominauit. Sic et illi qui hodie clamauerunt: Hosanna Filio Dauid  , et illi qui clamabant: Crucifige, crucifige eum , Iudei quidem fuerunt, sed magna inter eos diuisio.

Ista diuisio, fratres, satis aperte in libro Iesu Naue significata est. Cum enim filii Isrel transituri essent Iordanem, ut in terram promissionis intrarent, secundum preceptum Domini, primo ingressi sunt leuite in Iordanem, portantes arcam Domini . Mox ut arca Domini ingressa est aquam, diuise sunt ipse aque et illa que superior erat stetit ad instar muri, et illa pars que inferior erat, defluxit in mare. Illa arca, fratres, Dominum nostrum significabat. Erat in arca uirga Aaron, que fronduerat, et tabule testamenti, et urna aurea habens  manna . Hec omnia in Domino nostro pulcherrime inueniuntur. In eo quippe uirga Aaron, id est potestas sacerdotalis, que primo aruit in Iudeis, sed in Domino Iesu Christo eternaliter effloruit, sicut illi dicit Psalmista: Tu es sacerdos in eternum secundum ordinem Melchisedech . In eo sunt tabule testamenti, perfecta scilicet scientia, sicut dicit Apostolus: In quo sunt thesauri sapientie et scientie absconditi . Dicit quodam loco Apostolus: Caput Christi Deus . Et in Canticis de illo scriptum est: Caput eius aurum optimum . Per urnam ergo auream ipsa diuinitas eius intelligi potest. Unde dicit Apostolus: Quia in ipso habitat omnis plenitudo diuinitatis corporaliter . In qua utique manna  continetur, panis scilicet angelorum, refectio animarum sanctarum. Ille est panis de quo scriptum est: Beatus qui manducabit panem in regno Dei . Iste est panis, quem ipse Dominus post diem iudicii transiens omnibus suis ministrabit. Porro satis pulchre hec tria in illo tabernaculo memorantur esse, uirga, tabule, manna. uirga, qua nos erudiat; tabule, ut nos instruat; manna, ut nos pascat. uirga flagellat nos, ne superbiamus; tabulis nos instruit, ut eum diligamus; manna dulcedinis sue nos pascit, ne in uia deficiamus. Hanc uirgam quibusdam minatur, dicens: uisitabo in uirga iniquitates eorum et in uerberibus peccata eorum . Hanc uirgam propheta desiderabat, qui ait: Corripe me, Domine; uerumtamen  in iudicio, et non in iustitia . Has tabulas nobis Dominus promittit, dicens: Dabo legem meam in mentibus eorum, et in corde eorum scribam eam . Has tabulas desiderabat, qui ait: uiam iustificationem tuarum instrue me . Hoc manna promittit nobis Dominus, dicens: uenite ad me, omnes, qui laboratis et onerati estis et ego reficiam uos . In hoc spirituali cibo exsultabat, qui ait: Dominus pascit me, et nichil mihi deerit .

Arca ergo in Iordane, Christus in Iudea. Per Iordanem quippe, qui erat in terra promissionis, quam Dominus ipse Iudeis promisit et dedit, ipsi Iudei significabantur. Quemadmodum ad presentiam  huius arce diuisa est aqua, considerate eos, de quibus paulo ante cantastis: Ingrediente Domino in sanctam ciuitatem, etc. Hec est superior pars aque, que stetit; stetit in lege Domini, in uia mandatorum eius, in exsultatione laudis eius, in dulcedine dilectionis eius. Et bene superior pars; pertinet enim ad Ierusalem que sursum est, que libera est, que est mater nostra. Bene superior, que non declinat cor suum in terram, et ideo clamat: Hosanna in excelsis. Pueri autem dicti sunt, quasi puri. Puri a malitia, puri ab inuidia, puri ab auaritia. Hos Propheta hortatur, dicens: Laudate, pueri, Dominum, laudate nomen Domini . Isti sunt ueri Hebrei, id est transilientes. Transilierant quidem omnia caduca, omnia transitoria, tantum  in laudibus Creatoris sui, Saluatoris sui, iubilabant, exsultabant. Illis utique conueniebat palmas gestare in manibus, quod est signum uictorie, signum pacis. Agnoscebant enim inuictum regem suum; qui, sicut dicitur in Apocalypsi, exiuit uincens, ut uinceret . Agnoscebant uerum Salomonem filium Dauid, in cuius regno pax perpetua est, et requies sempiterna. Iste sunt aque Iordanis, que dulcedinem suam, et suauitatem, quam de fontibus suis, id est de origine traxerant prophetarum et patriarcharum, sine admistione alicuius amaritudinis, in presentia huius arce seruabant: et ideo uirtutem eterne dulcedinis et suauitatis meruerunt gustare, et resurrectionis gloriam in suis factis ostendere. Obuiantes quippe Domino cum palmis,  resurrectionem uite pronuntiabant; quoniam sancti uenient cum exsultatione, portantes manipulos operum suorum , portantes palmas uictoriarum suarum, quas de diabolo obtinuerunt. Tunc, id est in illa resurrectione, ingredietur Dominus in sanctam ciuitatem, in Ierusalem celestem. Ingredietur autem cum pueris Hebreorum, qui in illa resurrectione illi obuiam uenient, sicut dicit Apostolus: Nos, qui uiuimus, rapiemur in nubibus obuiam Christo in era; et sic semper cum Domino erimus . Tunc utique uere pueri; quia perfecte puri, non solum a peccati contagione, sed etiam ab omni corruptione. Tunc uero Hebrei, id est perfecte transilientes, non solum mortis periculum,  sed etiam mortis metum; tunc secure portabunt palmas uictorie, cum magna exsultatione et securitate, dicentes: Ubi est, mors, uictoria tua? ubi est, mors, stimulus tuus? 

Et uere, fratres, dignum fuit, ut illi resurrectionem uite pronuntiarent, quibus ipse Dominus positus est, non in ruinam, sed in resurrectionem, sicut de eo prophetauerat Simeon: Ecce positus est hic in ruinam, et in resurrectionem multorum in Isrel; et in signum cui contradicetur . Tria dicit: Ruinam aliis, resurrectionem aliis, signum quoque contradictionis. Iam in ista diuisione, de qua loquitur, uidete quomodo aliis est resurrectio iehsu, aliis ruina. Illis utique, qui resurrectionem pronuntiabant, qui futuram resurrectionem in suis factis ostendebant,  qui se in anima iam resuscitatos manifestissime declarabant, qui se ab ipso resuscitandos in die iudicii sperabant; illis sine dubio positus est iehsu in resurrectionem. uidete nunc illam aliam partem Iordanis, que ad presentiam arce Domini defluxit in mare. Cum hodierna die hec sancta arca, quam paulo ante commendauimus caritati uestre, in aquis Iordanis, id est populo Iudeorum appareret, unde illa pars bona profecit, et se in meliori et fortiori statu cumulauit, inde alia pars Scribe scilicet et Pharisei, in maiorem amaritudinem se quasi in mare precipitauerunt, et quidquid de naturali fonte de quo egressi sunt secum traxerant, salina maris absorptum est. Omnem siquidem Scripturarum scientiam, omnem legis cognitionem, omnem prophetie  intellectum, in ipsis inuidie et malitie amaritudo consumpsit. Et ideo audientes clamorem populi, qui eum laudabant, uidentes illam mirabilem gloriam, quam ei exhibebant, nimio liuore stimulati, quia populum non potuerunt compescere, ipsum, qui hec patiebatur, increpabant, dicentes: Audis quid isti dicunt? Quibus ille optime respondit: Amen dico uobis, quia si isti tacuerint, lapides clamabunt . Hoc iam, fratres, manifestissime impletum est. Iudei tacent, clamant lapides. Impletum est istud propheticum: Lateres ceciderunt: sed quadris lapidibus edificabimus . Qui sunt isti lateres, nisi illi Iudei lutei, et terreni, qui ab illo sancto edificio patriarcharum et prophetarum ceciderunt? Isti sunt, quibus positus est iehsu in  ruinam. Unde enim illi melius edificari poterant, inde miserabiliter ceciderunt. Sed illis ruentibus, qui fundamentum firmum et solidum reprobauerunt, edificatur Ierusalem de lapidibus uiuis, lapidibus quadris; qui adherentes illi solidissimo lapidi Christo, qui factus est in caput anguli , etiam ab illo nomen accipiunt. Eia, Iudei, quid proficitis? Factum est quod uoluistis. Non clamant modo pueri Hebreorum secundum carnem, non clamant: Hosanna filio Dauid. Sed nunquid ideo non clamatur? clamant reges, clamant imperatores, clamant uiri, clamant femine, clamant iuuenes, clamant uirgines, clamant denique pueri, clamant senes. uidete, miseri, uidete excecati, quot mille millia hominum ei  hodie cum palmis obuiam procedunt. uidete quot millia hodie ei non uestimenta, sed ipsa corpora sua ei prosternunt. Audite, si tamen surdi non estis, quot millium hominum hodie ore clamatur, cantatur, iubilatur, imploratur: Hosanna filio Dauid; benedictus qui uenit in nomine Domini . Sed impletum est, quod ait sanctus Dauid: Peccator uidebit, et irascetur; dentibus suis fremet et tabescet .

Ecce, fratres, quod possunt hodie Iudei in tot laudibus Christi. Irasci possunt, fremere dentibus possunt, inuidia tabescere possunt; sed desiderium peccatorum peribit . Adoratur Christus, laudatur, clamatur, quia illis luteis lateribus uiui lapides clamant. Positus est ergo iehsu noster in ruinam et  in resurrectionem multorum: in ruinam laterum, in resurrectionem lapidum. Et in signum, inquit, cui contradicetur . Hoc est signum illud, quod iam leuauit in medio gentium, signum scilicet passionis sue, signum crucis sue. Hoc est, signum cui totus contradixit mundus, scandalum Iudeis, stultitia gentibus. Nos, inquit Apostolus, predicamus Christum crucifixum, Iudeis quidem scandalum, gentibus autem stultitiam . Et uidete, fratres, quam cito huic signo contradictum est. Ipsa die qua ereetum est signum istud, sicut audistis in Euangelio ipso, scriptus est ei titulus a Pilato: Hic est iehsu Nazarenus, rex Iudeorum . Contradictum statim; dixerunt enim: Noli scribere rex Iudeorum. uicit hanc contradictionem  crux Christi, et ubi impii putabant se magis Christum uicisse, ibi magis uictor apparuit Christus. Fixum est in ipsa cruce signum uictorie eius, et quod magis mirandum, fixum ab ipsis inimicis eius. Inimici eius qui consenserant in morte eius, iam inter se certant pro gloria eius. Noli scribere, dicit Phariseus: quod scripsi scripsi, dicit Pilatus. Et ecce iam interierunt Pilatus et Phariseus, et adhuc non est deletum quod scripsit Pilatus. Nonne, fratres mei, mira quedam letitia oritur in cordibus uestris, quando cernitis ante uos signum crucis, adhuc illo titulo gloriosum? Adhuc legi potest in cruce Christi: iehsu Nazarenus, rex Iudeorum. Adeo nichil profecit illa contradictio impiorum. Hanc contradictionem Iudeorum secuta est contradictio  paganorum; armantur etiam imperatores contra crucem Christi, disputant philosophi, oratores concrepant, uilissimum etiam uulgus oblatrat. Quid dicam? Contra unum lignum totus ubique pugnabat mundus.

Sed iam, fratres, considerate Domini nostri Iesu Christi omnipotentiam, considerate sapientiam. Per illud lignum quo nichil erat abiectius, nichil uilius, nichil odibilius, nichil horribilius ; per illud, inquam, subiugauit imperatores, infatuauit sapientes, simplices et idiotas erudiuit, pauperes glorificauit, omnes simul illos ligni adoratores fecit. Ecce, fratres, in fronte regum nichil gloriosius, nichil in  manu insignius, nichil in pectore salubrius. Periit iam omnis illa contradictio, sed utinam sic a moribus, sicut periit a uocibus! Multi autem, et quod magis dolendum, etiam professores crucis Christi, contradicunt cruci Christi. Non utique uocibus, sed moribus. Audi Apostolum: Multi ambulant, quos sepe dicebam uobis , inimicos crucis Christi . Qui sunt contradictores crucis Christi, nisi inimici crucis Christi? Et qui sunt? Quorum, inquit, Deus uenter est . uos alloquor fratres meos, filios meos, non solum adoratores crucis Christi, sed etiam professores, sed etiam ipsius crucis amatores. uos alloquor, sentiat quisque ut uolet, iudicet ut uolet, blandiatur sibi  quantum uolet: in cruce Christi nichil est tenerum, nichil molle, nichil delicatum, nichil quod carni et sanguini dulce sit. Iam ipsa crux Christi sit quasi speculum Christiani. In ipsa cruce Christi si respiciat, ut in uita sua mores sui ipsi cruci Christi conueniant, et inquantum participat cruci Christi, intantum sibi presumat gloriam Christi. Qui autem abiicit amaritudinem crucis Christi, timeat ne forte arceatur ab aspectibus Crucifixi. Iam, fratres mei, quantum uobis gaudendum est animaduertite, qui uos cum ipso Christo crucifixistis. ueritatem dico, fratres, non mentior. Ordo noster crux Christi est. Duo ergo hec, fratres, diligenter seruate, ut nec a cruce Christi discedatis, nec in cruce positi contra crucem aliquid faciatis. Quod est, ut apertius dicam,  in ordine uestro perseuerate, et in ordine ipso perseuerantes nichil scienter contra ipsum ordinem facite; et sic sine ulla dubitatione quo Christus de sua cruce precessit, uos sequemini. Delectat me, fratres, de cruce Christi, que est gloria nostra, uia nostra, prolixius loqui; sed modus adhibendus est, maxime quia ipsis diuinis officiis necesse habemus diutius immorari. Ob quod conuertamus nos ad ipsum Dominum nostrum Iesum Christum, eiusque misericordiam exoremus ut ipse respicere dignetur super hanc familiam suam, pro qua non dubitauit manibus tradi nocentium, et crucis subire tormentum! Qui cum Patre et Spiritu sancto uiuit et regnat Deus, per omnia secula seculorum. Amen.



SERMO X. IN RAMIS PALMARUM II.


Audistis, fratres karissimi, in lectione euangelica, quemadmodum Dominus noster, cum appropinquasset Ierusalem, fecit sibi adduci asinam et pullum. Audistis etiam deuotionem plebis Isrelitice; quomodo processerunt ei obuiam cum ramis palmarum, et illi qui precedebant, et qui sequebantur clamabant, dicentes: Hosanna filio Dauid. Sed dicit aliquis: uerum quidem est, audiuimus ista, et cum magna exsultatione audiuimus. Sed quid hoc pertinet ad hanc diem, in qua representamus non passionem Domini, sed aduentum? Ita est, fratres, hoc sine dubio factum est, sicut alii euangeliste aperte ostendunt, paucis diebus ante passionem eius. Nam propter gloriam istam Pharisei  et pontifices maxima inuidia cruciabantur, et congregato concilio tractabant de morte eius. Puto tamen, quia non sine causa hodie historia hec in omni Ecclesia recitatur, nec sine causa ita a sanctis Patribus statutum est. Scitis, quia rota, quam uidit Ezechiel, quatuor facies habebat. Rota illa significat sanctam Scripturam. Unde dicit Psalmista: uox tonitrui tui in rota . Ista rota quatuor facies habet, et aliquando consideramus tantum unam eius faciem, aliquando duas, aliquando tres; aliquando omnes quatuor. Prima facies eius est historia, altera moralitas, tertia allegoria, quarta anagoge, id est sensus de superioribus. Quibusdam, qui non possunt capere profundiora, ostendit Scriptura  primam faciem suam, id est simplicem historiam tantum, et illi in pulchritudine huius faciei delectantur. Hinc est, quod quidam uidentes tantum istam faciem Scripture, quia in quadam parte ista facies minus formosa est, sicut in facto Iude patriarche, qui cum nuru sua concubuit ] sicut et in facto Dauid qui, occiso Uria, accepit eius uxorem , quando non poterant uidere alteram faciem huius Scripture, que formosa est, propter istam unam faciem quam uiderunt, spreuerunt eam Scripturam. Ergo, fratres, audiuimus istam Scripturam euangelicam, et considerauimus unam eius faciem, id est eius simplicem historiam, et satis pulchra nobis apparet. Que enim Scriptura pulchrior quam ista, que narrat gloriam dulcissimi  Domini nostri, et deuotionem fidelis populi? Sed tamen secundum istam faciem suam non ostendit nobis, quod ad tempus istud lectio ista pertineat [.....] Consideremus quapropter eius alteram faciem, et uideamus utrum illam nobis aliquod huius temporis reuelet mysterium. Et ideo breuiter intimandum quid in se sacramenti tempus istud contineat. Constitutum est hoc tempus, fratres, ut ad memoriam reuocemus aduentum Domini nostri Iesu Christi; quomodo ille, quem sancti patres ueteris Testamenti diu exspectauerant, et multum desiderauerant, humiliter uenit, ut nos redimeret, ut etiam non obliuiscamur secundum eius aduentum, in quo ille, quem omnes sancti exspectant et desiderant, ueniet  cum magna potestate et gloria, ut totum mundum iudicet, et reddat unicuique secundum opera sua. Hec sunt principaliter illa duo, scilicet memoria utriusque aduentus eius, propter que ista celebratio constituta est, et hoc necessario. ualde enim bonum est, ut hec duo semper habeamus in memoria, id est primum aduentum Domini, et secundum; quia de primo nascitur in cordibus nostris amor Dei, de secundo timor. Consideremus ergo hoc euangelium, quod modo lectum est, ut uideamus que ibi sacramenta contineantur. Cum appropinquasset Dominus Ierusalem .

Scitis, fratres, quia secundum litteram Ierusalem quedam ciuitas fuit, quam acquisiuit Dauid sanctus et edificauit; in qua etiam Salomon fecit illud mirabile  templum, de quo sepe audistis. Secundum istam faciem, id est secundum historiam, nichil nobis ostenditur quod ad istam pertineat celebritatem. Ideo necesse est ut aliam huius Scripture faciem attendamus. Ierusalem, sicut audire consueuistis, uisio pacis interpretatur. Istud nomen primum illis conuenit, qui permanent in perfecta uisione Dei, qui uera pax est, et uera mentis tranquillitas; ac per hoc in seipsis ueram pacem et tranquillitatem sentiunt. Hec est illa beata angelorum societas, que utique dicitur Ierusalem, et proprie, sicut dicit apostolus Paulus: Que sursum est Ierusalem, libera est, que est mater nostra . Sed huic ciuitati quomodo dicitur appropinquare iehsu, cum in ea semper sit, et illa ciuitas nunquam ab eo recesserit?  hec est illa alia facies huius Scripture, id est anagoges, uidelicet sensus de superioribus. Appareat nobis nunc illa facies, quam allegoriam nominauimus. Secundum hunc quippe sensum Ierusalem significabat Ecclesiam sanctam in hominibus, cui dicit Isaias: Surge, illuminare Ierusalem, quia uenit lumen tuum . Ipsa dicitur Ierusalem, non quia perfecte uidet eam pacem, quam uident angeli; sed quia ad illam pacem tendit recte credendo, bene operando, feruenter amando illum, qui est pax nostra, Iesum Christum Dominum nostrum. Et huic Ierusalem quomodo appropinquauit Deus, qui ubique presens est, et nusquam deest? Et tamen dicit per prophetam: Approximate mihi et ego  appropinquabo uobis. Et quomodo nos appropinquamus ei, qui in ipso uiuimus, mouemur et sumus . Dicit tamen propheta: Accedite ad eum, et illuminamini . Culpat enim Dominus quosdam et dicit: ue illis, quia recesserunt a me . Qualis est iste accessus et recessus? non fit de loco ad locum, sed de affectu in affectum. Si amas mundum, recessisti a Deo. Si recedis ab amore mundi, et incipis amare Deum, iam accedis ad Deum.

Nos itaque appropinquamus ei, quando proficimus in illius amore; ille appropinquat nobis, quando dignatur misereri nobis. Isto modo recessit Adam a Deo, scilicet minus illum amando, et plus mundum. Amauit enim priuatam excellentiam, que utique  pertinet non ad Deum, sed ad mundum. Hoc modo recessit totum genus humanum a Deo; ideo quoque ipsa que nunc est Ecclesia Dei isto modo recessit a Deo, et tam longe ut nullomodo per se posset appropinquare Deo, nec accedere ad eum. Necessarium ergo erat, ut quoniam ipsa non poterat accedere ad Deum salutem suam, ipse Deus salus eius accederet ad eam. Sed primo appropinquauit. Accessit quidem, quando illam mirabilem misericordiam exhibuit, qua in cruce pendens suum pro ea sanguinem fudit, et aperto latere suo, sibi eam uniuit et sociauit, ut essent duo in carne una . Si ergo tunc accessit, appropinquauit utique, quando ei misericordiam istam promisit, predicauit, et cepit ostendere. Appropinquauit iehsu Ierusalem,  salus Ecclesie, salus mundo, salus misero homini expulso de paradiso, quando se futurum hominem predixit, et misericordiam quam postea impleuit, ipsi Abrahe promisit, dicens: In semine tuo benedicentur omnes gentes . De semine Abrahe nasciturus erat Christus, per quem abolenda erat illa maledictio, que lata est in Adam, et illa benedictio danda, quam prophetauit Isaias, dicens: Quia seruos suos uocabit nomine alio . Primo uocabantur serui eius Iudei, sed modo uocantur Christiani: Et seruos suos uocabit nomine alio: in quo qui benedicendus est super terram, benedicetur in Domino. Quia sine dubio nullus potest cauere maledictionem, nec habere benedictionem, qui hoc nomen non habuerit. Ergo tunc appropinquauit  iehsu Ierusalem, id est Ecclesie, quando suum aduentum promisit Ecclesie per sanctum Abraham. Sanctam Ecclesiam aperte significauit, quando omnes gentes nominauit; quia sancta Ecclesia de omnibus gentibus constat. Tunc igitur cepit appropinquare, sed non adhuc uenit Bethphage. Bethphage quippe interpretatur domus bucce, uel domus oris. uenerat fortasse ad Bethaniam, non autem ad Bethphage. Nam, sicut alii euangeliste euidenter ostendunt, primo uenit ad Bethaniam, ac deinde cum appropinquasset Ierusalem, uenit Bethphage, ad montem Oliueti. Bethania interpretatur domus obedientie. Et quid erat illa sancta anima Abrahe, nisi domus obedientie, qui ut bonum obedientie  seruaret, proprio filio et tali filio non credidit esse parcendum? 

Huic igitur primo uenit iehsu, quia de aduentu Domini nostri Iesu primo ad eum facta est promissio. Sed hanc promissionem, hanc futuram Domini misericordiam, ipse et filii eius tantum, et si aliqui alii, tamen pauci sciebant, sed tamen aliis non ostendebant. Non ostendebant per oris predicationem, sed per quedam occulta et mirabilia signa. Ideo non uenerat adhuc Dominus ad Bethphage, id est ad domum oris. Nam sine dubio sancto Abraham per quoddam signum occultum ostendit Incarnationem Domini, quando mittens seruum suum, ut assumeret uxorem filio suo, ait: Pone manum tuam sub femore meo, et iura per Deum celi .  Quid est hoc? Deus celi erat in femore Abrahe? Ostendit certe pulchre, sed occulte, quare uoluit, ut filius eius acciperet uxorem; non utique ut satisfaceret libidini eius, sed ut procrearet illud semen, de quo nasciturus erat Deus celi. Ideo precepit ei ut poneret manum sub femore eius, et iuraret per Deum celi, quia sine dubio de eius femore, id est generatione nasciturus erat Deus celi. Nam quod femur ponatur pro generatione, satis usitatum est in Scripturis secundum illud: Omnes anime que exierunt de femore Iacob, septuaginta . Et: non auferetur sceptrum de Iuda, et dux de femore eius . Sed hoc signum Dominici aduentus occultum erat, quia nondum uenerat iehsu ad domum oris, id est non aperte eius Incarnatio predicabatur  domui alicui, id est populo. Sed cum iam filii Isrel educti essent de Aegypto, cum accepissent legem, cum sacrificia celebrarent, et tabernaculum construerent, tunc uenire cepit iehsu ad domum oris, qua aperte omni populo cepit eius aduentus reuelari. Nam aperte Moyses coram omni populo dixit de eo: Prophetam uobis suscitabit Deus de fratribus uestris: tanquam me ipsum audietis. Omnis anima que non audierit prophetam illum, exterminabitur de populo suo . Quod esse prophetatum de Domino Iesu, ipsi apostoli ostenderunt. Hoc enim testimonio sepe usi sunt contra Iudeos. uenit Dominus ad Bethphage, quando Isaias propheta ipsum aduentum Domini, et uirginis  partum prophetauit, dicens: Ecce uirgo concipiet, et pariet filium, et uocabitur nomen eius Emmanuel . Quando uenit ad montem Oliueti? Oleos Grece misericordia dicitur. Mons ergo Oliueti significat illam excellentiam, et ut ita dicam, cumulum misericordie illius, de qua loquimur. uenit tunc ad montem Oliueti, quando iam illud tempus appropinquauit, in quo uoluit illam mirabilem et excellentem misericordiam ostendere, quam prius Abrahe obedienti promiserat, et postea per prophetas suos omni populo predicauerat.

Cum ergo appropinquasset iehsu Ierosolymis, et uenisset Bethphage ad montem Oliueti, tunc misit duos discipulos, dicens eis: Ite in castellum quod contra uos est, et statim inuenietis asinam alligatam,  et pullum cum ea. Soluite et adducite mihi . Quid significant isti duo discipuli, quos premittit Dominus? Hi sunt qui precedunt faciem eius in omnem locum et castellum, quo est ipse uenturus. Sic enim habes in Euangelio Luce: Designauit Dominus et alios septuaginta duos discipulos: et misit illos binos ante faciem suam, in omnem ciuitatem, et locum, quo erat ipse uenturus . Fortassis ergo isti duo significant illa duo, que ubique precedunt faciem eius, de quibus ait Psalmista: Misericordia et ueritas precedent faciem tuam . Facies eius significat presentium illius, presentiam misericordie eius, presentiam salutis nostre per aduentum eius. Hanc faciem eius, hunc aduentum eius, precedit misericordia et  ueritas, ut adducant sibi asinam et pullum. Puto quod per asinam et pullum possumus non inconuenienter accipere totam humanam naturam, id est carnem et animam. Per asinam, carnem, propter tarditatem et grauitatem; per pullum, animam, propter leuitatem et mobilitatem. Misericordia et ueritas adducunt asinam et pullum ad Filium Dei, quia ut uerbum caro fieret et habitaret in nobis, misericordia et ueritas obuiauerunt sibi . Misericordia et ueritas adducunt asinam et pullum ad Dei Filium, quia ut hominem totum, id est et carnem et animam Dei Filius assumeret, sine dubio misericordia et ueritas fecit. Non enim sola faceret misericordia, quia non posset sine ueritate. Non faceret sola ueritas, quia nollet sine misericordia. Item fecit  hoc, ut scilicet Dei Filius asinam et pullum, id est carnem et animam haberet, misericordia et ueritas: ueritas, quia hoc promisit Iudeis; misericordia, quam uoluit exhibere paganis. Et ideo pulchre hec duo premittit, quia hec ante suum aduentum iureiurando quasi in ueritate Iudeis promisit, et hanc misericordiam gentibus exhibere proposuit. Quod Apostolus aperte ostendit, dicens: Dico autem Christum Iesum ministrum fuisse circumcisionis propter ueritatem Dei, ad confirmandas promissiones patrum: gentes autem super misericordia honorare Deum . Ergo misericordia et ueritas obuiauerunt sibi, et ueritas de terra orta est: assumensque sibi asinam et pullum, corpus et animam, uenit ad Ierusalem,  uenit uisitare Ecclesiam suam, uenit eam saluare. Quod utique non fecisset, nisi illo modo, ut diximus, asinam et pullum insedisset. Nec mouere debet, quod ait, Soluite. Nam licet caro et anima quam Dei Filius assumpsit, nunquam peccato fuerit obligata, quia statim ex quo homo ille creatus fuit, utique perfectus Deus fuit; tamen quia ipsa humana natura semper ante in omnibus hominibus fuerat peccatorum uinculis alligata: in ipso Domino nostro, eo quod semper fuerit libera, non incongrue dicitur soluta. Si uero dicere uoluerimus quod beatissimam Mariam, de qua natus est, misericordia et ueritas ab omni peccati obligatione absoluerit, antequam conciperetur in ea: ut hoc sit soluere asinam et pullum, et adducere ad Iesum, beatissime  matris eius carnem et animam ab omni peccato mundare, et sic eam Dei Filio grauidare; siue ergo hoc, siue illud dicatur, puto locum istum non inconuenienter expositum.

Audiuimus modum quo iehsu uenit ad Ecclesiam suam, uidelicet secundum carnem et animam quam assumpsit. Nam secundum diuinitatem nec uenit nec recedit, quia ubique presens est. Sed quid significant ista uestimenta, quibus discipuli tegunt hec animalia, in quibus sedet Dei Filius? Dicit euangelista, quia adduxerunt asinam et pullum, et eum desuper sedere fecerunt . Quomodo potuit super utrumque sedere? A littera abstracti cogimur spiritualem sensum inuestigare. Saluo ergo alio sensu, quo per aliam significationem hec duo  animalia significant duos populos, Iudeum et gentilem; saluo, inquam, et hoc sensu dicimus eum in utroque hoc animali uenisse ad Ierusalem; quia in humana natura, quam totam assumpsit, id est in anima rationali et carne, Ecclesie sue, hoc est fidelibus suis apparuit. Sed quid significant hec uestimenta? Forte hec sunt illa, quibus maior et minor filius Ne patris uerenda uersis uultibus texerunt. Magnum sacramentum, fratres. Sed quia in multis occupatos nos habet dies hec, breuiter dicam quia hec uestimenta significant fidem et doctrinam apostolorum et prophetarum, per quam humanitas Christi quasi quedam infirmitas cognitione diuinitatis operitur. Illi asinam et pullum, quibus  insedit iehsu, quasi nuda reliquerunt, qui credebant et predicabant eum esse solum hominem, et non Deum. Isti nudam reliquerunt humanitatem eius; sed fides et doctrina apostolorum et prophetarum non dimiserunt eam modum; quia eius infirmitatem, quam contempserunt infideles, fortitudinem diuinitatis eius predicando, texerunt. Ait quippe Isaias: Ecce uirgo concipiet, et pariet filium . Ecce homo. Sed ne infirmus et paruus estimaretur hic homo, statim subiunxit: Et uocabitur nomen eius Emmanuel, quod est nobiscum Deus. Sed Paulus cum de infirmitate eius dixisset: Factus est obediens usque ad mortem , paulo post ait: Quia Dominus iehsu Christus in gloria est Dei Patris .

 Plurima autem turba strauerunt uestimenta sua in uia. Alii autem cedebant ramos de arboribus, et clamabant: Hosanna filio Dauid . Dictum est quomodo Dominus uenit ad Ierusalem; nunc dicitur quomodo ipsa Ierusalem, hoc est Ecclesia sancta suscepit eius aduentum. Ecclesia preeedit, et Ecclesia sequitur aduentum eius. Non enim est Ecclesia solum ista fidelium congregatio, que credit in eum post eius aduentum, sed omnes sancti ab Abel iusto usque ad ultimum iustum, qui erit in hoc mundo, pertinent ad sanctam Ecclesiam; et de omnibus illis constat illa una Ecclesia, cui dicitur: Una est columba mea . Pars una precedit aduentum eius: Abel, Ne, Abraham, Dauid, et ceteri sancti. Pars alia sequitur: apostoli,  martyres, confessores et omnes fideles, inter quos et nos per eius misericordiam sumus. De istis omnibus alii uestimenta sua prosternunt ante pedes Iesu, alii ramos arborum. Ramos arborum prosternunt, qui omnem mundi gloriam propter Christum abiiciunt. Quid enim sunt diuitie et gloria istius mundi, nisi ut folia et rami arborum que uirent in estate, in hieme arescunt? Quia sine dubio omnis gloria mundi in prosperitate quasi florescit; sed in aduersitate, maxime in ipsa morte hominis, quando superuenit tempestas hiemalis, id est extrema damnatio, uilescit et sordescit. Sed beatus est, qui ea prosternit ante pedes Iesu, distribuendo pauperibus qui sunt quasi pedes eius, infirma scilicet membra eius. Multo autem beatior  est, qui etiam uestimentum suum potest pro Christo contemnere, et sub pedibus eius prosternere. Quid est enim uestimentum nostrum, nisi corpus nostrum, quo ipsa anima quodammodo tegitur et operitur? Beatus qui ipsa membra sua, ipsum corpus suum pro Christo potest contemnere, et omnia facta corporis sui in Dei obsequio mancipare. Utrumque fecerunt, et illi qui precedebant aduentum Domini, et qui sequebantur. Nam sancti patres in ueteri Testamento diuitias mundi et gloriam pro nichilo duxerunt, propter fidem quam habebant in Christi aduentu. Multi etiam corpora suo martyrio subdiderunt, sicut protomartyr Abel, sicut Isaias, sicut martyres Machabei. Quot autem non solum sigillatim homines, sed  quot millia hominum hec omnia fecerint post aduentum eius, quis potest enumerare? Ex illorum numero et uos estis. uos ramos arborum, omnem scilicet pompam mundi, proiecistis in obsequium et honorem Christi; uos, quod maius est, ipsa corpora uestra pro illo contempsistis; uos ipsam animam uestram, quod adhuc est amplius, in honorem Christi expendistis, quia propriam uoluntatem anime uestre dimisistis.

Porro omnes qui preibant et sequebantur eum dicebant: Hosanna filio Dauid; benedictus qui uenit in nomine Domini. Magna fides, magna confessio, magna laus. Hosanna est uox postulantis salutem, quasi diceretur, saluifica. Sine dubio illum confitentur Saluatorem, a quo postulant salutem, quod  proprie pertinet ad Deum. uocant eum filium Dauid, quia confitentur eum uerum hominem. Benedicunt eum, quia uenit in nomine Domini: per quod aperte ostendunt, quia ipse est Deus, quem Deus Pater promisit uenturum. In ista fide suscipit Ecclesia aduentum Filii Dei. Credit eum uerum Deum, et uerum hominem, uerum mundi Saluatorem, a Deo Patre promissum, a sanctis prophetis prenuntiatum. In ista fide et illi qui precedunt aduentum eius, et illi qui sequuntur, conueniunt et sociantur, et sunt una Ecclesia: in ista fide utrique saluantur. Quicunque sine ista fide sunt, extra Ecclesiam sunt: ad illos non uenit Christus, et ideo non saluantur. Hec de primo aduentu. Scire autem debetis, fratres, quia in ipsa eadem forma, in qua  uenit primo ut redimeret Ecclesiam suam, ueniet secundo ut glorificet Ecclesiam suam. Sic enim dixerunt angeli apostolis post Domini Ascensionem: Sic ueniet, quemadmodum uidistis eum euntem in celum . Hoc erit, fratres, ad cumulum damnationis impiorum. Non enim sine magna confusione et dolore poterunt uidere illum in tanta gloria et potestate, quem contempserunt in humana infirmitate. Huic secundo aduentui Domini conuenit satis, quod de ista historia alii quoque Euangeliste narrant. ueniente Iesu Ierusalem, pueri Hebreorum acceperunt ramos oliuarum, uel palmarum, et uenerunt ei obuiam. Sic erit in secundo aduentu Domini. Cum enim uenerit ut glorificet Ecclesiam suam, exhibens eam omnino  perfectam sine macula et ruga, tunc utique pueri Hebreorum uenient obuiam ei cum palmis, siue oliuarum ramis. Isti sunt pueri, quibus dicit Dauid: Laudate, pueri, Dominum . Et item: Custodiens paruulos Dominus . Non magnos, elatos, superbos custodit Dominus; sed paruulos, id est humiles. Isti laudant Dominum, si tamen fuerint Hebrei, id est transilientes. Si enim modo humiles transeunt uitia carnis, et opera, et dant saltus per contemplationem et bonas cogitationes; tunc sine dubio in die iudicii, cum iehsu uenerit in sua potestate, ipsi uenient obuiam eum palmis, id est cum signis uictoriarum, quas hic conquisierunt de diabolo. Palme enim significant uictoriam. Tunc poterunt, quasi cum palmis gloriari  et dicere: Ubi est, mors, uictoria tua? Ubi est, mors, stimulus tuus?  Tunc etiam uenient cum oliuis, que pacem significant. Modo enim pacem non habent, pugnantes cum diabolo, cum mundo et uitiis, et cum carne sua. Sed tunc erit pax perfecta, et tranquillitas uera, quando caro non resistet spiritui, nec spiritus Deo; nec diabolus impugnabit, nec mors uel infirmitas ulla unquam grauabit. Si istam pacem in secundo eius aduentu uolumus habere, primum eius aduentum suscipiamus cum fide et dilectione. Perseueremus in operibus, que nobis ostendit et docuit: nutrientes in nobis eius amorem, et uerum desiderium; in quibus occurramus ei in uirum perfectum, cum  uenerit iudicare seculum: qui cum Patre et Spiritu sancto uiuit et regnat Deus, per omnia secula seculorum. Amen.



SERMO XI. IN DIE SANCTO PASCHAE.

Quasi modo geniti infantes, rationabiles, sine dolo, lac concupiscite, ut in eo crescatis in salutem; si tamen gustastis quoniam dulcis est Dominus . Apostolus uos hortatur, fratres, ad desiderandum lac, et tale lac, in quo possitis crescere et crescere in salutem. Sed audite quid addit: Si tamen gustastis, quoniam dulcis est Dominus. Et illud lac quid debet significare, nisi dulcedinem Iesu Christi? Quid est hoc ergo quod nos hortatur desiderare lac, si tamen gustauerimus quoniam  dulcis est Dominus? uidetur ergo fratres, quod Apostolus faciat hic mentionem de duabus maneriis dulcedinis. Fortasse una maneria illa est quam in his diebus gustastis; et ideo secure uos hortatur ut desideretis illam aliam maneriam dulcedinis, que significatur per lac. Quia credibile est quod in istis diebus gustastis quam dulcis est Dominus, uos maxime qui uidistis et considerastis quasi in presentia uestra, Iesum Christum in cruce; qui uidistis illa sancta brachia expansa, quasi ad uos amplectendum; qui considerastis illa dulcia ubera discooperta, quasi ad uos reficiendum. Hec omnia, fratres, licet semel sint facta: quia sicut dicit Apostolus: Christus semel oblatus est, ad multorum exhaurienda peccata ; tamen uos hec omnia  multo melius uidistis, et clarius oculis cordis, quam multi tunc uiderunt oculis corporis, quando facta sunt. In his omnibus gustastis quia dulcis est Dominus. Dulcis, humilis, mitis, misericors, suauis et pius. Quantam enim ostendit dulcedinem in illa cena, quam celebrauit cum discipulis suis ante passionem suam! In ista namque cena dixit discipulis suis: Desiderio desideraui hoc pascha manducare uobiscum, antequam patiar . Hec est illa dulcissima esca in qua Iudei miscuerunt fel, sicut proclamat sanctus Dauid: Dederunt in escam meam fel . Hoc secundum litteram impletum fuit, quando dederunt ei uinum bibere cum felle mistum. Sed quia  illud fel datum est ei in potum, non escam, uidetur quod Propheta nos uoluit in his uerbis mittere non solum ad litteram, sed etiam ad significationem. In hanc ergo dulcissimam escam, quam tam dulciter, tam humiliter sumpsit cum discipulis suis, Iudei miscuerunt fel: qui ipsum discipulum, qui cum aliis ad istam escam uenerat, corruperunt pecunia, et abstulerunt ab eo dilectionem, et eum felle malitie amarissimum reddiderunt. Et quid erant illi boni discipuli eius, nisi esca eius, in quibus ipse delectabatur, quorum dilectione et deuotione pascebatur? Et quid erat ille traditor Iudas inter illos, nisi sicut fel in bona esca? In illa cena uetus illud pascha, quod solebant celebrare Iudei, finiuit, et illud nouum pascha, quod nos celebramus,  incepit. Et quomodo potuit nobis maiorem dulcedinem ostendere, quam relinquere nobis in sui memoria corpus suum et sanguinem? uoluit enim, ut illud pretium, quod semel dedit pro nobis, semper esset in oculis nostris. uoluit quadam mira affectione, ut corpus suum et sanguis esset non solum pretium nostrum, sed etiam cibus noster.

Nonne uidetur uobis, fratres mei, apertissime illum in cena implesse, quod dixit propheta Dauid, quia Calix in manu Domini uini meri, plenus misto: et inclinauit ex hoc in hoc?  Postquam enim celebrauerat illud uetus pascha, quod solebant celebrare Iudei per carnem agni et sanguinem, accepit iehsu panem, et tradens discipulis,  dixit: Hoc est corpus meum ; et postea calicem, dicens: Hic est sanguis meus . uidete, quomodo calix in manu Domini. Qui est iste calix, nisi institutio legis? Plenus erat calix iste meri uini, id est puri uini. Istud uinum est spiritualis intelligentia, que fuit in illis institutionibus, que erant in ueteri lege. Ideo uinum, quia letificat cor hominis. Ideo uinum, quia inebriabat illos, qui eam intelligebant. Inebriabat dilectione Dei: inebriabat illos intantum ut obliuiscerentur seipsos, et Deum solum diligerent. Annon inebriatus erat hoc uino Dauid, quando seipsum quasi ebrius nudauit et discooperuit, ut saltaret coram arca Domini?  Nonne inebriatus fuit hoc uino Isaias, quando, sicut ipse testatur, ambulauit  nudus et discalceatus coram omni populo?  Quamuis hoc uinum purum erat in se, tamen quia miscebantur quedam carnales obseruantie adhuc, ideo calix in manu Domini uini meri, plenus misto. Considerate ipsum agnum, quem in hac cena Dominus noster habebat in manibus. uidete ibi illam institutionem legis, quasi calicem in manu Domini. In hoc calice, id est in hac constitutione, erat purum uinum, id est intelligentia spiritualis. uidete ex alia parte panem et uinum, quasi alium calicem. In hoc calice non erat prius illud spirituale uinum. Iam uidete quomodo uinum, quod erat in uno calice, transfudit in alium. Quod erat uinum in illa antiqua institutione? Agnus ille significabat corpus Christi, sanguis agni sanguinem  Christi. Ecce uinum in illo priori calice. Sed inclinauit ex hoc in hoc. Audi quomodo. Accepit panem et dixit: Hoc est corpus meum; accepit et uinum, et dixit: Hic est sanguis meus. Mutatum est, uacuus remansit agnus ille, in quo erat significatio corporis et sanguinis Christi. Impletus est alius calix, quia panis factus est corpus Christi, et uinum sanguis Christi.

uideamus adhuc amplius. In illo agno erat significatio passionis Domini; et ideo preceptum fuit, ut in memoriam eiusdem passionis Domini occideretur omni anno ille agnus. Commemoratio ergo passionis Domini in agno, quasi uinum in calice. Sed inclinauit Deus ex hoc in hoc, quia commemorationem  passionis sue, que prius in illo agno fuit, transtulit in sacramentum corporis et sanguinis sui, quod modo tradidit discipulis suis dicens: Hoc facite in meam commemorationem . Ibi quedam mistura erat, propter carnales obseruantias; quia, licet ille agnus significaret corpus Christi, non tamen erat in ueritate corpus Christi, sed agnus. In nostro sacramento nulla mistura est; quia nostrum sacramentum post consecrationem iam non est substantia pecudis, sed nec panis et uini, quod prius fuit; sed in ueritate corpus Christi et sanguis. Sed quia propheta preuidit in spiritu, quod carnales Iudei nollent deserere illam fecem carnalium obseruationum, ideo addidit: uerumtamen fax eius non est exinanita  . uinum sublatum est, et adhuc fex manet. Et ideo ait: Bibent omnes peccatores terre . Sed alii feces, alii uinum. Ante aduentum Domini et passionem soli Iudei bibebant de isto calice; sed uinum mistum, non purum. Non bibebant inde pagani, et ideo non omnes peccatores bibebant. uenit Christus, passus est pro nobis, resurrexit, ascendit in celum, et ecce bibunt omnes peccatores terre. Omnes, id est Iudei et pagani. Sed Iudei non bibunt, nisi feces, nos nonnisi uinum. Illi habent agnum, in quo non est modo aliquis sapor significationis; nos illum agnum, qui abstulit peccata mundi , in quo est expressio ipsius ueritatis.

uidete adhuc, quomodo inclinauit ex hoc in hoc.  In ueteri pascha secundum preceptum legis, cum carne agni comedebant azymos panes cum lactucis agrestibus. Ecce calicem in manu Domini. Quod uinum in isto calice mystico, utique significatio sincere humilitatis est. Quid enim est fermentum, nisi superbia? Ideo nos hortatur Apostolus: Expurgate uetus fermentum . uere uetus fermentum superbia. Quando enim primo angeli creati sunt, tunc incepit esse. Istud fermentum intantum inflauit ipsum ut uellet esse similis Deo, in tantum corrupit ut de angelo factus sit diabolus. Istud fermentum intantum inflauit hominem ut cuperet esse sicut Deus, in tantum corrupit ut sit similis iumentis insipientibus. In azymis, que patribus quasi uinum erant, exercitia humilitatis, quia hoc  utique significabant. Iam uidete Dominum nostrum, quomodo surgit a cena, quomodo precingit se linteo, quomodo lauat pedes discipulorum. Sic illam significationem humilitatis, que erat in azymis panibus, nunc tulit; et in hoc sacramentum transfudit. Ait enim: Scitis quid fecerim uobis? uos uocatis me, Magister et Domine: et bene dicitis, sum etenim. Si ergo ego laui pedes uestros, Dominus et Magister, et uos debetis alter alterius lauare pedes ? Hec lauatio non solum est significatio magne rei, de qua non est modo tempus loquendi, sed etiam exercitium manifestum humilitatis. Audite, fratres, quomodo uobis in illa cena non lactucas agrestes porrexit, sed uinum, id est  significationem, que erat in illis lactucis. Quid enim significant lactuce agrestes, nisi amaritudinem huius uite et persecutiones? Lactuce enim agrestes amare sunt. Ideo Dominus inter alia multa, que in illo ultimo sermone dixit, hoc quoque addidit: Si me persecuti sunt, et uos persequentur . Et iterum: In hoc mundo pressuram habebitis . Ut quid amplius queremus illas lactucas agrestes corporaliter, qui in ipsis amaritudinibus huius uite quotidie exercemur? Longum est, fratres, omnia illa aperire, que in illis ueteribus obseruantiis faciebant corporaliter, que nobis Dominus spiritualiter celebrare instituit. Nam hec et multa alia sacramenta ante hos tres dies uobis Dominus noster commendauit, in quibus omnibus  sine dubio potuistis gustare quod dulcis est Dominus, ut modo debeatis desiderare istam aliam dulcedinem quam significauit apostolus Petrus.

Quid denique non potuit operari in cordibus uestris ipsa memoria passionis Domini? Quale fuit, uidere dulcissimum Dominum nostrum ligari, conspui, colaphizari? Quomodo se pascebat Isaias hac uisione, qui utique non factum uidit, sed tamen quasi factum narrauit? Sicut, inquit, obstupuerunt super te multi, sic inglorius erit inter uiros aspectus eius, et forma eius inter filios hominum . Multi quidem obstupuerunt, quando pauit quinque millia hominum de quinque panibus et duobus piscibus ; multi obstupuerunt, quando cecum natum illuminauit ; multi obstupuerunt,  quando Lazarum suscitauit . Obstupuerunt, laudauerunt, glorificauerunt. Magna fuit illa gloria, sed non minor fuit illa contumelia, quam ei postea fecerunt. Ideo dicit Propheta: Sic inglorius erit inter uiros aspectus eius . Inglorius, id est sine gloria. uere inglorius erat aspectus eius, quando uelata est facies eius et consputa. Sine gloria erat forma illius, quando coronauerunt eum spinis; quando flagellauerunt eum et arundine percutiebant caput eius. Sine gloria erat, sed, sicut dicit Propheta, inter filios hominum . Nam inter filios Dei omnis ista contumelia magna gloria est. Intantum enim secundum ueritatem rei, hoc totum gloria erat, ut dicat idem propheta: Et uidimus  eum, et non erat aspectus, et desiderauimus eum despectum . Talem eum desiderabat Isaias. Quare? uidebat quod omnis illa despectio salus esset generis humani, et gloria ipsius Christi. Quod aperte ostendit Apostolus, qui ait: Humiliauit semetipsum factus obediens usque ad mortem, mortem autem crucis . Ecce despectio. Sed audi quod sequitur:

Propter quod et Deus exaltauit illum, etc. Hoc ipsum propheta clamabat sanctus Dauid: De torrente in uia bibet; propterea exaltabit caput . De torrente bibit, quia amaritudines huius uite gustauit; sed in uia, id est in transitu. Cito enim finite sunt passiones eius; cito mutata est mors eius. Propterea exaltauit caput. Quia enim mortuus  est, ideo resurrexit. Ideo autem glorificatus est, quia resurrexit. Deinde quam dulcedinem potuit haurire cor uestrum, quando interiori oculo uidistis ipsum Dominum portare crucem suam? Quis poterit estimare istam humilitatem, istam mansuetudinem, istam patientiam? uelut ouis ad occisionem ductus est, et quasi agnus coram tondente se obmutuit, et non aperuit os suum . Que fuit dulcedo, considerare quasi recentia uulnera Christi, stare quasi iuxta crucem eius, uidere illas lacrymas matris eius, audire illam dulcem uocem: Pater, ignosce illis, quia nesciunt quid faciant . Que spes nobis poterat oriri de remissione peccatorum nostrorum, quando audiuimus eum tam dulciter etiam pro inimicis suis orare? Sed ista  dulcedo non sicut lac fuit, sed sicut uinum. Ex una enim parte dulcescebat, sed ex alia mordebat. Dulcescebat per affectionem et deuotionem; sed iterum mordebat per quamdam dulcem tristitiam et compassionem. Sine tristitia enim quadam dulci non potuistis uidere illas dulces manus tam duris clauis perforari, illos similiter pedes ferro perforari, illud suauissimum latus lancea uulnerari; nec sine compassione, licet dulci, potuistis illas lacrymas dulcissimas Domine nostre cernere. Ideo qui hoc uinum mordens gustastis, id est memoriam passionis Domini, modo lac concupiscite, id est suauitatem resurrectionis illius. Et merito lac; quia nullam in se habet misturam tristitie. Angeli exsultant, apostoli gloriantur, sancte mulieres in illa  beata uisione delectantur; ubique alleluia, ubique laus, ubique gaudium. Iam quale est, uidere illum cum discipulis suis manducare et bibere, quem prius uidebas in cruce pendere: illa dulcia uulnera cum magna iucunditate osculari, pro quibus paulo ante tanta compassione fleuisti. Hec est dies, quam fecit Dominus; exsultemus et letemur in ea . Hunc diem uidit beatus Abraham in spiritu; uidit et gauisus est. Sic enim ait Dominus in Euangelio: Abraham pater uester exsultauit ut uideret diem meum; uidit, et gauisus est . Sicut sancti Patres exponunt, tunc Abraham diem Domini uidit, quando in figura S. Trinitatis tres angelos hospitio suscepit. Recepit enim eos, sicut Scriptura, sub arbore, et quedam ministrauit in eorum obsequium,  in quibus ipse hunc diem uidit; uidit, et gauisus est. Occidit ad opus eorum uitulum optimum et tenerrimum, et cum lacte et butyro apposuit eis subcinericium panem. uidete, fratres, magnum sacramentum. uidetur enim quod paruum saporem habeant ista. Obscura sunt; sed in his quasi absconditus est Dominus noster iehsu Christus. Opertus iacet.

Sed eamus cum istis sanctis mulieribus, de quibus hodie narrat euangelista , eamus ad monumentum Scripturarum; eamus cum aromatibus pie deuotionis; queramus hic Dominum nostrum; queramus cum fide, cum deuotione, cum caritate. Hec sunt enim unguenta, que debemus afferre ad hoc  monumentum, si uolumus Iesum inuenire. Sed quis reuoluet nobis lapidem ab ostio monumenti , id est tegumentum huius Scripture, ut possimus inuenire quod querimus? Angelus eius, gratia eius adsit. Que est ista arbor? Illa est, in qua pependit botrus ille suauissimus, de quo profluxit illud uinum, quod totum mundum hodie letificat. Cogitate botrum illum quem portauerunt filii Isrel in ligno. Et quid est botrus in ligno, nisi Christus in cruce? Hodie, fratres mei, totus mundus illo uino, quod de isto fluxit, saginatur. Quis est enim Christianus, qui hodie non bibat sanguinem Christi? Iam quid uidit Abraham in illo optimo uitulo, nisi illud sacrificium, quod oblatum est pro totius mundi salute? Optimus utique uitulus, qui sua morte totum mundum  redemit; qui sua carne totum mundum reficit, qui cornibus suis diabolum et angelos eius debellauit; qui ungulis suis terrena desideria de nostris cordibus effodere non desinit. Sed iam de subcinericio pane quid dicemus? Quid est panis in cinere? quis est iste panis? Iste forte, de quo dixerunt Iudei, sicut scriptum est in Ieremia propheta: uenite, mittamus lignum in panem eius . Ecce iterum lignum, iterum crux Christi. Et panis quid est, nisi corpus Christi? Panis, inquit, quem ego dabo, caro mea est pro mundi uita . Quid est ergo panis in cinere? Panis utique subcinericius quando coquitur, cinere tegitur. Et quid est cinis, nisi terra? Nonne uidetur uobis appositissime hic significatam esse sepulturam Christi? Panis ergo in  cinere, corpus Christi est in corde terre. Sed quare ternarius numerus hic commemoratus est? De tribus mensuris iussit Abraham, ut fierent subcinericii panes. Quare hoc, nisi quia uidit in spiritu, quod sicut fuit Ionas in uentre ceti tribus diebus et tribus noctibus, ita fuit caro Christi in terra tribus diebus et tribus noctibus? Sicut ergo in uitulo quem occidit, significata est passio Domini, et in subcinericio pane sepultura, sic in lacte suauitas resurrectionis eius intelligitur.

Et necesse erat, fratres, ut discipuli eius, qui adhuc erant paruuli, nutrirentur hoc lacte. Tam parui erant, ut in passione eius fugerent, et relinquerent eum. Tam paruus erat Petrus, ut propter  uocem unius ancille eum negaret. Necesse ergo erat ut, quasi paruuli etiam oculis carnis uiderent resurrectionem eius, sicque quasi quodam lacte nutrirentur, ut idonei essent inuisibilia credere, inuisibilia contemplari. Quam pulchrum est, quod uoluit, ut mulieres resurrectionem suam nuntiarent discipulis. Ad mulieres enim pertinet ministrare lac paruulis. Habet et hoc aliam significationem. Illi enim qui regunt paruulos et infirmos, magna compassione et condescensione debent quasi matres filiis hoc lac exhibere: nec antequam illo lacte nutriantur, debent eis panem solidum, id est profunda de diuinitate, monstrare. Talis fuit Paulus, qui ait: Quasi paruulis in Christo lac uobis potum dedi, non escam . Merito Abraham  qui ista uidit exsultauit. Et uos, fratres, qui ista uidetis, exsultate. Concupiscite hoc lac, concupiscite, gustate; in isto lacte crescite, et crescite in salutem. Ait enim apostolus Paulus: Si confitearis ore tuo Dominum Iesum, et corde tuo credideris quod Deus illum suscitauit a mortuis, saluus eris . Sed debemus hic intelligere illam fidem, que per dilectionem operatur. Colligite de lacte hoc, id est de hac memoria resurrectionis Domini, pinguedinem amoris Christi. Hoc enim significabat illud butyrum, de quo paulo ante locuti sumus. Quia sicut butyrum de lacte colligitur, ita de memoria quam debemus habere de resurrectione Domini, de illa conuersatione, qua conuersatus est cum discipulis suis, de-illa palpatione, qua palpabant  uulnera eius, et de illis lacrymis, quas fuderunt mulieres iuxta sepulcrum eius, debemus quasi impinguari in dilectione eius. Simus quasi modo geniti infantes. Infantes per innocentiam, per simplicitatem, ut, deposito ueteri homine, secundum quem prius uiximus, qui cum Christo crucifixus est, sicut Christus resurrexit a mortuis per gloriam Patris, ita et nos crucifixi cum ipso, et ab omnibus huius mundi desideriis sepulti, mereamur hic in nouam uitam resurgere, et in futura resurrectione cum illo sine fine gaudere; quod ipse prestare dignetur iehsu Christus Dominus noster, qui cum Patre et Spiritu sancto uiuit et regnat Deus, per omnia secula seculorum. Amen.



SERMO XII. IN EODEM FESTO.


Preceptum erat in lege, ut in illo tempore, quo filii Isrel exierunt de Aegypto, immolaretur agnus, et comederetur. Ista festiuitas uocabatur pascha. Deinde erat preceptum, ut per septem dies deberent comedere panes azymos, id est sine fermento; et ista festiuitas uocabatur festiuitas azymorum, sed etiam pascha. Hoc ostendit euangelista, qui ait Appropinquabat dies festus azymorum, qui dicitur pascha . Prima illa festiuitas, quando occidebant agnum, tantum pascha dicta est; ista et pascha, et festiuitas azymorum. Sicut mihi uidetur, illa festiuitas significat passionem Domini, ista resurrectionem. Et hoc satis notum est, quod  illa festiuitas significat passionem Domini, in qua ille uerus Agnus occisus est, per cuius sanguinem saluati sumus de manu spiritualis Pharaonis, id est diaboli: et ideo illa festiuitas dicitur pascha, quod est transitus, quia ipse Christus in passione sua transiuit de hoc mundo, sicut dicit euangelista: Ante diem festum pasche, sciens iehsu quia uenit eius hora, ut transeat de hoc mundo ad Patrem . Sed hoc uideamus, quomodo ista alia festiuitas significat resurrectionem Domini. Et primo consideremus quantum se humiliauit illa maiestas, et quousque descendit pro nobis. Ille qui erat Creator, fecit se creaturam; qui erat Dominus, fecit se seruum; qui erat diues, fecit se pauperem; qui erat magnus, fecit se paruum; et uerbum caro factum  est . Panis erat, et pascebat angelos, sed non pascebat nos: et ideo miseri fuimus, quia rationalis creatura semper habet esse in miseria, nisi pascatur illo pane. Nos autem ita infirmi eramus, ut nullo modo possemus gustare illum panem in illa puritate. Habuimus enim in nobis quoddam fermentum quod nos corruperat, et abstulerat primam fortitudinem quam habuimus; et facti sumus ita dissimiles illi pani puro et mundo, ut nichil inde gustare possemus. Hoc fermentum, quod habuimus in nobis, duplex erat: habuimus in nobis quoddam fermentum mortalitatis, et habuimus in nobis fermentum iniquitatis. uidetis modo quantum exsultauimus in illo pane, in quo neutrum erat, nec mortalitas nec iniquitas. Quomodo illuc ascenderemus,  quomodo illum gustaremus? Que res ita sunt contrarie, sicut mortalitas et immortalitas, iniquitas et iustitia? Nos mortales et peccatores, ille immortalis et iustus. Quomodo potuimus conuenire? uidit hoc ille pius, ille misericors; quia non potuimus ascendere ad illum, et ipse descendit ad nos. Suscepit unam partem fermenti nostri et ita temperauit se nostre infirmitati. Non totum fermentum sumpsit quod erat in nobis, sed quamdam partem. Si enim nichil sumpsisset, ita longe esset a nobis, ut nullo modo possemus appropinquare ei, et ideo semper maneremus in miseria. Diximus quod duplex fermentum erat in nobis, mortalitas et iniquitas. Unum suscepit, per quod factus est similis nobis. Suscepit ergo fermentum mortalitatis  nostre, et permansit in puritate iustitie sue, ut esset talis, qui posset ad nos descendere, et tamen remaneret talis, ad quem nos deberemus ascendere.

uidetis modo, fratres, quomodo ille purus panis est fermentatus propter nos. Ad istud fermentum mortalitatis pertinet fames, sitis, tristitia, miseria: totum hoc habuit Dominus noster in se. uoluit hec fermenta suscipere, sed non debuit in fermento remanere. Primo ostendit in se istud fermentum per mirabilem compassionem, et postea purgauit se ab isto fermento per mirabilem caritatem. Quia illo modo se purgauit ab isto fermento, ut in hoc ipso ostenderet suam miram caritatem in nobis.  Sciebat quia habuimus non solum hoc fermentum, quod est ualde malum; sed etiam aliud pessimum et mortiferum, quod impediebat nos coniungi illi pani, qui uere purus est et mundus: et ideo uoluit illo modo se purgare a fermento iniquitatis. Sed debemus scire quia iniquitas nostra est causa nostre mortalitatis, et ideo quando fuerimus plene purgati ab iniquitate, postea etiam sine dubio purgabimur ab ista mortalitate. Debemus adhuc scire, quia iniquitas nostra duplex est. Est enim de natura, in qua nati sumus; et est de mala uoluntate, quam postea addidimus. Ab utraque hac iniquitate nos purgauit Deus. Dedit sacrificium quoddam pro nobis, propriam uidelicet carnem et sanguinem; et per illud sacrificium purgati sumus. Et ideo quidquid  nos patimur ex corruptione nostre nature, iam non est iniquitas, sed infirmitas. Ex corruptione nature nostre sunt motus concupiscentie, quos patimur inuiti. Inde motus libidinis, motus ire, motus superbie, motus ambitionis. Sed si non consentimus, non imputat nobis ista, quia pro corruptione nature nostre fuit oblatum illud purum sacrificium. Sed ecce per compassionem, que operata est in nobis, in baptismo purgati sumus ab omnibus peccatis, et illis que ex natura erant, et illis que uoluntate addideramus. Sed nunquid post ea seruauimus nosmetipsos in illa munditia? Quid igitur faciemus? Docuit nos quomodo debemus purgari. Ergo ipso modo quo ille purgatus est a  fermento mortalitatis, nos debemus purgari a fermento iniquitatis.

Sine dubio ille potuit se purgare ab ista mortalitate, ita ut non pateretur aliquam penam. Sed quia nos non possumus purgari ab ista iniquitate, nisi per temporales penas, uoluit nobis prebere exemplum inde. Iam reminiscimini quod diximus, quia panis est Dominus noster iehsu Christus. Cogitate illum ante passionem, et uidete quia erat quasi panis cum fermento. Esuriuit, sitiuit, plorauit, dormiuit, lassus fuit. Hec omnia pertinent, non ad fermentum iniquitatis, sed ad fermentum infirmitatis et mortalitatis: per hec omnia ostendit compassionem et caritatem, quam habuit erga nos. Hec omnia sunt quedam species medicine, que  conueniebant nostre infirmitati. Hec omnia, quia conueniebant nobis, quoniam non habuit in seipso, sumpsit ea ex nobis. Sed in nobis ista omnia mista sunt cum peccato. Quia fami nostre et siti solet se sociare concupiscentia mala, et tristitie nostre murmur et desperatio, uel amaritudo, et somno nostro dissolutio, et lassitudini nostre tepor et torpor. Sed Dominus noster demiscuit ista et separauit, et peccatum dimisit, et infirmitatem suscepit. Et abscondit paruo quidem tempore quod erat suum, et assumpsit quod erat nostrum. Et inde dixit Isaias: Ut faciat opus suum, alienum opus eius: ut faciat opus suum, peregrinum est opus eius ab eo . Ut faciat inquit, opus suum. Quod  opus? Multa sunt opera Domini nostri; sed hic dicit de quodam speciali opere, quod maxime pertinet ad illum. Opus suum sunt angeli, archangeli et omnes uirtutes celi. Opus suum celum, terra, mare, et omnia que in eis sunt . Sed scimus quomodo fecit illa opera; non suscepit ad hec facienda aliena opera. Dixit et facta sunt . Quod est ergo istud opus suum tam speciale, tam singulare, tam mirificum, tamt inauditum? Audiamus proinde quid dicit Scriptura:

Miserationes eius super omnia opera eius . uideo tria genera operum Dei. Est opus sapientie eius, et est opus misericordie eius, et est opus iudicii eius. Opus sapientie, celum et terra, et omnia que in eis sunt; opus iudicii eius, reddere  unicuique secundum opera sua, sed miserationes eius super omnia opera eius. Ergo opus misericordie eius speciale est opus eius. Opus suum, opus proprium, in quo maxime apparet bonitas eius, caritas eius, benignitas eius. Secundum nomen eius, ita et opus eius. Secundum quod nomen eius? Nostis nomen eius. Quid sonat, quid sapit, quid fragrat nomen eius? Oleum, Oleum effusum nomen tuum . Quare oleum? Quia nomen eius sapit caritatem, sapit misericordiam. Quid enim sonat illud dulce nomen iehsu? Nostram salutem sapit; quia ipse Deus meus, et iehsu meus, id est Saluator meus. Fecerat opus sapientie sue, quando creauit mundum; sed non fecerat adhuc  opus misericordie. Nam opus misericordie pertinet ad miseros. Fecerat etiam opus iudicii quia proiecerat diabolum de celo propter superbiam suam. Fecerat etiam opus iudicii, quando proiecit hominem de paradiso, propter inobedientiam. Sed in his operibus ostendit ipse sapientiam suam, et potestatem. uoluit ostendere et misericordiam suam, quia miserationes eius super omnia opera eius. Ideo opus misericordie eius proprie dicitur opus suum. Sed quomodo faceret hoc opus, nisi saluaret miseros? Ideo opus nostre salutis hoc est opus misericordie sue, hoc est proprie opus suum. Quid est ita proprium Saluatori, id est Iesu, quam saluare? Sed quid dicit propheta: Ut faciat opus suum alienum, opus eius?  Sicut scitis, fratres,  Dominus noster iehsu Christus sapientia est; ipse uita est. Quid est contrarium, et quasi alienum a sapientia? Sine dubio stultitia. Et quid est contrarium fortitudini? Sine dubio infirmitas. Sic nichil est contrarium morti, nisi uita. Considerate modo, quomodo Dominus noster suscepit quoddam opus, quod erat alienum a se, ut posset facere opus suum, id est opus misericordie sue. Ille qui erat sapientia, uoluit esse quasi stultus; qui erat fortitudo, uoluit esse infirmus. Ideo dicit Apostolus: Quod stultum est Dei, sapientius est hominibus; et quod infirmum est Dei, fortius est hominibus . Ut faciat opus suum, alienum opus eius ab eo. Panis esurit, et fons sitit, uirtus lassatur, uita moritur. Sed per hoc alienum opus quomodo  facit opus suum? Eius esuries nos pascit, eius sitis nos inebriat, eius lassitudo nos recreat, eius mors nos uiuificat; nostra spiritualis satietas, nostra spiritualis ebrietas, nostra spiritualis recreatio, nostra spiritualis uiuificatio: hoc totum est opus misericordie eius. Per alienum opus hoc, totum facit. Sapientia facit hoc per stultitiam, sicut dicit Apostolus: Quia non cognouit mundus per sapientiam Deum, placuit Deo per stultitiam predicationis saluos facere credentes . Ergo, sicut diximus, hoc opus suum facit sapientia per stultitiam; fortitudo hoc facit per infirmitatem; panis hoc facit per esuriem; fons hoc facit per sitim; uirtus hoc facit per lassitudinem; uita hoc facit per mortem.  Ut faciat opus suum, alienum opus eius; ut faciat opus suum, peregrinum est opus eius ab eo . Ut faciat opus misericordie sue, peregrinum deuenit ab illo opus sapientie sue, et opus iudicii sui. Diximus quia opus sapientie sunt angeli, et audite quid ipse dixit, quando captus est a Iudeis.

Petrus uoluit defendere Dominum, et percussit quemdam gladio suo. Et Dominus dixit ad eum: Putas quia non possum rogare Patrem meum, et exhibebit mihi plusquam duodecim legiones angelorum?  Potuit habere secum omnes angelos, qui destruerent illos qui uolebant illum apprehendere, sed noluit. Ut enim posset facere opus suum, illud mirabile opus, quod proposuerat,  uoluit, ut ipsi angeli quasi peregrini essent ab eo, et non pugnarent contra inimicos eius. Opus etiam sapientie eius sunt homines. Et audite quid ipse dixit ad Pilatum. Si de hoc mundo esset regnum meum, ministri utique mei decertarent ut non traderer Iudeis . Noluit habere secum neque angelos, neque homines, neque aliquam creaturam. Ideo ut faceret opus suum, peregrinum fuit ab illo opus suum. Ideo ipse dixit: Torcular calcaui solus . Solus, inquit. Solus, quia peregrinum fuit ab illo opus suum. Peregrini angeli, quia non adfuerunt. Peregrini homines, quia non certauerunt. Peregrinum celum, quia inimicos eius non fulminauit. Peregrina terra, quia eos non absorbuit. Peregrinum mare, quia non eos demersit.  Peregrinum etiam erat opus iudicii sui ab eo, sicut ipse dixit: Ego non iudico quemquam . Et iterum: Non misit Deus Filium suum in mundum, ut iudicet mundum . Ut faciat opus suum, alienum opus eius; ut faciat opus misericordie sue, suscepit fermentum mortalitatis nostre, quod sine dubio erat alienum a puritate diuinitatis sue. uenit tandem tempus, quando uoluit auferre a seipso istud fermentum, adhibuit ignem, id est passionem. In passione sua periit totum illud fermentum, omnis corruptio, omnis mortalitas; et surrexit hodie de terra panis azymus, panis purus. uidetis modo quare fuit preceptum, ut postquam fuit immolatus agnus, panis, unde se pascebant Iudei, deberet esse sine fermento. Quia  ante passionem illius Agni Domini nostri Iesu Christi, sine dubio caro eiusdem Domini nostri, que caro est refectio nostra, panis noster, sicut scitis, quia ipsam carnem manducamus in similitudine panis; ante passionem, inquam, fuit illa caro mortalis; potuit esurire, potuit sitire, potuit tristari, potuit mori; sed post passionem surrexit immortalis, impassibilis, incorruptibilis. Eia, fratres, celebremus festum azymorum. Comedamus hunc panem sine fermento. Noster panis est corpus Domini nostri. Sine fermento est; quia, sicut dicit Apostolus, Christus resurgens ex mortuis, iam non moritur . Si uolumus manducare istum panem, qui est sine fermento, oportet ut nos simus  sine fermento, sicut precipit Apostolus. Paulo ante audistis quid dicit: Expurgate uetus fermentum . Istud fermentum, sicut superius diximus, est peccatum. Sed quomodo debemus nos purgare ab isto fermento, sine dubio Dominus noster nos docuit. Eo modo, quo ipse dimisit fermentum quod ipse susceperat propter nos, necesse habemus deponere fermentum, quod corrumpit nos. Per opprobria, per conuicia, per flagella, per crucem, per mortem, peruenit ipse ad resurrectionem. In resurrectione deposuit fermentum; et iam prebet nobis carnem suam puram immortalem.

Quid putamus, fratres mei; possumus nos per aliam uiam uenire ad resurrectionem quam ipse uenit? Fallit seipsum qui hoc putat. Sed interrogatis  ad quam resurrectionem. Legimus in Scripturis duas resurrectiones. Inde dicit Ioannes in Apocalypsi: Beatus, qui habet partem in prima resurrectione . Prima resurrectio est animarum, secunda corporum. Istas duas resurrectiones operatur in nobis Dominus noster, per unam suam resurrectionem. Ipse enim non potuit resurgere in anima, quia non fuit mortuus in anima; ille resurrexit in corpore, quia fuit mortuus in corpore. Nos qui habuimus mortem in corpore et in anima, necesse habemus resurgere in corpore et in anima. Sed primo in anima, postea in corpore. Dominus noster in resurrectione corporis deposuit fermentum mortalitatis. Nos per resurrectionem anime deponimus fermentum iniquitatis. Sed si ille per tribulationes  uite peruenit ad resurrectionem carnis, multo magis necesse habemus nos, per tribulationes huius uite peruenire ad resurrectionem anime, ut possimus per resurrectionem anime deponere fermentum peccati, ut, sicut dicit Apostolus, simus noua conspersio . uetus conspersio erat peccatum, quo omnes fuimus conspersi et fermentati. Noua conspersio sanguis Domini nostri Iesu Christi, quo fuimus conspersi, et per hoc purificati ab illo malo fermento. Sicut farina, quando conspergitur aqua, se unit, et fit quedam massa; ita nos quando fuimus conspersi in baptismo, facti fuimus quasi una massa cum Christo, sicut dicit Apostolus: Quia multi unus panis, unum corpus sumus in Christo . Quia per negligentiam  nostram post illam purificationem coinquinamus nosmetipsos, tamen fugiamus ad sanguinem Christi, hoc est imitemur passionem eius, ut possimus esse participes resurrectionis eius: hic in anima, et in die iudicii, in corpore simul et in anima. Quod quia fieri per nos non potest, oremus eius misericordiam, ut ipse hoc in nobis operari dignetur iehsu Christus Dominus noster, qui cum Patre et Spiritu sancto uiuit et regnat per omnia secula seculorum. Amen.



SERMO XIII. IN ASCENSIONE DOMINI.

Iam per aliquod tempus representauimus resurrectionem Domini nostri Iesu Christi, et illud secundum  tempus quo fuit in hoc mundo post suam resurrectionem: hodie illum diem, in quo ostendit nobis aperte quod omnia illa, que fecit in hoc mundo et passus est, ideo fecit ut nos ab ista morte, in quam cecidimus per Adam, duceret ad ueram uitam, et ab isto exsilio ad patriam nostram, ad quam creati sumus, id est ad celum subleuaret. Mortuus est enim propter peccata nostra, et resurrexit propter iustificationem nostram, et ascendit in celum propter glorificationem nostram. Per merita eius nos recepimus remissionem peccatorum nostrorum. Quod enim nos non potuimus, ipse soluit propter peccata nostra. Per fidem resurrectionis eius sumus iustificati. Nam infideles, pagani et Iudei sciebant et credebant mortem eius, quamuis  nollent credere in mortem eius. Sed resurrectionem eius quia non potuerunt uidere, noluerunt credere. Nostra autem fides meretur iustificationem, et exspectat magnam remunerationem, quia credimus hoc quod uidere non potuimus. Unde dixit Dominus ad Thomam: Quia uidisti me credidisti. Beati qui non uiderunt et crediderunt . Illam autem beatitudinem, quam nos exspectamus, uoluit hodie ostendere in seipso, ascendendo in celum, ut certi simus quod nos qui membra eius sumus, illic ascenderemus, quo ipse ascendit, qui est caput nostrum. Et ideo, karissimi fratres, debemus hunc diem celebrare cum magna letitia, quia in ista die ostensa est tam magna glorificatio hominis qua maior esse non potest. Quia hec nostra natura,  que fuit ita deiecta et deprauata, ut etiam brutis animalibus fuerit comparata, sicut dicit Propheta: Homo, cum in honore esset, non intellexit, comparatus est iumentis insipientibus , in Domino nostro Iesu Christo ita est exaltata, ut omnem creaturam habeat sub se, et etiam angeli adorent eam super se.

Sicut sepe audistis, Dominus noster post resurrectionem suam, per dies quadraginta uoluit in hoc mundo corporaliter manere, propter multas causas. uoluit enim inde post resurrectionem suam affirmare, et multis modis ostendere quod uere secundum carnem resurrexit a mortuis, et ideo sepe manducauit et bibit cum discipulis suis, et ostendit eis uulnera sua. Et quando Thomas apostolus  noluit credere aliis apostolis, quod eum uidissent, concessit ei palpare latus suum, et manus : uoluit discipulos suos, qui supra modum erant contristati in eius passione, et pene desperauerant, per suam corporalem presentiam confortare, et per auctoritatem Scripturarum probare illis, quod ita oportebat eum mori, et resurgere: insuper aperuit illis sensum, ut intelligerent Scripturas. Sed et hoc notare debemus quod ante passionem et resurrectionem suam per tantum tempus ieiunauit, quantum post resurrectionem suam uoluit cum discipulis suis corporaliter esse, per ieiunium suum commendauit nobis corporalem afflictionem, quam debemus pati in ista uita:  per corporalem suam presentiam, quam exhibuit suis post resurrectionem suam, possumus intelligere consolationem eius dulcissime presentie, quam habebimus post resurrectionem nostram. Sed utraque commendata est eodem numero, quia secundum mensuram qua affligimur pro Christo in hac uita, recipiemus consolationem in futuro. Preter ista uoluit Dominus noster post resurrectionem suam per quedam corporalia signa commendare nobis magna sacramenta. In istis diebus apparuit suis discipulis piscantibus, et eius iussione traxerunt ad littus rete plenum magnis piscibus centum quinquaginta tribus , ubi significata est beatitudo illorum, qui in futura resurrectione per ministros Christi Domino presentabuntur:  et illud conuiuium, quod uoluit habere cum discipulis, significabat illud conuiuium, quando edemus et bibemus super mensam eius in regno eius. In istis diebus dedit Spiritum sanctum discipulis suis, qui adhuc erant in terra , quem postea misit de celo: et per hoc quod eumdem Spiritum sanctum bis dedit , dilectionem Dei et proximi commendauit. Sed adhuc numerus iste quadraginta dierum profunda significat sacramenta. Sed et uos, qui soletis expositiones sanctorum Patrum legere, non habetis opus inde multa audire: et fratres mei laici, sicut puto, libentius aliud audient. Ideo nolumus inde plura loqui. Ideo postquam omnia expleuit, pro quibus tantum temporis uoluit conuersari in terra: hodierna die  qua uoluit ascendere in celum, apparuit illis, et manducauit cum illis, sicut dicit Lucas in Actibus apostolorum: Et conuescens precepit eis ab Hierosolymis ne discederent . O quam felices fuerunt, qui fuerunt in illo conuiuio. Tamen, sicut dicit euangelista, exprobrauit incredulitatem illorum, et duritiam cordis, quia his qui uiderant eum resurrexisse non crediderunt . Sepe post resurrectionem suam apparuerat, manducauerat, et biberat cum discipulis suis. Sed in ista apparitione ultima, quando uoluit ascendere in celum, multi, sicut existimo, fuerunt qui prius non uiderant eum, sed tantum audierant ab illis qui uiderant eum, et aliquantulum dubitabant; et ideo Dominus exprobrauit  incredulitatem eorum, et fecit ualde pulchre. Ex una parte increpauit eos, ex altera confortauit: et tunc maxime eos increpauit, quando tanta illis promisit, sicut scriptum est: Precepit eis ab Hierosolymis ne discederent, sed exspectarent promissionem patris, quam audistis, inquit, per os meum; quia Ioannes quidem baptizauit aqua, uos autem baptizabimini Spiritu sancto non post multos hos dies. 

Legimus in libro Regum, quod quando Elias in curru igneo raptus est, reliquit pallium suum Eliseo, et factus est spiritus Elie duplex in Eliseo. Elias propheta significat Dominum nostrum, et Eliseus significat apostolos Domini et discipulos. Hoc quod Elias raptus est in celum ereum, significat  Ascensionem Domini nostri. Sed quia non erat Elias, nisi tantummodo homo, indiguit auxilio alterius. Dominus noster, qui erat Deus uerus per propriam uirtutem, ascendit in celum, sicut dixit euangelista: Et factum est, cum benediceret eis, recessit ab eis, et ferebatur in celum . Pallium Elie significabat sanctam Ecclesiam, sicut dixit sanctus Iacob patriarcha de Domino nostro; Lauabit uino stolam suam, et sanguine uue pallium suum ; quia per proprium sanguinem mundauit Ecclesiam suam. Quando Elias ascendit currum, reliquit Eliseo pallium suum; et quando Dominus noster ascendit in celum, commendauit Ecclesiam suam discipulis suis. Dixit enim: Euntes in mundum uniuersum, predicate Euangelium omni  creature , id est omni generi hominum, Iudeis et gentilibus, sapientibus et insipientibus, diuitibus et pauperibus, de quibus omnibus sancta Ecclesia constat. Sed quid significat quod spiritus Elie duplex factus est in Eliseo? Dominus noster dixit in quodam loco discipulis suis: Qui credit in me, opera que ego facio et ipse faciet, et maiora horum faciet . Et quidem multa fecit Dominus noster per se, quando fuit corporaliter in terra: tamen, postquam ascendit in celum, multo plura quodammodo per apostolos et alios discipulos suos fecit. Per seipsum enim paucos Iudeos conuertit, et per apostolos totum orbem fecit in se credere. Multi infirmi sanati sunt per hoc quod tetigerunt fimbriam uestimenti eius; et quod maius  uidetur, per solam umbram Petri multos a languoribus curauit. Ideo dici potest, quod spiritus Elie sit duplex factus in Eliseo, quia, quantum pertinet ad conuersionem hominum, multo plures per apostolos, quam per seipsum conuertit. Nam ipse Eliseus, de quo scriptum est, quod spiritus Elie sit duplex factus in eo, uenit Iordanem, et percussit fluuium, et non est diuisus. Statim ut nominauit Eliam, dicens: Ubi est Deus Elie, etiam nunc , diuisa est aqua. Sic quamuis uideantur plura fecisse apostoli, quam Dominus fecit per seipsum in terra; tamen non fecerunt illa in suo nomine, nec per propriam potestatem, sicut Dominus noster, sed in nomine magistri sui, et eius uirtute. Potest etiam sic intelligi, quod spiritus  Elie est factus duplex in Eliseo, postquam raptus est; quia Spiritus Dei, qui ante Ascensionem eius erat in apostolis, post Ascensionem eius duplex in eis factus est, quia maiorem gratiam Spiritus sancti habuerunt post eius Ascensionem, quam habuerunt prius. Adhuc potest ita intelligi illa gratia, quam dicitur habuisse Eliseus, quod sancti apostoli spiritum nostri Elie, id est Domini nostri Iesu Christi, Spiritum uidelicet sanctum bis acceperunt, sicut paulo ante diximus: primo in terra, quando apparuit eis, et insufflauit, et dixit eis: Ac cipite Spiritum sanctum : et postea de celo, quando apparuerunt illis dispertite lingue tanquam ignis, et sedit supra singulos eorum: cuius  diei memoriam post paucos dies, Deo annuente, celebrabimus

Postquam ergo finitum fuit illud dulce conuiuium, dicit euangelista: Eduxit eos foras in Bethaniam . Bethania est unum castellum, et est positum in monte Oliueti. Bethania autem interpretatur domus obedientie. Et notate hic pulchram significationem, quia primo manducauit cum illis, et postea eduxit eos foras in Bethaniam; quia illos facit uere obedientes, quos solet spirituali cibo reficere. Nec debemus preterire, quod ait: Eduxit eos foras. Ille enim uere ascendit in Bethaniam, quem Dominus eduxit foras. Primo foras de hoc mundo, quando facit eos non amare mundum, neque ea que in mundo sunt; foras etiam  a suis malis operibus et moribus; quando facit de luxurioso castum, de impatiente patientem, de superbo humilem. Adhuc etiam educit eum foras de seipso, id est de sua propria uoluntate, ut semper habeat in corde hoc quod Dominus dixit: Non ueni facere uoluntatem meam, sed uoluntatem eius qui misit me . Illum, quem ita duxit foras, utique ducit in Bethaniam, que est in monte, et non in qualicunque monte, sed in monte Oliueti. Quedam Bethania est in ualle. Bethania, sicut diximus, interpretatur domus obedientie, et significat cor obediens preceptis Dei. Tunc domus obedientie est in ualle, quando aliquis ideo obediens esse uidetur, ut possit consequi aliqua terrena. Iterum, sicut sunt montes boni, de quibus  scriptum est: Leuaui oculos meos in montes, unde ueniet auxilium mihi , ita sunt montes mali, de quibus dictum est, ubi Dominus loquitur de diabolo: Huic montes herbas ferunt . Est unus mons superbie, in quo sedet ille, qui omne sublime uidet, et est rex super omnes filios superbie. In isto monte habent quidam Bethaniam suam, id est cor suum, quod uidetur esse domus obedientie; quia quidquid faciunt, ideo faciunt, ut glorificentur ab hominibus. Ad istam Bethaniam non accedit iehsu magister humilitatis, sed ad illam que sita est in monte Oliueti. Mons Oliueti interpretatur pinguedo olei. Mons enim Dei, mons pinguis . Per montem Oliueti significatur  caritas, quia ipsa est excellentior aliis uirtutibus. In ipsa abundat oleum spirituale, quo uulnera animarum nostrarum curantur, et per quod lumen ueritatis nobis innotescit. Natura olei est, ut si ponatur in aliis liquoribus, omnibus supernatet; et ideo Apostolus, postquam locutus est de aliis uirtutibus, quando uolebat loqui de caritate premisit, dicens: Adhuc superexcellentiorem uiam uobis demonstro .

Ideo, fratres karissimi, si uolumus spiritualibus oculis uidere Iesum ascendere celum; et si uolumus cum ipso et per ipsum ad celum peruenire, debemus mente exire, et contemplatione ab hoc mundo; debemus etiam, si possumus, cor nostrum a sensibus carnis erigere, et obedientie  preclara arma assumere, et non obedientie nostre premium debemus in uallibus, id est in terrenis rebus ponere, nec in monte superbie, ne de nobis Dominus dicat: Amen dico uobis, receperunt mercedem suam . Sed debet nostra obedientia esse in monte olei, id est in monte caritatis, ut, quidquid facimus, pro Dei dilectione faciamus. Eduxit ergo eos foras in Bethaniam, et eleuatis manibus benedicebat eis . O quam felices fuerunt, qui in illa societate erant, qui illis manibus benedici meruerunt. Et eleuatis manibus benedicebat eos. uidete, fratres mei, qualem hereditatem Dominus noster nobis dimisit, quando de hoc mundo recessit, non aurum, non argentum, non aliquam terrenam rem, sed benedictionem  suam. Et ne nimis simus contristati, quod corporaliter recessit a nobis, audiamus secundum alium euangelistam, quid ipse dixit eis: Ecce, inquit, ego uobiscum sum usque ad consummationem seculi . Quomodo ergo recessit a nobis? Utique secundum corporalem presentiam; secundum diuinitatem eius semper nobiscum est, secundum piam prouidentiam eius circa nos semper est. Et factum est, cum benediceret eis, recessit ab eis, et ferebatur in celum . Si Deus pro nobis, quis contra nos? Deus qui iustificat, quis est qui condemnet? Christus iehsu, qui mortuus est, imo qui et resurrexit, qui etiam interpellat pro nobis?  Debemus ergo, dilectissimi fratres, uiriliter resistere contra diabolum et eius insidias,  et habere magnam spem in Domino nostro Iesu Christo. Quomodo enim possunt perire, pro quibus erat Christus, pro quibus representat in conspectu Patris sui illa uulnera que passus est pro nobis? et ideo spes nostra firma debet esse in eo.

Legimus in ueteri Testamento, quod postquam egressi sunt filii Isrel de Aegypto per Moysen, uenit Amalech, quedam scilicet barbara gens, et pugnauit contra eos. Moyses autem misit contra eos exercitum, et ipse ascendit in montem orare pro eis, et eleuauit manus suas ad Dominum. Et factum est, cum eleuaret manus, uincebant filii Isrel; si quando ipse deponebat manus, uincebat  Amalech . Quare putamus quia habebat manuum eius eleuatio tantam gratiam? Solet sine dubio Deus magis attendere affectum mentis quam gestum corporis. Quid ergo? eius oratio non habebat coram Deo effectum, nisi cleuaret manus suas? Talem effectum habebat illa eleuatio manuum eius, ut non possent resistere filiis Isrel inimici eorum. Ideo tantam uim habebat illa eleuatio, quia significabat eleuationem manuum eius, qui dixit in psalmo: Eleuatio manuum mearum sacrificium uespertinum : quia, aduesperascente iam mundo, illius dulcissime manus expanse sunt in cruce, et oblatum est illud sacrificium uespertinum, quod totius mundi tulit peccata. Illa ergo eleuatio manuum Moysis passionem  Domini nostri significabat, qui ascendit in montem orare, quia ascendit in celum pro nobis Patrem interpellare. Ibi eleuat manus suas, ne nos possit uincere Amalech, id est diabolus; quia ibi apparet uultui Dei pro nobis, et representat passionem suam, quam pertulit pro nobis. Et nos, fratres, quandiu sumus in hac misera uita, que tentatio est super terram, quandiu nobis est colluctatio aduersus principes et potestates tenebrarum harum, aduersus mundi rectores, contra spiritualia nequitie in celestibus , necesse habemus ut Dominus noster habeat manus suas eleuari in nobis, id est, ut iugis memoria passionis eius in mente sit nostra. Et certum habeamus, fratres mei, quia quandiu memoria  passionis eius fuerit in corde nostro, quandiu spes nostra illic directa fuerit, ubi Christus in dextera Patris interpellat pro nobis, non poterit uincere spiritualis Amalech, id est diabolus. Et ideo, fratres mei, uideamus ne per negligentiam nostram tepuerit iste affectus in nobis, et ista memoria; quia statim deficiemus et superabit nos inimicus noster, et affliget.

Ascendit ergo ad Patrem hodierna die Dominus noster, intuentibus discipulis, et mirantibus, et exsultantibus, sed cum exsultatione dolentibus. Exsultabant, quia in tali posuerant spem suam, qui tanta potestate preditus fuit ut posset celum propria uirtute penetrare. Exsultabant, scientes quod ubi ille ascendit, illi quoque futuri erant, sicut  ante passionem dixit ad Patrem: uolo ut ubi ego sum, et ipsi sint mecum . Exsultabant quod superbia Iudeorum erat confutata, quod ipsum uidebant in celum ascendere, quem Iudei blasphemantes, et caput iuxta crucem agitantes, putabant non posse de cruce descendere. Exsultabant quod Spiritum sanctum, secundum promissionem eius, post modicum erant accepturi, et eius consolatione contra omnia tentamenta roborandi. Insuper exsultabant, uidentes angelos in uestibus albis, qui et dicebant: uiri Galilei , etc. Et pulchre Galilei uocantur, id est transmigrantes, id est qui a carnalibus legis obseruantiis transmigrabant ad spiritualia: qui ante passionem Domini  audierant. In uiam gentium ne abieritis, et in ciuitates Samaritanorum ne intraueritis . Nunc quasi quedam transmigratio eis indicitur, dicente Domino: Euntes in mundum uniuersum predicate Euangelium omni creature . uiri Galilei, quid statis aspicientes in celum . Nimirum licet de omnibus, que prediximus, exsultarent, inerat tamen eis non modicus dolor de recenti eius abscessu. Corporalis namque presentia eius erat eis ualde grata, et in ea multum delectabantur: et ideo quod cum tanta dilectione habuerant, non poterant utique sine dolore amittere; et ideo quod potuerunt, hoc fecerunt. Aspiciebant in celum, quo ille ascenderat; saltem oculis suis sequentes quem diligebant. Et angeli ad eos: uiri Galilei,  quid statis aspicientes in celum? Hic iehsu, qui assumptus est a uobis in celum, sic ueniet, quemadmodum uidistis eum euntem in celum. Grandis consolatio. Sic ueniet. Quomodo? In eadem carne, in eadem forma, cum eis cicatricibus et uulneribus que peruexit in celum. uidebunt enim in quem compunxerunt, uidebunt Iudei faciem, quam uelauerunt; uidebunt in cuius contemptum caput agitauerunt.

uidebimus et nos, dilectissimi, Dominum nostrum, quem pauperes sequimur; sed non pauperem, non uelatum, non absconditum, non mutum; quia Deus noster manifeste ueniet, Deus noster et non silebit . Occultus fuit uelantibus faciem eius Iudeis, siluit blasphemantibus Phariseis;  sed Deus noster manifeste ueniet, Deus noster et non silebit. Et nos, fratres mei, secure audiamus blasphemantes, patienter toleremus persequentes, taceamus ad opprobria. Deus noster manifeste ueniet. Hoc unum sollicita mente pensemus, ut illi inhereamus toto corde, tota mente, tota uirtute, cogitantes quia est caput nostrum. uere caput nostrum. uiuamus, sicut debent membra illius capitis, habentes animum, non hic, ubi est inferior pars nostri, sed illic, ubi caput nostrum hodierna die ascendit, obsecrantes Dominum Patrem omnipotentem ut gratiam suam nobis donare dignetur; ut illuc tendat omnis nostre deuotionis affectus, ubi cum eo est nostra substantia iehsu Christus Dominus noster, qui cum eo uiuit et regnat per  omnia secula seculorum. Amen.



SERMO XIu. DE SANCTO IOANNE BAPTISTA.

Qui uerbum Dei aliis loquitur non debet intendere ut suam scientiam possit iactare; sed quomodo audientes possit edificare. Ideo debet propter audientium qualitatem suum temperare sermonem, et infirmis intellectibus compatiendo materno quodam affectu, ut ita dicam, balbutiendo, ad infantilia uerba descendere. Sed tenuitas ingenii mei requirit ut auditores mei ad paruitatem mei sermonis suum potius inclinent auditum. Unde, fratres mei, fateor, non parum erubesco; sed iterum quamdam resumo audaciam, cum considero beatum  Zacariam, patrem sancti huius uiri, cuius hodie festa celebramus. Qui cum uellet nomen Ioannis exprimere, cum ipsa nominis expressione, qui prius fuerat mutus, factus est facundissimus. Et fortasse si ceperimus loqui de Ioanne, non omnino muti erimus. Sed quid de eo loquemur, aut quid in eius laudibus dicemus, qui antequam natus, angelica est auctoritate laudatus, et ineffabili gratia in utero, in quem uenit per peccati contagium, dignissimum factus est Spiritus sancti habitaculum? Sed et hoc non est pretereundum quod sacerdos eligitur, de quo nasceretur; templum, in quo eius natiuitas prediceretur; nomen, quod ei imponeretur. Nec hora quidem pretermittenda.

Erat quippe hora incensi. Utinam, fratres mei, et  nos simus de illis sacerdotibus, quibus ait apostolus Petrus: uos autem genus electum, regale sacerdotium . Utinam efficiatur cor nostrum templum Dei, sicut dicit Apostolus: Templum Dei sanctum est, quod estis uos . Fortasse hora incensi, hora salutifere compunctionis, cum dirigitur oratio nostra sicut incensum in conspectu Domini , et nobis angelus, diuine uidelicet gratie nuntius, apparebit. Ioannes namque Dei gratia interpretatur, et aperte hoc nomen ei, angelo precipiente, imponitur, qui illam inenarrabilem gratiam, qua uerbum caro factum est , adhuc intra materna uiscera positus recognouit; et ipsum uerbum carnem factum postea digito demonstrauit; et mirabilis Dei gratie predicator, etiam  publicanis et meretricibus regni celestis aditum suo sermone patefecit, uim quamdam ex eorum conuersione celesti inferens puritati. Unde Dominus in Euangelio, id quod modo audistis: A diebus, inquit, Ioannis regnum celorum uim patitur, et uiolenti diripiunt illud .

A diebus quidem Ioannis regno celorum uis inferebatur, quam utique uim regnum celorum ante dies Ioannis non patiebatur. Adhuc enim cherubin cum gladio illo uersatili miserum Adam utpote sub foliis fici latitantem a paradisi introitu abigebat , et quodammodo uim inferentis conatum euacuabat. Adhuc septem ille mulieres patiebantur opprobrium, que proprio quidem pane uescebantur propriis uestimentis utebantur. Patiebantur tamen opprobrium, circumeuntes et unum aliquem, quem  sibi omnes comprehenderent, querentes. Apprehendebant quippe alia unum, alia alterum, simul omnes neminem, qui hominum auferret opprobrium donec ille uir unus, quia unicus, quia singularis ; ille, inquam, uir unus, quem mulier circumdedit, cuius uxor caro scilicet humana, cui in utero uirginali, quasi in thalamo suo, mirabili dispensatione nupsit diuinitas, que diu in ceteris filiis Ade sterilis manserat, in dominico  homine peperit septem, omnes scilicet Spiritus sancti operationes expleuit. In ipso Domino habitauit plenitudo diuinitatis mirabiliter, quia corporaliter. Hunc uirum unum omnes simul ille septem mulieres apprehenderunt; septem scilicet gratie Spiritus sancti, non quidem indigentes  pane, non uestimentis. Quis est cibus Spiritus sancti? Ait Dominus in Euangelio: Meus cibus est ut faciam uoluntatem patris mei . Cibus ergo Filii est uoluntatem Patris facere. Idem ergo et cibus Spiritus sancti. Hoc cibo delectatur, inspirare scilicet hominibus facere uoluntatem Patris. uestimenta quoque eius sancti sunt. In quorum cordibus diuinus ille ignis nutriri solet, et quasi foueri. Unde dicitur: Et his omnibus quasi uestimento uestieris . His uestimentis etiam ante dies Ioannis uestiebantur septiformis Spiritus; hoc pane delectabiliter pascebantur. Alii spiritu sapientie, alii intellectus, alii consilii, alii fortitudinis, alii pietatis, alii scientie, alii timoris, Spiritus sancti  gratia cooperante, refulgebant. Quod ergo in his septem muneribus, Spiritus sanctus patiebatur opprobrium? Homini iustitiam conferebat, iustitie mercedem non reddebat. Que enim merces iustitie? Regnum celorum. uis ergo iustitie regnum celorum sibi exigebat; sed hanc uim regnum celorum non admittebat, donec ueniret ille, qui hoc abstulit opprobrium; et his qui ui quadam, carnem uidelicet suam cucifigendo cum uitiis et concupiscentiis, sibi iustitiam acquirunt, amoto cherubin, et gladio illo uersatili, paradisi aditum patefecit . Sed quid est: Inuocetur nomen tuum super  nos?  Sit uir iste sapientia, sit intellectus, sit consilium, sit fortitudo, scientia, pietas, timor. Nam et hoc scriptum: Timor noster. Sit ergo iehsu talis, et mirabili sapientia amoueat cherubin, et gladium uersatilem.

Cherubin uidetur mihi diuina esse iustitia, que hominem superbum et inobedientem a paradiso prohibebat, donec solueretur pro eius superbia par humilitas; pro eius inobedientia, par obedientia. Que quia per Iesum Christum Dominum nostrum soluta est, amota est iustitia excludens, et successit iustitia admittens. Sed quis erat gladius ille uersatilis? Audio Dominum in Euangelio gladium nominare: Non ueni pacem mittere, sed gladium . uoluit ergo per gladium aliquid significare, quod sit contrarium paci. Et quid tam contrarium paci,  quam discordia? Et ibi quidem bonam, si tamen bona dici potest, expressit. Hic uero gladius, ut mihi uidetur, discordiam illam significat, que per peccatum primi hominis facta est inter Deum et hominem, inter angelicam et humanam naturam, inter celestem et terrestrem creaturam. Ideo gladius iste dicitur uersatilis, quia aliquando per Dei gratiam erat amouendus. uenit namque uerus Salomon, uerus pacificus, sanguine crucis sue pacificans que in celis sunt, et que in terris . Et quia admirabilis hec gratia, a diebus Ioannis regnum celorum uim patitur, et uiolenti rapiunt illud . Regnum quoque celorum puritas cordis intelligitur, ad quam nonnisi quamdam nobis inferendo uiolentiam peruenire poterimus. De hoc regno Dominus:  Regnum, inquit, Dei intra uos est ; et Apostolus: Regnum Dei non est esca et potus; sed iustitia, et pax, et gaudium in Spiritu sancto . Hoc regnum idem Apostolus ui quadam rapere gestiebat, qui ait: Castigo corpus meum, et in seruitutem redigo . Hanc uiolentiam primus in Euangelio Ioannes docuit per exemplum sue conuersationis, deinde per uerbum predicationis, dicens: Facite fructus dignos penitentie . Dignos quidem fructus penitentie facimus, si eodem modo, quo exhibuimus membra nostra seruire iniustitie et iniquitati, sic exhibeamus membra nostra seruire iustitie et sanctificationi, et ut non regnet peccatum in nostro mortali corpore , sed iustitia et pax et gaudium in Spiritu sancto, regnum scilicet Dei. Dignos fructus penitentie facimus, si opera carnis, quibus regnat in homine diabolus, abiicientes, et terram cordis nostri uomere compunctionis scindamus, ut pullulent ex ea fructus spiritus, caritas, gaudium, pax, et cetera que enumerat Apostolus. Qua autem ad hos fructus ueniant, in sequenti mox uersu idem Apostolus ostendit, dicens: Quia autem sunt Christi, carnem suam crucifixerunt cum uitiis et concupiscentiis . An non hoc ipsum exemplo idem ostendit Ioannes, qui ab ipsa, ut ita dicam, infantia turbarum  circumstrepentium metuens sordibus inquinari, quasi castissimus turtur, mutuatis sibi puritatis et innocentie alis, ad deserti secretum peruolauit, primum gradum ad hoc celeste regnum ostendens mundi esse contemptum? Qui enim diligit mundum, non est caritas Patris in eo . Ubi autem caritas non est, regnum utique Dei esse non potest. Digne ergo de Ioanne dicitur: Et fuit in deserto usque in diem manifestationis sue .

Et nos, fratres, si regnum Dei intra nos habere cupimus, ad spirituale quoddam desertum transuolemus, et sit cor nostrum terra deserta, et inuia, et inaquosa , ut in ea appareat Dominus, et regnum suum ibi constituat. Sit terra deserta a mundi huius occupationibus, ut nobis mundus crucifigatur,  et nos mundo. Sit inuia spiritualibus bestiis, spiritibus scilicet immundis, ne dicant anime nostre: Incuruare, ut transeamus . Sit inaquosa carens fluxu noxie uoluptatis, ut pertranseat anima nostra aquam, in qua non est substantia. Iam de proprie carnis contemptu quid dicam? Ait Euangelium: Habebat uestimentum de pilis camelorum . Ecce qualibus uestibus incedit ornatus Christi miles. uidetur mihi uir iste ex habitaculo clamare: Heu mihi, quia incolatus meus prolongatus est , etc. Et illud: Aduena ego sum apud te et peregrinus, sicut omnes patres mei . Ex pilis camelorum fit cilicium: quod est habitus penitentium. Quod ergo postea uerbo, hoc prius ostendit exemplo: Penitentiam  agite, appropinquabit enim regnum celorum . Iam etiam mirabilem eius audiamus abstinentiam. Erat quippe ei cibus locusta et mel siluestre. Per habitum quippe corporis mollitiem, per hunc cibum calcauerat uentris ingluuiem. Hec est illa uiolentia, qua regnum celorum rapitur; hanc uim a diebus Ioannis patitur. Ab hinc enim non est nobis pugna aduersus carnales Chananeos, et Phereseos, ut eorum terrenum regnum ui quadam possideamus; sed aduersus carnalium passionum atrocissimos hostes, ut eos a cordium nostrorum receptaculis extrudentes, in terra cordis nostri uero Salomoni templum preparemus et regnum, crucifigentes carnem nostram cum uitiis et concupiscentiis . Hec in regnum celorum  possidere neglexerant, de quibus Paulus dicebat: Multi ambulant, quos sepe dicebam uobis, nunc autem et flens dico, inimicos crucis Christi . Quid sit autem esse inimicos crucis Christi manifestat, cum subiungit: Quorum deus uenter est, et gloria in pudendis eorum . Hoc est ergo inimicum esse crucis Christi, uentris ingluuiem, et carnis sectari mollitiem. Et his quidem uerbis illa uniuersa uitia expressit, quibus pene totus mundus manus dedit, gulam scilicet et libidinem; quibus si addatur superbia et auaritia, erunt quatuor rote, quibus diabolus totum pene penetrat orbem.

Iam locustarum celestem uolatum et spiritualis mellis dulcedinem, quia in longum protraximus  sermonem, uestris meditationibus relinquamus. Pretermiseram pene zonam illam pelliceam, que uirtutem significat castitatis, in cuius uirtutis excellentia puritas cordis maxime consistit. Que quamuis, sicut alie uirtutes sine illa, ita illa sine aliis, aut parum aut nichil prodest; tolerabilius tamen est, ad tempus alia qualibet, quam illa carere. Inter ceteras denique speciali priuilegio fulget, que non solum, ut cetere uirtutes, circa anime se habet qualitatem, uerum ipsam carnem corruptibilem ad quamdam transfert incorruptionem, faciens eam future illius resurrectionis quamdam pregustare dulcedinem, in qua non nubent, neque uxores ducent, sed erunt sicut angeli Dei. Hec est illa, que inter ceteras uirtutes, angelicum consortium, Spiritus  sancti accessum, et familiarius ipsius speciosi forma pre filiis hominum  mereatur amplexum. Habebat, ait, Ioannes zonam pelliceam circa lumbos suos . Factus ergo euangelice perfectionis strenuissimus exsecutor, et antequam esset auditor. Prestet nobis Omnipotens, ut per uiam quam ipse ostendit incedamus, ut tanti precursoris hortamenta sectando, ad eum quem predixit securi ueniamus, Dominum nostrum Iesum Christum, qui uiuit et regnat per infinita secula seculorum. Amen.



SERMO Xu. IN DIE SS. PETRI ET PAULI.

Quando diuites huius mundi habent aliquam guerram, solent milites suos ad bene pugnandum non  solum animare uerbis, sed etiam promissis. Quando enim uident eos minus sapienter et prudenter agere, solent eis uirtutem hostium suorum ostendere; quando uident eos pro nimio labore cedere, solent eos promissis prouocare. Sic Dominus noster, quia scit quam callidus et fortis sit hostis noster, hortatur nos ut fortes simus, et dicit: Estote fortes in bello . Maximus labor sit, promittit nobis magnum premium, et dicit: Et habebitis magnum premium. Magnum est istud bellum, fortis est iste hostis, sed magnum est premium. Estote ergo fortes in bello. Magnum duellum est, magnum bellum. Nullus securus sit. Quandiu uiuit, si tamen bene uiuit, bellum est. Inde ait sanctus Iob: Militia est uita hominis super terram .  Nam ille qui hic non est in spiritali militia, non debet appellari homo, sed pecus. Si enim non pugnat contra carnis uoluptates et desideria, sed consentit eis, utique non uiuit sicut homo, sed sicut pecus. Sciatis utique, fratres, quia ex quo die huc uenistis, et cepistis seruire Christo, ingressi estis locum pugne. Inde ait Salomon: Fili, accedens ad seruitutem Dei, sta fortiter, et prepara animam tuam ad tentationem . Hec est pugna. Estote ergo fortes in bello. Sancti quorum hodie festa celebramus, habuerunt pugnam duplicem, id est interiorem et exteriorem. Nos tantum unam, id est interiorem. Nam sanctus Petrus, sicut scitis, pugnam habuit, non solum spiritualem contra illum leonem qui  circuit, querens quem deuoret ; sed etiam exteriorem, contra Simonem Magum, contra pessimum Neronem, contra tormenta et persecutiones malorum hominum. Sic et Paulus de exteriori pugna ait: Foris pugne, et intus timores . Et iterum: Si ad bestias pugnaui Ephesi . De interiori pugna ipse ait: uideo aliam legem in membris meis, repugnantem legi mentis mee, et captiuum me ducentem in lege peccati . Sed bene audierant uocem ducis sui, qui dixerat: Estote fortes in bello. Ideo bene pugnauerunt, bene uicerunt, et premium uictorie hodie exceperunt.

Et uos, fratres, estote fortes in bello. Nolite dimittere locum pugne. Hic est enim locus pugne. Tenete uos in isto castello uestro, in ista domo uestra,  et unusquisque locum suum bene teneat et defendat. Sunt enim in isto castello diuersa loca, et constitutum est, quis debeat unum locum seruare, et quis alium? Nullus ergo patiatur, ut ex illa parte, qua ipse fuerit, hostis intret. Alium locum habent monachi claustrales, alium obedientiales, alium prelati; unusquisque suum locum bene custodiat. uigilet, quantum potest, ne hostis ingrediatur. Locus claustralium, quem ipsi defendere debent, et contra hostes tueri, regularis est obseruantia. Ipsi debent prouidere, ne in ipsa regulari obseruantia possit hostis aliquod foramen inuenire, per quod possit intrare. Debent obseruare, ne in labore sit aliqua desidia, nec per eam hostis intret et dissipet  illum magnum murum, quo solent pessimos prohibere a nobis, acediam uidelicet et tristitiam. Debent diligenter intendere ne abstinentiam nostram aliqua superfluitas dirumpat, ne uigilias nimius sopor minuat. He sunt due optime turres, quibus defendimur contra ignita iacula libidinis; et ideo bene custodiende sunt, ne in illis aliquod foramen hostis inueniat. Debent etiam diligenter custodire silentium; quod si perforatum fuerit et attritum, statim ingreditur hostis per lites et contentiones, et discordias. Locus obedientialium est caritas, misericordia, cura hospitum et pauperum, et cetera huiusmodi. Necesse est ergo ut locum suum custodiant, et non patiantur hostem introire, uel per crudelitatem, uel per auaritiam. Prouideant  etiam bona, non solum coram Deo, sed etiam coram omnibus hominibus, ut in omnibus glorificetur Deus. Porro locus prelatorum est iudicium et disciplina. Hunc locum ita debent custodire, ut nec iudicium crudele sit, nec disciplina dissoluta; sed ita omnia custodiant, ut non inueniat hostis aliquod foramen murmurationis in congregatione, propter eorum minus rectam ordinationem; nec iterum aliquod foramen male libertatis, propter eorum remissionem. Sed quia in his omnibus bellum est, ideo omnes monet Dominus, dicens: Estote fortes in bello. Nam claustrales solet impugnare curiositatis uitium et uoluptatis. Quia enim quando uident se expeditos ab exterioribus negotiis, solent nimis curiose considerare ea que illi faciunt, qui de forensibus se intromittunt,  et ita omnia eorum facta et dicta iudicare, et ita eos, quos maxime deberent honorare, incipiunt despicere, semetipsos appretiari; tunc machinantur quedam in corde, et imaginantur, et dicunt: O si ego essem abbas, aut prior, aut cellerarius, aut portarius, non me implicarem terrenis rebus, hoc facerem et illud. Et in talibus totum pene suum tempus consumunt. Inde incipiunt inuidie contra prelatos, inde detractiones. Et si quando uident uel putant prelatos in aliquo excedere, ibi publicant, ubi audent. Qui sine dubio illam maledictionem incurrunt, qua Ne maledixit filium suum, qui pudenda patris irrisit . Hoc uitium solet illos maxime impugnare, qui se putant aliquid ualere.

 Sunt alii qui, ideo quod sunt remissi in se, non multum curant de aliis; sed quia ipsi sunt ab exterioribus curis liberi, tradunt se otio et tepori; et quia corpore non possunt, animo per secularia desideria, et carnis uoluptates peruagantur, et nichil aliud curant, nisi ut corpore tantum in monasterio perseuerent. De quibus dicit propheta: uiderunt eam hostes, et deriserunt Sabbata eius . Sabbatum, sicut scitis, requies est; sed illorum requiem hostes derident, qui in exteriori homine uidentur requiescere, et intus non cessant secularia et turpia tractare. Plane hic considerandus est modus cogitationum. Qui enim omnes istas cogitationes sentit in se, si fuerit fortis in bello, et pugnauerit  cum antiquo serpente, qui tales cogitationes immittit, nichil inde perdit, imo coronam acquiret. Non enim in suggestione, sed in consensu peccatum est. Sed quia istiusmodi cogitationes magne uiolentie sunt, et plurimum uexant patientes, necesse est ut audiamus Dominum dicentem. Estote fortes in bello. Porro obedientiales, uerbi gratia cellerarios, portarios, hospitales solet impugnare auaritia, tristitia, cupiditas. Plerique enim obedientiales uel nimium timidi, uel naturaliter auari, quando uident ea que habent in manus paululum minui, uel nimis cupiunt que non habent, uel auare seruant, uel cum quadam tristitia largiuntur, que habent. Contra omnes istas tentationes necesse est ut fortes sint, firmiter pugnent, accipiant firmam  fidem contra cupiditatem, liberalitatem contra auaritiam, hilaritatem contra tristitiam. Accipiant precepta Dei et promissa, quasi quedam iacula contra inimicum antiquum serpentem, qui ista suggerit. Opponant contra illum timorem et cupiditatem, hoc quod Dominus dicit: Nolite solliciti esse dicentes, quid manducabimus, aut quid bibemus, aut quo operiemur . Ubi sane notandum est quid nobis permiserit Dominus. Sine dubio ea quibus indigemus, uidelicet necessaria, uictum scilicet et uestimentum.

uidetis ergo, quia non superflua promisit Dominus nobis. Securi ergo simus; quandiu non querimus superflua, sed necessaria, ministrabit Deus. Et si quando subtrahit necessaria corporis, utique facit  hoc propter utilitatem maiorem anime. Contra illam quoque tristitiam audiant Apostolum: Non ex tristitia, inquit, aut ex necessitate: hilarem enim datorem diligit Deus . Sint et ipsi fortes in bello, pugnent ipsi contra tentationes, quantum possunt, necessaria honeste prouideant, et sollicitudinem deponant. Prelati qui in superiori loco sunt, duas tentationes maxime debent cauere, superbiam et uanitatem. Superbia est, si putant se meliores, quoniam sunt superiores. uanitas est, si in ipsa sua prelatione delectantur et gloriantur. Sint itaque et isti fortes in bello, et pugnent cum antiquo serpente; contra superbiam opponant sententiam Scripture, que dicit: Quanto altior es, tanto humilia te in omnibus . Et iterum: Principem te  constituerunt; esto sicut unus ex illis . Contra uanitatem autem, qua animus oblectatur in prelatione, cogitet hoc, quod scriptum est: Iudicium durissimum in his qui presunt, fiet; potentes potenter tormenta patientur . Quia ergo nemo est, qui Deo seruit, in quocunque loco, in quocunque ordine, in quacunque dignitate, contra quem antiquus serpens non pugnet, omnes audiamus: Estote fortes in bello, et pugnate contra antiquum serpentem. Sicut in principio dixi, duces seculi, quando uident milites suos minus prudenter agere, ostendunt eis fortitudinem et calliditatem hostium. Sic hic duo quedam nobis dicit de hoste nostro; antiquum eum dicit, et esse serpentem. Per antiquitatem ostendit nobis, quia ipse in usu habet  huiusmodi pugnam, et ideo ualde astutus est. Unde oportet nos caute et uigilanter attendere nobis. Nullam aliam curam habet neque de uictu, neque de somno, nisi tantum decipere homines. In hoc exercitatus est ab initio seculi, usque ad hoc tempus. Fratres, multum didicit de hac arte, ideo necesse est ut uigilemus. Serpens etiam, sicut scitis, ualde labilis est, et ubi primo potest caput mittere, facile totus ingreditur. Talis est iste inimicus noster, ubi primo potest caput mittere, id est actum peccati. Ideo necesse est ut semper omnes motus cordis consideremus, ut iste serpens non possit aliquid immundum, uel quod sit contra rationem, immittere. Quoniam, sicut dicit Dominus noster, in corde  est radix, et quasi caput omnium factorum nostrorum. De corde, inquit, exeunt cogitationes male, fornicationes, adulteria, blasphemie . Considerare debemus ad quid uocati sumus. uidere debemus, quia homines mundi huius ideo nobis suas terras, et suas substantias dant, ut nostris orationibus ipsi tueantur, ac Deo reconcilientur. Ideo necesse est ut et munditia uite, et exercitio bonorum operum simus supra illos, qui tantam fiduciam habent, ne dicatur de nobis: Erubesce, Sidon, ait mare . Quod sine dubio euenit, quando illi, qui religiosi nominantur, deteriores fiunt secularibus. Tunc enim in comparatione maris, id est seculi, Sidon, id est religio, erubescit.

Sed quia hoc laboriosum est ualde, quotidie imo  sine intermissione pugnare contra carnem, et cogitationes, et ceteras spirituales nequitias; necesse est, ut semper ad illud premium, quod nobis promittitur, aspiciamus. Idcirco postquam nos hortatus est ad bellum, postquam hostis nostri astutiam et malitiam insinuauit, statim nos de primo consolatur, dicens: Et accipite regnum eius. Regnum Dei duobus modis debemus intelligere, id est in ista uita, et in futura. In ista enim uita sine dubio possumus et debemus habere in nobis regnum Dei: dicit enim Apostolus: Regnum Dei non est esca et potus; sed iustitia, et pax, et gaudium in Spiritu sancto . Si in hoc bello perseueremus, et uitiis non consentiamus, et in ista uita habebimus in nobis regnum Dei; sed et iustitiam, et pacem,  et gaudium. Iustitiam ex uirtutibus, pacem ex consensu carnis ac spiritus, quando in bono pariter consentiunt; gaudium ex testimonio bone conscientie. Hoc regnum etiam sequitur illud ineffabile quod oculus non uidit, nec auris audiuit, nec in cor hominis ascendit . Unde Dominus dicet in die iudicii: uenite, benedicti Patris mei, percipite regnum, quod uobis paratum est a constitutione mundi . Quo nos perducere dignetur ipse, qui promisit, iehsu Christus, Dominus noster, qui cum Patre et Spiritu sancto uiuit et regnat per omnia secula seculorum. Amen.



SERMO XuI. DE EODEM FESTO

Scitis, fratres, quia inter omnes apostolos et  martyres Domini nostri, isti duo, quorum festiuitatem hodie celebramus, uidentur habere quamdam specialem dignitatem. Nec mirum. Isti sunt enim, quibus Dominus specialius commendauit sanctam Ecclesiam. Nam, quando sanctus Petrus confessus est quod ipse Dominus esset Filius Dei, respondit ei Dominus: Tu es Petrus, et super hanc petram edificabo Ecclesiam meam. Et tibi dabo claues regni celorum . Iterum Dominus quodammodo fecit sanctum Paulum eius parem, sicut ipse Paulus ait: Qui operatus est Petro in apostolatum, operatus est et mihi inter gentes . Hi sunt illi, quos Dominus per Prophetam promisit sancte Ecclesie, dicens: Pro patribus tuis, nati sunt tibi  filii . Patres sancte Ecclesie sunt sancti patriarche et prophete; qui primo docuerunt legem Dei, et prophetauerunt aduentum Domini nostri. Si ante aduentum Domini cessauerunt esse prophete, propter peccata populi. uenit autem Dominus noster; et in loco prophetarum elegit sanctos apostolos, et impletum est, quod ait Propheta: Pro patribus tuis nati sunt tibi filii. Et uidete quomodo ostendit quod maior est dignitas apostolorum, quam fuit prophetarum. Ipsi enim prophete fuerunt principes unius populi, et fuerunt in una gente, in una parte terre; et de apostolis dicit: Constitues eos super omnem terram . Que est terra, fratres, in qua non est potestas et dignitas istorum apostolorum? Reges, comites, diuites, pauperes, omnes  hodie laudant et glorificant hos sanctos amicos Dei. Quare, nisi quia Dominus constituit eos principes super omnem terram? Et nos, fratres, quantum possumus, laudemus hos sanctos apostolos, et amicos Dei, et nostros patres et principes. Laudemus eos, et tales nos preparemus, ut possimus eos digne laudare. Tunc poterimus digne laudare eos, si studeamus imitari uitam eorum. Imitemur fortitudinem eorum, sanctissimam uitam eorum, et bonam perseuerantiam illorum. Ipsi sine dubio, fratres, magnam habebant fortitudinem. Ipsi enim ille sunt columne, quas confirmauit Dominus, sicut scriptum est: Liquefacta est terra, et omnes qui habitant in ea; ego confirmaui columnas eius . Quando liquefacta est terra? uidete, fratres,  antequam Dominus noster ueniret in terram, omnis terra congelata est; quia non habebat aliquem calorem caritatis, sed erat in frigore iniquitatis. Indurata erat; quia non habebat aliquam mollitiem pietatis et benignitatis. uenit autem Dominus noster, et misit ignem in terram contra illud frigus, sicut ille ipse dicit: Ignem ueni mittere in terram; et quid uolo, nisi ut ardeat?  Iste ignis dissoluit hoc frigus, et incepit terra liquefieri, et currere per lacrymas. Sed quid est quod dicit: Omnes qui habitant in ea?  Omnes fratres liquefacti sunt; sed alii, sicut illa, que dicit in Canticis: Anima mea liquefacta est . Alii autem, sicut dicit Propheta: Sicut cera, que  fluit a facie ignis, sic pereant peccatores a facie Dei . Alii liquefacti sunt per penitentiam, alii per inuidiam. Possumus hic intelligere terram sanctam Ecclesiam, que dicit hoc quod paulo ante diximus: Anima mea liquefacta est, in presentia Domini nostri, et omnes qui habitant in ea. Alio modo oportet habitare in Ecclesia, id est in uera fide et caritate. Ipsi utique omnes liquefacti sunt igne diuini amoris. Liquefacta est terra, et omnes qui habitant in ea; ego confirmaui columnas eius.

Columne huius terre sunt sancti apostoli, maxime isti duo, quorum festiuitatem hodie celebramus. Ipsi sunt columne, que sustentant sanctam Ecclesiam per doctrinam suam, per orationes suas, per exemplum patientie sue. Has columnas confirmauit  Dominus noster. Primo enim ualde debiles erant, et non poterant sustinere se, nec alios. Et hoc erat magna dispensatio Domini nostri. Si enim semper fuissent fortes, aliquis posset putare, quod a seipsis haberent istam fortitudinem. Ideo uoluit Dominus noster primo ostendere quales erant ex seipsis et postea firmare illos, ut omnes scirent quia omnis fortitudo eorum ex Deo erat. Iterum, quia ipsi debebant esse Patres Ecclesie, et med ci ad curandum infirmos; non scirent aliorum infirmitatibus compati, nisi prius in se infirmitatem sensissent. Ipse ergo confirmauit columnas terre, id est sancte Ecclesie. ualde enim infirma erat ista columna, uidelicet sanctus Petrus, quando uox unius ancille deiecit illum. Postea confirmauit columnam  illam: primo quando ter illum interrogauit: Petre, amas me? et ille ter respondit: Amo te . Sicut enim cum ter negauit, minuerat quodammodo in se amorem Domini nostri, et ideo defecerat et fracta erat ista columna; ita per hoc, quod ter confessus est amorem eius, firmata est ista columna. Et notandum est quod Dominus, quando Petrus respondit: Amo te, statim dixit ei: Pasce oues meas ; ac si diceret: In hoc ostende amorem, quem habes ad me, ut pascas oues meas. Ideo, fratres, falso dicit se amare Deum, qui non uult pascere oues eius.

Sed dicit aliquis: Quid hoc ad nos? Hoc pertinet ad episcopos, ad abbates, ad presbyteros, qui habent curam animarum. uerum est, fratres, ad  ipsos, sed etiam ad uos pertinet. Oues enim Christi duobus modis pascuntur, id est uerbo et exemplo. Certe, fratres, multi prelati sunt in Ecclesia, qui possunt satis pascere oues Christi uerbo; sed, quia male uiuunt, melius pascerent eas, si tacerent, uel corpore discederent, et sic darent illis exemplum humilitatis, paupertatis, abstinentie, castitatis, ceterarumque uirtutum. Melius tamen facit, qui utrumque facit; qui utrumque non potest, melius est pascere exemplo, quam uerbo. Quia si solo uerbo potest illis prodesse, sed sibi nocet. Si utrumque non potest, exemplo illis prodest, non sibi. Ideo, fratres, si diligitis Dominum nostrum, ita uiuite ut exemplo uestro pascantur  oues Christi, sicut Dominus dicit: Sic luceant opera uestra coram hominibus, ut glorificent Patrem uestrum qui in celis est . Habet etiam in unaquaque anima sancta Dominus noster quasdam oues, id est uirtutes, quas oportet ut pascat, quicunque amat Christum. Iste oues sunt caritas, humilitas, gaudium spirituale, et cetera huiusmodi. Tunc pascimus istas oues quando talia opera facimus, quibus iste uirtutes crescant in nobis. Debet etiam unusquisque nostrum in altero uirtutes istas pascere. Quod tunc facimus, si ita nos habeamus coram fratribus nostris, ut nostro exemplo crescat caritas eorum, gaudium illorum, humilitas et patientia illorum. Quomodo enim pasco in fratre meo humilitatem, si fuero superbus coram eo, si loquor  superbe, si respondeo superbe, et incedo superbe? Quomodo pasco in fratre meo obedientiam, si ipse uidet me contrarium et inobedientem? Quomodo pasco impatientiam illius, si ego murmuro, uel irascor, uel dure loquor, uel significo coram illo? Qui hec facit coram fratre suo, non pascit in illo oues Christi; sed quantum in illo est, destruit et occidit; quia scandalizat eum. Qui autem scandalizat fratrem suum, peccat in fratrem suum. Qui uero peccat in fratrem suum, sicut dicit Apostolus, peccat in Christum . Qui autem peccat in Christum, non amat Christum. Ideo, si amatis Christum, pascite oues Christi, et pertinebitis ad istam columnam, que firmata est amore Christi.

Post hanc confirmationem iterum confirmata est,  quando Spiritus sanctus missus est. Tunc fuit ita fortis ista columna, ut uerbera, et lapides, et mine, ad extremum ipsa mors, non posset eam mouere de loco suo. Iterum illa alia columna, sine dubio primo infirma fuit. Infirmitas enim anime, peccata sunt. Et audite, quam infirmus fuit: Qui primo fui blasphemus, et persecutor, et iniuriosus . Item quando prostratus est, et cecatus, et ita ductus in ciuitatem; quando Ananias uenit ad eum, et eum instituebat, tunc infirmus erat. Sed audi, quam fortis postea fuit. Certus sum, inquit, quia neque mors, neque uita, neque angeli, neque alia creatura poterit me separare a caritate Dei . Ergo, fratres, omnis fortitudo est in caritate, sicut scriptum est: Fortis est ut mors dilectio . Quid agit mors in homine? omnia uitia, omnes passiones malas exstinguit, claudit oculos, et omne corpus facit esse sine sensu, ita ut solus spiritus uiuat. Hoc facit et caritas, ipsa exstinguit libidinem, tollit iram, deiicit superbiam, et omnia uitia expellit. Claudit oculos, ut non sint curiosi, et omnes carnales sensus ita exstinguit, ut homo possit dicere cum Paulo: uiuo autem, iam non ego, uiuit uero in me Christus . Ipse non uiuit, quia quidquid suum erat, in illo caritas mortificat. Christus uere uiuit in eo, quia tantum amor Christi in eo uirtutem habet. Ergo, fratres, imitemur hanc fortitudinem harum columnarum. Iam uero de sanctitate istorum Patrum quid possumus dicere? Omnis sanctitas est in puritate cordis, et testimonio  bone conscientie. Contemptus mundi facit puritatem cordis. Omnis enim impuritas cordis uenit de amore mundi. Amor mundi inquinat cor: et ideo quando homo perfecte contemnit mundum, non habet in corde suo aliquam coinquinationem. Bonum testimonium conscientie nascitur de duobus; de bono opere, et recta intentione. Si enim non operetur bene, non potest habere bonam conscientiam. Iterum, si facit laudabilia opera, et non facit ea recta intentione, sed uel amore laudis, uel ut aliquid temporale acquirat, non potest habere conscientiam bonam. Quis perfectius contempsit mundum, quam ille qui ita secure locutus est ad Dominum, dicens: Ecce nos reliquimus omnia?  Quale testimonium habuit proprie conscientie, qui dixit: Tu scis, Domine, quia amo te . Item Paulus quam perfecte contempsit mundum, quia omnia carnalia arbitratus est ut stercora, ut Christum lucrifaceret! Item de operibus suis ipse dixit: Plus omnibus illis laboraui . Et iterum: Bonum certamen certaui, cursum consummaui, fidem seruaui . De testimonio sue conscientie iterum ipse dixit: Gloria nostra hec est, testimonium conscientie nostre .

Ergo, fratres, imitemur istos sanctos Patres nostros, studeamus bene operari, mundum contemnere, bonam conscientiam habere, ut possimus ad eorum consortium peruenire. Sed, quia nichil prodest  ista omnia incipere, si non studeamus in eis perseuerare, necesse est ut imitemur perseuerantiam istorum sanctorum Patrum. Perseuerantia tantum cognoscitur in morte. Quamuis enim cito incipiat quis seruire Deo, nichil ei prodest, si uel paruo tempore ante mortem deserat bonum, quod incepit. Et licet homo diu male uiuat, si in sanitate sua conuertitur ad Deum, quamuis modico tempore uiuat, tamen perseuerauit. Ideo, sicut mihi uidetur, nichil est aliud perseuerare quam laudabiliter uitam finire. Ergo, fratres, quandiu uiuimus, nullus potest esse securus, nullus de se presumere. Si enim, ut dicitur, omnis laus in fine cernitur, in sola perseuerantia salus nostra consistit. De hac uero perseuerantia, nullus potest ante mortem securus esse.  Ideo nichil melius quam audire Apostolum dicentem: Cum tremore et timore uestram ipsorum salutem operamini . Debemus autem scire, quia quanto magis homo patitur tribulationes et dolores in seruitio Domini, tanto laudabilior est eius perseuerantia.

Propterea ualde laudandi sunt isti sancti Patres nostri, qui tanta pro Christo pertulerunt, et tam perfecte perseuerauerunt. Non est magnum, perseuerare cum Christo in gaudio, in prosperitate, in patientia: sed hoc est magnum omnino, lapidari, uerberari, colaphizari pro Christo; in his omnibus perseuerare cum Christo. Magnum est cum Paulo maledici et benedicere; persecutionem pati, et sustinere; blasphemari, et obsecrare; esse quasi purgamentum huius mundi, et in hoc gloriari.  Quomodo laudanda est perseuerantia Pauli, que in talibus perseuerauit! Semper pene erat aut in carceribus, aut in uinculis, aut in fame, aut in frigore, uel nuditate; et in his omnibus perseuerauit cum Christo, non murmurauit, non contristatus est, imo tunc placebat sibi, quando talia sustinebat, sicut ipse dicit: Complaceo mihi in infirmitatibus meis, in contumeliis, in plagis, in tribulationibus, in angustiis pro Christo . Ad ultimum hodierna die perseuerantiam suam perfecte commendauit, quando mortem non dubitauit pro Christo tolerare. Quid dicam de perseuerantia Petri? Qui si nichil aliud sustinuisset pro Christo, sufficeret hoc, quod hodie est crucifixus pro Christo. Et hoc quam  laudandum est, quod noluit ita crucifigi, sicut Dominus noster; sed uoluit, ut pedes eius essent superius, et caput inferius. Sciuit bene, ubi erat ille, quem amabat, quem desiderabat, ad quem suspirabat. Ubi, nisi in celo? Quare ergo sic uoluit, ut pedes eius essent sursum uersi, nisi ut aperte ostenderet, se per illam passionem iturum ad Deum? Crux illa quasi uia erat. Et uere, fratres, ponamus ante oculos nostros uitam et mortem istorum sanctorum; et premium illorum; et cogitemus, quia si hic imitamur passiones illorum, quantum possumus, sine dubio ueniemus ad consortium illorum. Quod illorum meritis nobis concedat Dominus noster iehsu Christus, qui cum Patre et Spiritu sancto uiuit et regnat per omnia secula seculorum. Amen



SERMO XuII. IN ASSUMPTIONE B. MARIAE


Intrauit iehsu in quoddam castellum: et mulier quedam Martha nomine, excepit illum in domum suam. Et huic erat soror, nomine Maria . Audistis de Euangelio magnam felicitatem duarum mulierum. uere, fratres, magna felicitas Marthe, que talem suscepit hospitem, que illi ministrauit, que circa obsequium suum occupata fuit. Magna felicitas Marie, que recognouit excellentiam huius hospitis, que audiuit sapientiam eius, que gustauit dulcedinem eius. Sic enim narrat euangelista quod Dominus noster iehsu Christus intrauit in unum castellum, et quod quedam mulier que uocabatur Martha eum susceperit in domum suam,  et ministrauerit illi. Illa habebat quamdam sororem, que uocabatur Maria, que statim ut iehsu intrauit, cucurrit ad pedes eius, et ibi sedit, et audiebat dulcia uerba eius; et intantum attendebat in uerbis Domini, ut nichil curaret, quid ageretur in domo, quid aliquis loqueretur, quantum etiam soror sua laborabat. Quis enim unus ex uobis, si Dominus noster esset in terra, et uellet intrare ad se, qui non miro et ineffabili modo gauderet? Quid ergo dicemus, fratres, quia non est modo corporaliter in terra, quia non possumus eum corporaliter suscipere, ideo debemus desperare de eius aduentu? Imo preparemus domos nostras, et sine dubio ad opus nostrum melius ueniet ad nos; quam si corporaliter uenisset. Iste sine dubio mulieres  beate fuerunt, que eum corporaliter susceperunt; sed omnino ideo beatiores, quia eum mente susceperant. Nam tunc temporis multi eum corporaliter susceperunt, et cum eo manducauerunt et biberunt; sed, quia eum in mente non susceperunt, miseri remanserunt. Quis enim infelicior Iuda? et ille corporaliter ministrauit Domino. Dicam adhuc amplius. Ipsa beata uirgo Maria, cuius hodie gloriosam celebramus Assumptionem, sine dubio beata fuit, quia Filium Dei corpore suscepit; sed ideo tamen magis beata, quia eum mente susceperat. Mentior, si non ipse Dominus hoc dixit.

Heri lectum fuit, quomodo quedam mulier ait ad  Dominum nostrum: Beatus uenter qui te portauit, et ubera que suxisti . Et Dominus dixi illi: Quinimo, beati qui audiunt uerbum Dei, et custodiunt illud . Ideo, fratres, preparemus spirituale quoddam castellum, ut ueniat ad nos Dominus noster. Audacter enim dico, quia nisi beata Maria hoc castellum preparasset in se, non intrasset in uterum eius, nec in mentem eius Dominus iehsu, nec istud Euangelium in eius festiuitate hodie legeretur. Ergo preparemus hoc castellum. In castello fiunt tria quedam, ut forte sit, scilicet fossatum, murus et turris. Primo fossatum, et postea murus super fossatum, et sic turris que est fortior et excellentior ceteris. Murus et fossatum se inuicem custodiunt; quia nisi fossatum preesset, possent  per aliquod ingenium homines accedere ad murum suffodiendum; et nisi murus esset super fossatum, possent ad fossatum accedere, et illud implere. Turris omnia custodit, quia altior est omnibus. Intremus modo animam nostram, et uideamus quomodo ista omnia debent in nobis spiritualiter fieri. Quid est fossatum, nisi profunda terra? Ergo fodiamus cor nostrum, ubi sit infima terra. Auferamus terram, que intus est; et proiiciamus sursum, sic enim fit fossatum. Terra quam debeamus accipere, et sursum proiicere, est nostra terrena fragilitas. Hoc non lateat intus, sed sit semper ante oculos nostros, ut sit in corde nostro fossatum, id est humilis et profunda terra. Ergo, fratres, fossatum istud humilitas est. Recordamini quid ait ille  uinitor in Euangelio de illa arbore, quam uoluit Dominus uinee succidere, quia non inuenit in ea fructum: Domine, dimitte illam et hoc anno, usquequo fodiam circa illam, et mittam stercora . uoluit ibi facere fossatum, id est docere humilitatem. Sic ergo, fratres, incipiamus edificare hoc castellum. Nisi enim hoc fossatum primo fuerit in corde nostro, id est uera humilitas, non poterimus edificare, nisi ruinam, super proprium caput. O quam bene fecerat sibi hoc fossatum beata Maria! Profecto magis considerauit propriam fragilitatem suam, quam totam dignitatem et sanctitatem suam. Sciuit nimirum, quia quod fragilis fuit, hoc erat ex se; quod erat sancta, quod erat Dei mater, quod domina angelorum, quod Spiritus  sancti templum, non utique nisi ex Dei gratia erat. Ideo quod ex se erat, humiliter confitebatur, dicens: Ecce ancilla Domini, fiat mihi secundum uerbum tuum . Et iterum: Respexit humilitatem ancille sue .

Post fossatum debemus facere murum. Murus iste spiritualis est castitas; murus omnino fortis, qui seruat carnem integram et incontaminatam. Ille est murus, qui seruat istud fossatum, de quo locuti sumus, ut non possit impleri ab hostibus. Nam, si quis perdit castitatem, statim cor totum impletur sordibus et immunditiis, ut humilitas, id est spirituale fossatum omnino pereat in corde. Sed, sicut fossatum istud custoditur a muro, ita necesse  habet murus custodiri a fossato. Nam qui humilitatem amittit, carnis utique castitatem seruare non poterit. Hinc euenit, quod uirginitas, que ab ipsa infantia usque ad senectutem seruatur, aliquando amittitur; quia, quando anima polluta est per superbiam, etiam caro polluitur per luxuriam. Istum murum habuit in se sancta Maria plus perfecte quam aliquis alius. Ipsa enim est uirgo sancta, et intacta, cuius uirginitas quasi firmissimus murus nunquam potuit per aliquod parium, uel per aliud instrumentum, id est tentatione diaboli penetrari. uirgo erat ante partum, uirgo in partu, uirgo post partum. Sed, si iam imitamini beatissimam Mariam, et habetis fossatum istud humilitatis, et murum castitatis, necesse est ut  edificemus turrim caritatis. Magna turris est caritas, fratres mei. Sicut turris solet esse altior omni alia edificatione castelli, ita caritas est super omnes alias uirtutes, que sunt in spirituali edificatione anime. Ideo dicit Apostolus: Adhuc superexcellentiorem uiam uobis demonstro . Hoc dicebat de caritate, quod ipsa est excellentior uia que ducit ad uitam. In ista turri quicunque fuerit, non timet hostes suos, quia perfecta caritas foras mittit timorem . Sine ista turri infirmum est istud spirituale castellum, de quo loquimur. Qui enim habet murum castitatis firmum, et forte etiam, aut contemnit aut iudicat fratrem suum, et non exhibet illi talem caritatem, qualem debet; quia non habet turrim, inimicus  eius transit murum, et occidit animam eius. Similiter, si uidetur humilis in habitu suo, in uictu suo, in inclinationibus suis: si tamen intus habet amarum animum erga prelatos et fratres suos, illud fossatum humilitatis non potest defendere eum ab hostibus suis. Quis potest dicere quam perfecte habuerit istam turrim beatissima Maria? Si Petrus dilexit Dominum suum, quantum beata Maria dilexit et Dominum, et Filium suum! Quantum autem ipsa diligat proximos suos, id est homines, monstrant multa miracula et multe uisiones, quibus ipse Dominus dignatum est ostendere, quod ipsa specialiter oret Filium suum pro toto humano genere.

Fratres, superfluum est, si uolo saltem niti ad  ostendendam eius caritatem: que adeo magna est, ut nulla mens sufficiat illam cogitare. Hoc est sine dubio castellum, in quod dignatur intrare iehsu. Et sine dubio feliciores sunt, qui eum in tali castello spiritualiter recipiunt, quam multi, qui eum tunc corporaliter in suas domos susceperunt. Sed quid est quod euangelista tacet nomen castelli, et non dicit nisi tantum quod intrauit iehsu in quoddam castellum?  Quoddam significat quamdam singularitatem: ideo hoc proprie pertinet ad beatissimam dominam nostram. Ipsa namque est singulare quoddam castellum; quia in nullo homine talis humilitas, in nullo tam perfecta castitas, in nullo tam excellens caritas. Sine dubio castellum  singulare, quod Pater constituit, quod Spiritus sanctus sanctificauit, quod Filius intrauit, quod tota Trinitas quasi singulare sibi hospitium elegit. Hoc est castellum, quod intrauit iehsu. Clausa porta intrauit, clausa porta exiuit, sicut prophetauit sanctus Ezechiel: Et eduxit me, inquit, ad portam, que respiciebat ad orientem, et erat clausa . Porta orientalis est sanctissima Maria. Nam porta, que solet esse aduersus orientem, primo recipit claritatem solis. Sic beatissima Maria, que semper respiciebat aduersum orientem, ad claritatem scilicet Dei, primo suscepit in se radium, imo totam plenitudinem claritatis illius ueri solis, scilicet Filii Dei, de quo ait Zacarias propheta: uisitauit nos Oriens ex alto . Porta hec clausa erat,  et bene munita. Nullum accessum inuenit inimicus, nullum omnino foramen. Clausa erat, et signata signaculo castitatis, que per ingressum Domini non fracta, sed potius magis solidata et firmata est. Quia ille cuius muneris est uirginitas, per presentiam suam non abstulit uirginitatem, sed magis confirmauit. Ergo in hoc castellum intrauit iehsu. Et nos, fratres, si habuerimus in nobis hoc spirituale castellum, de quo loquimur; sine dubio ad nos intrabit spiritualiter iehsu. Sed ad beatam Mariam, non solum spiritualiter, sed etiam corporaliter intrauit, quia in ea et ex ea corpus assumpsit. Et mulier quedam Martha nomine excepit illum in domum suam. Et huic erat soror nomine Maria .

 Si ergo, fratres, anima nostra, secundum quod diximus, castellum facta est, oportet ut due mulieres in ea habitent; una, que sedeat ad pedes Iesu, ut audiat uerbum eius; altera, que ministret Iesu, ut pascat. uidete, fratres. Si sola Maria esset in domo illa, non esset qui pasceret Dominum. Si sola Martha, non esset qui delectaretur in sermonibus et presentia Domini. Ergo, fratres, Martha significat actionem illam, qua homo laborat pro Christo; Maria autem requiem illam, qua homo uacat ab operibus corporalibus, et delectatur in dulcedine Dei, siue per lectionem, siue per orationem, siue per contemplationem. Ideo, fratres, quandiu Christus pauper est, et pedibus ambulat in terra, et esurit, et sitit, et tentatur, necesse est  ut utreque he mulieres sint in domo una, id est ut he utreque actiones sint in eadem anima. Quandiu tu es in terra, et ego, et ille alius, si tamen membra eius sumus, ipse in terra est. Quandiu illi, qui sunt membra eius, esuriunt et sitiunt, tentantur, tandiu Christus esurit, sitit, tentatur. Ideo ipse dicet in die iudicii: Quandiu uni ex minimis meis fecistis, mihi fecistis . Ideo, fratres, in ista misera et laboriosa uita, necesse est ut Martha sit in domo nostra, id est ut anima nostra studeat corporalibus actionibus. Quandiu enim necesse habemus manducare et bibere, tandiu necesse habemus uigiliis, et ieiuniis, et labore corporis carnem domare. Hec est pars Marthe. Debet  etiam esse in anima nostra Maria, id est actio spiritualis. Non enim debemus semper corporalibus exercitiis intendere, sed aliquando uacare et uidere quam suauis, quam dulcis est Dominus ; sedere ad pedes Iesu, et audire uerbum eius. Nullo modo enim debetis negligere Mariam propter Martham; nec iterum Martham propter Mariam. Si enim negligitis Martham, quis pascet Iesum? Si negligitis Mariam, quid uobis prodest quod iehsu intrauit domum uestram, quandoquidem nichil de eius dulcedine gustatis?

Scitote, fratres, quia nunquam in ista uita debent iste mulieres separari. Quando illud tempus uenerit, quo iehsu neque pauper erit, nec esuriens, nec sitiens, nec iam poterit tentari, tunc sola Maria,  id est actio spiritualis, occupabit totam domum istam, id est animam nostram. Hoc uidit S. Benedictus, imo Spiritus sanctus in sancto Benedicto. Ideo non tantum dixit et statuit, ut essemus intenti circa lectionem, quasi Mariam, et pretermisit laborem, quasi Martham; sed utrumque commendauit nobis, et deputauit certa tempora ad opus Marthe, et certa tempora ad opus Marie. Iste due actiones perfecte fuerunt in B. Maria domina nostra. Quod Dominum nostrum uestiuit, quod pauit eum, quod portauit, quod fugit cum eo in Aegyptum, hoc totum pertinet ad actionem corporalem. Quod autem considerabat omnia uerba hec, conferens in corde suo , quod considerabat eius diuinitatem, et contemplabatur eius potentiam, et degustabat  eius dulcedinem, hoc totum pertinet ad Mariam. Unde ait pulchre euangelista: Maria sedens ad pedes Iesu, audiebat uerbum illius . Secundum partem Marthe non sedebat B. Maria ad pedes Iesu. Imo, ut ego existimo, ipse Dominus iehsu sedebat ad pedes dulcissime Matris sue. Nam, sicut dicit euangelista, et ipse: Erat subditus illis , id est Marie et Ioseph. Sed secundum hoc quod uidebat et cognoscebat diuinitatem eius, sine dubio sedebat ad pedes illius; quia se humiliabat ante illum, et tenebat se pro ancilla sua. Secundum partem Marthe ministrabat illi, quasi infirmo, et paruo, esurienti et sitienti; dolebat in passionibus illius, in contumeliis, quas faciebant illi Iudei. Ideo illi dicitur: Martha, Martha, sollicita es, et  turbaris erga plurima . Secundum partem Marie quasi Domino supplicabat, quasi Dominum suum colebat, et spirituali dulcedini eius quantum potuit inhiabat. Ergo, fratres mei, quandiu sumus in hoc corpore, in hoc exsilio, in hoc loco penitentie, sciamus hoc esse magis nobis proprium, et magis naturale, quod Dominus dixit ad Adam: In sudore uultus tui uesceris pane tuo . Hoc enim pertinet ad Martham. Quidquid enim de spirituali dulcedine gustamus, non est nisi, ut ita dicam, quedam pitantia, qua Deus sustentat infirmitatem nostram. Ideo, fratres karissimi, sollicite agamus ea que sunt Marthe, et cum omni timore et cura exerceamus ea que sunt Marie, nec partem  dimittamus unius propter partem alterius. Eueniet aliquando ut Martha uelit in labore suo habere Mariam, sed non est ei consentiendum. Domine, inquit, non est tibi cure, quod soror mea reliquit me solam ministrare? Dic ergo illi, ut me adiuuet . Tentatio est.

uidete ergo, fratres, quia quando in illo tempore, quo debemus uacare lectionibus et orationibus, suggerit nobis cogitatio nostra, ut eamus ad illum, uel ad illum laborem, quasi hoc sit necessarium, tunc quodammodo Martha uocat Mariam, ut illam adiuuet; sed Dominus bene iudicat et iuste. Non iubet, ut Martha sedeat cum Maria, nec iubet ut Maria surgat, et ministret cum Martha. Melior utique est, et dulcior et suauior pars Marie; non tamen  uult ut Marthe opus propter illam dimittatur. Laboriosior pars Marthe, non tamen uult ut quies Marie perturbetur. uult ergo ut utreque agant suas partes. Quicunque autem sic intelligunt, quod aliqui homines sint, qui tantum debeant in ista uita sequi partem Marthe, et iterum alii debeant tantum studere parti Marie, sine dubio errant, et non intelligunt. Iste mulieres ambe in uno castello, ambe in una domo sunt, ambe grate et accepte Domino, ambe dilecte a Domino, sicut dicit Euangelium: Diligebat autem iehsu Mariam et Martham et Lazarum . Aut dicant, quis unquam sanctorum Patrum sine utraque hac actione ad perfectionem uenerit. Quia autem ab unoquoque nostrum ambe he partes exercende  sunt, sine dubio certis temporibus debemus ea agere que sunt Marthe, sed certis temporibus ea que sunt Marie; nisi necessitas intercurrerit, que legem non habet. Ideo sollicite debemus ista tempora custodire, que nobis prefixit Spiritus sanctus; ut uidelicet tempore lectionis simus stabiles et quieti, nec indulgeamus otio aut torpori, neque separemus nos a pedibus Iesu, sed ibi sedeamus et audiamus uerbum illius. Tempore autem laboris simus impigri et prompti, nec ullo modo per obtentum quietis omittamus ministerium ueritatis. Nec unquam ista duo commisceamus, nisi sola obedientia, cui nec quietem, nec laborem, nec actionem, nec contemplationem, nec aliquid omnino debemus preponere, nisi cegerit etiam ipsos, ut ita dixerim,  pedes Iesu relinquere propter obedientiam. Nam profecto, licet dulcius haberet Maria sedere ad pedes Iesu; tamen, si ei iussisset Dominus, sine omni dubitatione surgeret, et ministraret cum sorore sua. Sed non iussit Dominus, ut in hoc facto utramque hanc actionem commendaret: et ut solliciti simus, si non aliud nobis precipiatur, semper hec duo sollicite custodiamus, nec aliud propter aliud dimittamus.

Considerandum est autem quod ait Dominus: Maria optimam partem elegit, que non auferetur ab ea. Magnam consolationem dedit nobis Dominus in his uerbis. Auferetur a nobis pars Marthe, sed non auferetur pars Marie. Quis non fastidiret istos  labores et miserias, si semper deberent esse nobiscum? Ideo consolatur nos Dominus. uiriliter ergo agamus, uiriliter istos labores et miserias perferamus, scientes quia finem habebunt. Iterum quis multum curaret istas consolationes spirituales, si non amplius durarent quam durat ista uita? Sed non auferetur a nobis pars Marie, imo augebitur. Et quod hic per quasdam minutissimas guttas incipimus gustare, post istam uitam usque ad quamdam spiritualem ebrietatem bibemus, sicut dicit Propheta: Inebriabuntur ab ubertate domus tue, et torrente uoluptatis tue potabis eos . Non ergo uincamur istis laboribus, quia auferentur a nobis. Auide desideremus gustum diuine dulcedinis, quia hic quidem incipit, sed post istam uitam  perficietur in nobis, et in eternum manebit in nobis. Ad quam nobis beatitudinem obtinendam auxilietur beata Maria apud filium suum Dominum nostrum; qui cum Patre et Spiritu sancto uiuit et regnat Deus per omnia secula seculorum. Amen.



SERMO XuIII. IN ASSUMPTIONE B. MARIAE.

Non uult Dominus noster pati, ut habeamus aliquod fastidium. Ideo nos uisitat, aliquando per se, aliquando per sacram Scripturam, aliquando per nostros sermones, quibus recitamus aliquid de ipso, aliquando etiam per dulcedinem bonorum, que nobis fecit per seipsum, aliquando per ea que fecit per suos. Hec sunt nostra fercula, quibus ipse  pascit animam nostram, ut nec famem patiamur, nec in edendo aliquod fastidium toleremus. Sed, sicut inter omnes sanctos illa est excellentior, beatior, dulcior, que familiarius et suauius gustat eius dulcedinem, ita non est ei tantum creatura, ancilla, amica, filia, sed etiam mater; sic iustum est, ut eius festum cum maiori dulcedine et iucunditate suscipiamus, et in eius festiuitate abundantius nosmetipsos epulis spiritualibus pascamus. Et utique, fratres, si semper debemus illam laudare et honorare, et cum omni deuotione eius dulcedinem reuoluere; sed hodie amplius debemus illi congaudere, quia hodie eius gaudium perfecte fuit impletum. Illa habuit magnum gaudium, quando angelus  illam salutauit. Illa habuit magnum gaudium, quando sensit aduentum Spiritus sancti, quando fuit facta illa mirabilis adunatio in utero eius de Filio Dei, et carne eius, ut ipse idem qui erat Filius Dei, esset filius eius. Illa habuit magnum gaudium, quando tenuit talem filium inter brachia sua, quando osculata est eum, quando ministrauit ei, quando audiuit sermones eius, quando uidit miracula eius. Et quia multum fuerat contristata in passione eius, iterum mirabile gaudium habuit in resurrectione eius, et adhuc maius in ascensione eius. Sed omnia ista gaudia superauit illud gaudium quod hodie recepit.

Scitis bene, fratres mei, quia in Domino nostro Iesu sunt due nature, diuina et humana. Iste due  nature sunt ita perfecte in illo, ut diuina natura non fuerit immutata propter humanam, nec humana annichilata propter diuinam. Unde et ipse est equalis Patri, et minor Patre. Aequalis propter diuinitatem, et minor propter humanitatem. Et certe, fratres, magnum bonum est, et magnum gaudium cognoscere Dominum nostrum Iesum Christum secundum humanitatem eius, amare illum, et cogitare de illo; quasi uidere in corde suo natiuitatem eius, passionem eius, uulnera eius, mortem eius, resurrectionem eius. Sed multo magis gaudium ille habet, qui potest dicere cum Apostolo: Etsi nouimus Christum secundum carnem, sed nunc iam non nouimus . Magnum est uidere quomodo Dominus noster iacuit in presepio; sed  multo maius est gaudium uidere, quomodo regnat in celo. Magnum gaudium uidere, quomodo sugit ubera; sed multo maius uidere, quomodo pascit omnia. Magnum gaudium, uidere eum inter brachia unius puelle, sed maius gaudium, uidere quomodo continet omnia celi et terre. Usque ad hanc diem, fratres, cognouit beata Dei genitrix Maria dulcissimum filium suum secundum carnem; quia, licet postquam ille carissimus filius et Dominus eius ascendit in celum, haberet ipsa omne desiderium suum et amorem suum ibi, ubi ipse erat; tamen, quandiu manebat in hac carne corruptibili, non poterant recedere de eius memoria ea, que secundum carnem uiderat de ipso. Semper enim occurrebant animo eius, facta eius, uerba eius, et super omnia uersabatur  in corde eius imago decoris uultus eius. Hodie autem transiuit de hoc mundo, et ad celestia regna conscendit, ubi cepit contemplari eius claritatem, Patris diuinitatem; et impletum est gaudium eius et desiderium eius, ita ut merito posset dicere: Inueni quem diligit anima mea . Tenet illum, nec dimittit. Inuenerat prius quem dilexerat caro eius; quia adhuc caro sapiebat carnem, homo hominem; tenuit illum, sed dimisit. Tenuit illum, sed secundum carnem: et ideo per mortem amisit illum aliquantulum, sed secundum carnem. Hodie inuenit, quem diligit anima eius; quia, quamuis sit, sicut quidam credunt, etiam cum corpore assumpta in celum, tamen ipsum corpus utique est  factum spirituale, ut omnis ille amor, quo illa diligit Dominum suum, filium suum, non sit secundum carnem, sed secundum spiritum. Hodie inuenit, quem diligit anima eius, inuenit secundum spiritum, diligit secundum spiritum, tenet secundum spiritum; et ideo nunquam amplius amittet. Hodie inuenit quia hodie discesserat umbra mortis, et orta est ei lux lucis. In nocte quesiuit eum, sed non inuenerat: ideo ait: In lectulo meo per noctes quesiui, quem diligit anima mea; quesiui illum et non inueni .

Quandiu uixit in hac uita, nox fuit, et tamen in hac nocte querere non cessauit, et ideo quando nox pertransiit, inuenit. In lectulo, inquit, meo quesiui, quem diligit anima mea. Quis est iste lectulus?  Quis potest dicere qualis est, et fuit iste lectulus? Si esset corporalis, non esset opus querere diu. Puta, quia iste est ille lectulus, de quo alibi ait: Lectulus noster floridus . Et quis erat ille lectulus? Ubi erat cor eius, ubi erant flores omnium uirtutum. Et bene lectulus, propter illam miram requiem et tranquillitatem, quam habuit. Non enim erat ibi tumultus uanarum cogitationum; non erant ibi cupiditates huius mundi, non erant ibi carnales passiones, nec desideria. Ubi ista sunt, non est lectulus; quia nemo potest requiem et tranquillitatem habere, qui istos tumultus habuerit in corde. Faciunt sibi multi lectum, non in corde, sed in carne; quia in corde non habent aliquam requiem, propter malam conscientiam; sed iacent in carne,  id est in desideriis carnis, et ibi requiescunt quasi in lecto. Qualibus dicit Apostolus: Surge, qui dormis, et exsurge a mortuis, et illuminabit te Christus . Sed beata Maria non habebat requiem suam in carne, sed in mente et in bona conscientia. Ibi requiescebat, et non requiescebat. Requiescebat ab omni cura mundi, ab omni tumultu uitiorum, ab omni strepitu uanarum cogitationum; et tamen non requiescebat: quia desiderabat et suspirabat, et gemitu et lacrymis querebat, quem diligebat. In lectulo meo quesiui per noctem, quem diligit anima mea. Sed uideamus, quando illa cepit querere.

Primo ante aduentum Domini querebat eum et desiderabat. Querebat, ut ueniret in terram, sicut  promiserat, ut mundum redimeret, ut illam cum ceteris ab illa miserabili captiuitate liberaret. Quesiuit eum, non in foro, aut in nundinis, sed in lectulo suo, in secreto thalamo cordis sui. Hic est iste lectulus in quo Abisag Sunamitis calefaciebat regem Dauid. Legimus in libris Regum: quod Dauid rex propter magnam senectutem ita friguerat, ut non posset aliquomodo calefieri. Cooperiebatur enim uestibus, sicut dicit Scriptura, et non calefiebat. Tunc dixerunt serui regis ad eum: Queramus domino nostro regi puellam, uirginem speciosam, et ministret ei, et dormiat in sinu eius, et calefaciat dominum nostrum regem. Et inuenerunt quamdam uirginem, que uocabatur Abisag Sunamitis: et fuit cum rege, et ministrabat ei et calefaciebat eum.  Rex autem non cognouit eam . uos scitis bene, quia rex Dauid significat Dominum nostrum Iesum Christum, qui natus est de semine eius. Ipse habebat quamdam spiritualiter infantiam et pueritiam, et quamdam iuuentutem, et quamdam senectutem. Quasi quedam infantia eius erat, quando cepit primo nasci in cordibus sanctorum Patrum qui fuerunt ante aduentum eius. Ipse nascebatur in cordibus eorum duobus modis, per notitiam uidelicet et amorem. Tunc cepit nasci in corde Abraham, quando ei dictum est, quod talis nasceretur de semine eius, in quo benedicerentur omnes gentes . Quod nos uidemus modo impletum; quia in Domino Iesu Christo, qui natus est de semine  Abraham, nunc benedicuntur omnes gentes. Similiter in corde Isaac tunc cepit quasi nasci, quando aduentus eius cepit ei notificari: similiter in Iacob, et ceteris patriarchis. Sed adhuc erat quasi infantia eius. Infantia est illa etas, in qua puer non potest adhuc loqui. Iam erat quasi nata ipsa notitia Domini nostri, sed adhuc non loquebatur; quia ipsi SS. patres Abraham, Isaac et Iacob non predicabant aperte aduentum eius omnibus. Sed licet non aperte loquerentur de eo, tamen calefaciebant eum, id est ardenti amore amplectebantur. Postea fuit quasi pueritia eius, quando data est lex, quando iam ipsa notitia eius cepit loqui omnibus, per diuersa instituta et sacrificia, que erant in ueteri lege; in quibus omnibus Christus  sine dubio loquebatur, et se eis notificabat; sed quodammodo per puerilia uerba, id est per carnales obseruantias et ceremonias. Postea cepit ostendere iuuentutem suam, quando multo apertius cepit ostendere fortitudinem suam ; illam fortitudinem, que debebat uincere diabolum, spoliare infernum, mundum redimere, a mortuis resurgere, in die iudicii damnare impios, coronare sanctos: que omnia ipse Dominus noster per prophetas suos locutus est.

Ipsa omnia possemus uobis aperte in scripturis prophetarum ostendere; sed faceremus nimis magnam digressionem. Iste spirituales fortitudines, quas fecit Dominus noster iehsu Christus, sunt significate per illas corporales fortitudines, et pugnas,  et uictorias Dauid in iuuentute sua. Nam sine dubio qui posset ipsas pugnas et uictorias Dauid perscrutari, et spiritualiter discutere, inueniret non fabulas uanas, aut simplices narrationes esse in sancta Scriptura, sed omnia uideret esse plena magnis sacramentis. In ista quasi sua iuuentute noster Dauid tanto magis calefiebat, quanto plures essent, qui eum agnoscebant, et amabant, et desiderabant. Postea cepit quasi frigescere sanctus Dauid; superabundauit enim iniquitas, et refriguit caritas multorum, ita ut iam appropinquante aduentu Domini, propter multitudinem malorum dicat Propheta: Omnes declinauerunt, simul inutiles facti sunt. Non est qui faciat bonum, non est usque ad unum . Tunc operiebatur noster Dauid  uestibus, sed non calefiebat. Quasi uestes eius debebant esse pontifices, sacerdotes et communiter omnes Iudei, quos Dominus noster sibi spiritualiter quasi uestes coniunxerat. His uestibus quodammodo iam ante aduentum eius operiebatur: frequentabant enim templum, faciebant pontifices et sacerdotes sacrificia, celebrabant festiuitates suas, Sabbata, neomenias, et cetera huiusmodi. Sed ista omnia non calefaciebant Dominum nostrum; quia in illorum cordibus ueri amoris calor non erat. Omnia enim ista non per amorem faciebant, sed per hypocrisim, sicut Dominus noster satis aperte monstrauit. Necesse ergo erat ut prouideretur puella uirgo, in cuius amplexu uerus ille Dauid requiesceret,  in cuius sinu dormiret, que eum iam frigescentem et senescentem in lectulo suo calefaceret.

Hanc uirginem omnibus uirginibus puriorem, omnibus feminis sanctiorem, omnibus uiris fortiorem, sole formosiorem, igne feruentiorem, Dauid noster sibi ipse prouidit, cognouit, imo ipse eam sibi talem parauit; sed tamen per seruos suos eam querere uoluit. Quesiuit eam Salomon, qui ait: Mulierem fortem quis inueniet?  Quesiuit eam Isaias, et inuenit, et ideo ait: Ecce uirgo concipiet, et pariet filium, et uocabitur nomen eius Emmanuel . Quesiuit eam Ieremias, et inuenit, et miratus est, dicens: Creauit Dominus nouum super terram; mulier circumdabit uirum . Denique quesiuit eam sanctus Gabriel; quesiuit, inuenit, cognouit, salutauit,  et ad ueri Dauid amplexum inuitauit. Ipsa sola inuenta est, in cuius sinu uerus Dauid familiarius requiesceret, cuius amplexu suauius calefieret, cum qua in lectulo quietius dormiret, domina scilicet nostra sancta Maria, in cuius sacratissimo pectore flamma caritatis non tepuerat; que, sicut plus omnibus amabat, ita plus omnibus desiderabat; ideo sollicitius querebat. Sed quem adhuc diligebat caro eius, iam nunc diligit anima eius. Ideo ait: In lectulo meo quesiui, quem diligit anima mea . Non ait, quem diligebat anima mea; sed quem diligit anima mea. Tunc enim quodammodo diligebat caro eius. Licet enim sanctissimam eius animam ex toto uis diuini amoris possederit, ut merito posset Sunamitis uocari , flammam preferens caritatis, ignem rutilans diuine dilectionis. Licet ergo ex tota anima Deum dilexerit, tamen, quia adhuc erat sollicita de sua et totius mundi salute, quam ipse debebat adhuc operari, utique per carnem eius, id est ipsam humanitatem eius desiderans, adhuc eum secundum carnem cogitabat, secundum carnem querebat, ipsaque anima eius eum secundum carnem amabat. Quesiuit quidem quem diligebat anima eius; sed quodammodo secundum carnem, non ex toto secundum spiritum.

In lectulo, inquit, meo per noctes quesiui, quem diligit anima mea. In ista prima eius inquisitione  sine dubio nox erat, quia nox infidelitatis tunc totum mundum occupauerat. Quesiui, inquit, et non inueni. Quid dicemus? Nunquid non inuenit? Nunquid non nostra hec Sunamitis uerum Dauid amplexata est, non solum in lectulo cordis eius, sed in lectulo carnis eius? Quid est ergo: Quesiui eum, et non inueni? Cogitate ergo, quia ista uerba non conueniunt illi, secundum illud tempus, quo secundum carnem Filium Dei sapiebat, sed secundum hodiernum tempus, quo in celum ascendit. Ideo quasi de preterito narrat, dicens: In lectulo quesiui quem diligit anima mea. Et uidete quam subtiliter ipsam inquisitionem ponit preteriti temporis. In lectulo, inquiens, meo quesiui; ipsam autem dilectionem ponit presentis temporis, ac si diceret:  Tunc quesiui, quem modo diligit anima mea. Et addidit: Quesiui eum, et non inueni. Sed quomodo non inuenit, que illum in utero concepit, que castis uisceribus peperit, que illum suis pauit uberibus, sacris amplexibus fouit, quem uirgo concepit, uirgo peperit, quem post partum uirgo nutriuit? Unde pulchre de Abisag Sunamite Scriptura ait: Rex uero non cognouit eam . Nusquam legimus Abisag, nisi uirginem. Nam et Adonias frater Salomonis, qui eam incestare temerario ausu uoluit, mortis sententiam excepit. uirgo itaque Abisag ante regis amplexum, uirgo in regis amplexu, uirgo post regis amplexum. uidetisne quam lucide in hac sanctissime uirginis beatissime Marie uirginitas commendatur: que et ante  regis conceptum, in quo Dei Filius carnem de carne uirginis mirabilis unitatis uniuit amplexu, uirgo existens, ipsius uirginitatis signaculum nec in conceptu perdidit, nec in partu resignauit, post partum quoque integerrimum custodiuit? uultis adhuc audire quid de excellentia Abisag Sunamitis sapientissimus Salomon senserit? Petenti siquidem Bethsabee, ut daretur Abisag Adonie, respondit Salomon: Cur postulas Abisag Sunamitem Adonie? postula ei et regnum . O mire excellentie uirginem, cuius qui meretur amplexum, meretur simul et regnum! Quare? Quia huic nostre Sunamiti nonnisi regis congruebat amplexus: cui eius castissimus uterus seruabatur; cuius mens, Spiritu sancto operante, parabatur. Quomodo ergo  eum Abisag non inuenit, quem in lectulo cordis quesiuit, et in lectulo carnis suscepit?

uidete, fratres, et si potestis cogitate et coniicite, quantum hodie de dulcissimo filio suo senserit, ad quantam gloriam peruenerit, quam perfecte eam diuinitatis eius amor et notitia absorbuerit, ut ante hoc tempus dicat se non inuenisse, quem tamen eam constat de suo utero genuisse. Ista diximus de prima eius inquisitione: iterum quesiuit eum post passionem eius, post mortem eius. Ista plane inquisitio fuit plena doloris et anxietudinis. Tunc enim impletum fuit de illa, quod prophetauerat sanctus Simeon: Et tuam ipsius animam pertransibit gladius . Gladius doloris, gladius  tristitie, gladius compassionis. Quanta tunc flumina lacrymarum de illius castissimis oculis eruperunt, cum uideret filium suum et talem in cruce pendere, potari felle, ab impiis irrideri! cum quanto dolore audiuit: Mulier, ecce filius tuus , ut scilicet susciperet discipulum pro filio! Utique tunc gladius doloris pertransiuit animam eius, pertingens pene usque ad diuisionem anime et corporis eius . Tunc sine dubio quesiuit, quem diligit nunc anima eius; quesiuit affectu, quesiuit desiderio; ita quod ipsa non effugerit hoc quod gemebat Apostolus: Caro concupiscit aduersus spiritum, et spiritus aduersus carnem . Ex carnali namque affectu non dubito eam tunc uoluisse filium suum ab illa morte liberare, Iudeorum  irrisiones confutare, uel etiamsi posset, ipsam mortem subire. Tunc quoque nox erat, quia nimia aduersitas omne eius gaudium obscurabat: nimia tristitia pene in eius morte uim rationis absconderat. Quesiuit ergo tunc, sed non inuenit; quia non est impleta carnalis illa uoluntas eius, qua uolebat, ut non pateretur filius eius, sed spiritualis, qua uolebat, ut per mortem filii eius impleretur eterna salus eius. Tertio cepit eum querere post ascensionem eius. Quesiuit, ut credo, duobus modis. uiuebant enim adhuc in memoria eius illa que corporaliter de illo uiderat; cogitabat delectabilem eius conuersationem, suauem sermonem, gratum aspectum, dulcissimum compassionis affectum: et quia adhuc in corpore uiuebat, sepe etiam querebat  corporalem presentiam eius. Aliquando autem ad sublimiora se conferens, et celestem illam conuersationem mente pertractans, solebat animo terrena omnia fastidire, toto affectu celestia suspirare et solo corpore in terra existens, ibi conuersari corde, ubi cogitabat filium suum super omnia regnare. Et tunc quidem nox illi erat absentia filii sui; illud quoque claustrum corporis sui, cuius tunc uinculo detinebatur, ut ex toto non posset filii sui amplexibus inherere. His ergo noctibus primo aduentum eius, deinde in passione eius, postmodum peracta ascensione eius, quesiuit quem diligit anima eius. Quesiui, inquit, et non inueni, et adiecit: Surgam, et circuibo ciuitatem, per uicos et plateas queram, quem diligit anima mea .

 Ciuitatem hic intelligo Ierusalem celestem, cuius platee secundum prophetam sternuntur auro mundo, per cuius uicos cantatur, Alleluia. Sed quid est, quod dicit: Surgam, et circuibo ciuitatem? Si auderem, dicerem, beatissimam Dei genitricem Mariam carnem primo reliquisse, deinde in ipsa carne in eternam uitam resurrexisse. Sed, licet hec non audeam affirmare; quia non habeo, unde possim, si quis resistat, conuincere; audeo tamen opinari: affirmare autem indubitanter audeo, quia hodierna die beata uirgo siue in corpore, siue extra corpus, nescio, Deus scit, celum conscenderit, omnem illam celestem ciuitatem mentis uiuacitate circuierit. Hodierna plane die illam celestem curiam  intrauit, candidas stolas uirginum, roseas coronas martyrum, thronos apostolorum, et in iis omnibus filium suum regnare inuenit. Quare ergo dicit adhuc: Quesiui illum, et non inueni? Recogitate, fratres, hoc, quod paulo ante dixi. Nam et in prima illa eius inquisitione, qua quesiuit eum, sed hodierna die eum tam perfecte, tam beate inuenit, ut prius non inuenisse merito fateatur. Sic et hic. Ultra enim omnem sanctorum celsitudinem conscendens, ad tantam Diuinitatis notitiam peruenit, ut tunc primum se eum inuenisse glorietur. Unde ait: Inuenerunt me uigiles, qui custodiunt ciuitatem . uigiles sunt angeli, qui custodiunt ciuitatem Dei, scilicet sanctam Ecclesiam, et protegunt ab incursionibus et insidiis diaboli. Et utique,  fratres, certum est, omnem angelorum exercitum uenisse hodie obuiam beatissime Marie. Inuenerunt eam in mundo, et tulerunt eam de mundo. Sed illa licet uidisset claritatem angelorum, et eorum gloriam et beatitudinem, tamen non ei sufficiebat hoc; sed magis ipsum solum desiderabat uidere, quem super omnia amabat. Ideo dicit: Num quem diligit anima mea, uidistis? Et addidit: Paululum cum pertransissem eos, inueni quem diligit anima mea.

O beata anima, que non solum patriarchas et prophetas, apostolos, martyres, confessores, atque uirgines, sed etiam angelos, thronos et dominationes, cherubim et seraphim, et omnem militiam celi pertransiit, et sic ad dulcissimum suum peruenit.  Tunc perfecte inuenit, quem modo diligit perfecte anima eius. Inuenit et tenuit. Tenui, inquit, illum, nec dimittam. Tenuit et tenet, et nunquam dimittet. Tenet illum amplexibus perfecte caritatis, nec unquam poterit eum amittere; quia nunquam poterit minus amare. Erigamus ergo, fratres, corda nostra ad hanc dominam nostram, aduocatam nostram. Consideremus quantam spem possumus in illam habere. Sicut enim illa est excellentior omni creatura; sic misericordior et benignior. Secure ergo illam oremus, que nobis succurrere potest per excellentiam, et uult per misericordiam; quatenus ipsa filium suum interpellet pro nobis, ut sicut de illa pro nobis dignatus est nasci, per illam dignetur nostri misereri, qui cum Patre  et Spiritu sancto uiuit et regnat per omnia secula seculorum. Amen.



SERMO XIX. IN NATIuITATE B. MARIAE.

Transite ad me, omnes, qui concupiscitis me, et a generationibus meis adimplemini: spiritus enim meus super mel dulcis, et hereditas mea super mel et fauum: memoria mea in generationes seculorum . Ista uerba que modo diximus sunt scripta in quodam libro ex persona Sapientie. uocat enim nos Sapientia, et dicit: Transite ad me. Scitis autem, fratres, quia Dominus noster iehsu Christus est Dei uirtus, et Dei sapientia. Ergo ista uerba sunt Christi, qui uocat nos ad se, et dicit:  Transite ad me. uidete, fratres. Ipse stat quasi in quodam excelso monte, et uidet nos in ualle positos, et dicit: Transite. Aut murus est inter nos et ipsum, aut mare, aut aliquid tale, quod debemus transire, ut ad eum ueniamus. Et ego puto, quia utrumque est inter nos et ipsum, scilicet et mare, et murus; adhuc etiam nubes. Sic enim ait quidam sanctus ad Dominum: Opposuisti nubem, ne transiret oratio . Ista omnia oportet nos transire, si uolumus uenire ad Iesum; id est murum, mare, et nubem. Debemus autem scire differentias rerum, et postea modum transeundi. Nam mare non possumus transire, nisi per lignum; murum, nisi per ferrum; nubem, nisi per lumen.

Nouerimus ergo, fratres, quod mare hoc, quod  est inter nos et Deum, presens seculum est, de quo dicit Psalmista: Hoc mare magnum et spatiosum manibus . Nisi istud mare transierimus, nullo modo poterimus uenire ad illum, qui ait: Transite ad me omnes. Alii merguntur in hoc mari, alii transeunt. Illi demerguntur, qui sine naui sunt in hoc mari, uel qui de naui exeunt, uel qui aliqua tempestate expelluntur. Nauis ista, sine qua nullus potest transire hoc seculum, est professio crucis Christi. Sine hoc ligno nullus potest transire mare. Sed alii meliorem et fortiorem habent nauim, quam alii. Quasi nauis est coniugium quod fit in fide Iesu Christi. Sed debilis est ista nauis, et ruinosa, et recipit multum de aqua maris in sentina sua, et nisi iugiter exhauriatur, cito mergitur. Sunt enim  multe occupationes seculi in ista professione; et incurrunt sepissime, etsi non damnabilia, certe multa alia peccata: que nisi per eleemosynas et magna opera misericordie hauriantur, mergunt istam nauim, ut non possit uenire ad portum. Que tamen in ista uita est professio crucis Christi, nauis est; et potest homo per istam nauim transire ad Christum. Quicunque autem post professionem coniugii cadit in adulterium, uel cetera damnabilia, exiuit homo ille de naui, et ideo mergitur, et non poterit transire hoc mare, nisi forte iterum redeat ad nauem suam per penitentiam. Est alia nauis, scilicet abrenuntiatio huius mundi. Qui enim reliquit seculum, et tradidit se alicui sancte congregationi, ut sit sub regula et potestate alterius, iste  intrauit nauim, ut transeat seculum. Quicunque autem postea quam intrauerit aliquam congregationem, iterum exiuit et rediit ad seculum; iste exiuit de naui et demergetur in mare, nisi iterum ad nauim redeat. Tempestas, que excutit hominem de ista naui, tentatio est. Ideo uos moneo, fratres karissimi, qui elegistis uobis hunc ordinem, quasi fortissimam et optimam nauim, quatenus uos in ea teneatis; neque per aliquam adulationem uel uim patiamini uos ab hac naui educi. Aduersarius enim uester diabolus circuit nauim istam, et aliquando adulatur, ut uos educat, aliquando deterret. Adulatur, quando proponit uobis delicias seculi, gloriam mundi; quando promittit uobis longam uitam, et ostendit uobis magnitudinem misericordie Dei, et  cetera talia. Terret, quando proponit uobis asperitatem huius ordinis, quodammodo loquens in animo uestro, dicens: Quomodo poteris semper ista pati? Et tu habes diu uiuere, et semper in ista miseria esse, semper luctari contra carnem tuam, contra cogitationes tuas, nunquam esse sine timore. Et post triginta annos per unum peccatum potes omnes istos labores perdere. Hec sunt eius figmenta et mendacia. Non illa audiamus. Teneamus nos in ista naui, adhereamus cruci Iesu, ut ueniamus ad illum, qui uocat nos et dicit: Transite ad me.

Est adhuc murus inter nos et Deum. Iste est murus, quem construximus de diuersis uitiis et peccatis, et multis lapidibus, de quibus ait propheta:  Peccata uestra separant inter uos et Deum . Istum murum non possumus dissipare et destruere, nisi per ferrum, et hoc acutum. Ferrum istud penitentia est. Ergo qui uult ut dissipentur peccata sua, que sine dubio sunt quasi murus inter nos et Deum, necesse habet ut se operibus penitentie tradat. Per ferrum abstinentie destruat libidinem, per ferrum paupertatis destruat auaritiam, per ferrum silentii destruat contentiones, per contemptum honoris et dignitatis, quasi per acutissimum ferrum, destruat inuidiam, per mortificationem proprie uoluntatis destruat lasciuiam mentis; et per singula exercitia, que sunt quasi acutissima instrumenta, singula uitia quasi durissimos lapides conterat et comminuat, et ad illum constanter transeat,  qui dicit: Transite ad me. Sed adhuc impedit nubes. Nubes est ignorantia, qua sepe cecamur, ut in multis nesciamus, quid agere debeamus. Ad illam lucernam habeamus oculos nostros, de qua dicit Propheta: Lucerna pedibus meis uerbum tuum, et lumen semitis meis . uerbum Dei sancta Scriptura, ipsa est lumen, et lucerna, ad quam debemus sine intermissione aspicere, ne nos impediat nubes ignorantie, ut uidelicet ista exercitia, que agenda sunt, nonnisi secundum regulam S. Scripture, et eorum doctrinam, qui nobis uerbum Dei ministrant, agamus. Ergo fratres, quia in naui estis, per quam potestis transire hoc mare magnum et spatiosum, seculum scilicet, quia instrumenta optima habetis et acutissima, quibus potestis murum  illum dissipare, qui separat inter uos et Deum; quia lucernam habetis, per quam potestis nubem ignorantie penetrare; nolite stare, sed transite ad illum, qui uocat uos, et dicit: Transite ad me.

Sed quis hoc dicit? qui sunt quos uocat? Audite: Transite ad me omnes, qui concupiscitis me. Plane illi soli possunt transire ad illum, qui concupiscunt illum. Non ergo illi qui concupiscunt aurum, uel argentum, uel diuitias mundi huius, uel honores, possunt transire ad Christum. Ideo, fratres, concupiscite Christum, et sic transite ad Christum. Sed quid est, transire ad Christum? Tres sunt transitus ad Christum; unus in ista uita, alius post mortem, tertius in die iudicii post resurrectionem. In ista uita  debemus transire ad Christum, id est ad illum imitandum. Post istam uitam ad requiescendum cum illo. In die iudicii ad regnandum cum illo. Istam uocem audiuit beatissima Maria, audiuit, et secuta est. Illa transiuit perfecte hoc mare, de quo locuti sumus, hunc murum, hanc nubem. Ideo perfecte uenit ad ipsam Sapientiam, que clamat, et dicit: Transite ad me omnes qui concupiscitis me. Ideo specialiter ista uerba in eius solemnitate leguntur. Illa concupiuit Christum, ideo transiuit ad Christum. Perfecte concupiuit, que ab ipsa infantia ob eius amorem mundum contempsit, desideria carnis amputauit, omnem gloriam mundi pro nichilo duxit. Nec miremini quod dixi, quia ab infantia concupiuit  Christum, cum Christus nondum fuerit natus, quando de Moyse dicit Apostolus: Maiores diuitias arbitrans thesauris Aegyptiorum, improperium Christi . Multum ante natiuitatem Christi fuit Moyses, et tamen intuitu passionum Christi elegit passiones sustinere, quam in Aegypto regnare. Ita beatissima Maria, quia sciebat, quod nasciturus erat Christus, cepit imitari conuersationem eius; quamuis non adhuc uideretur in terra conuersatio eius; sicut Moyses iam imitabatur passionem eius, quamuis non esset facta passio sua, sicut fecit beata Maria, que ita perfecte transiuit ad Christum corde, ut etiam ad illam transiret, et maneret in illa etiam corpore. Hoc significabat, quod Maria que soror Aaron uocabatur, precedebat filios Isrel,  quando transierunt mare Rubrum, et precedebat cum tympano . Quia sine dubio beatissima Maria, uera scilicet Maria, cuius typum illa Maria tenebat, precedit omnes qui transierunt hoc mare, id est presens seculum. Precedit dignitate, precedit sanctitate, precedit puritate, precedit etiam carnis mortificatione, id est cum tympano. Sed etiam in hoc precessit, quia prima omnium transiuit: illa enim prima fuit de omni humano genere, que maledictionem primorum parentum euasit. Ideo audire meruit ab angelo: Benedicta in mulieribus , id est cum omnes mulieres sub maledictione sint, tu sola inter eas mirabilem hanc benedictionem mereris. Ergo, fratres karissimi, imitemur, quantum possumus, beatissimam dominam  nostram; concupiscamus sapientiam, transeamus ad Sapientiam, que clamat et dicit: Transite ad me omnes qui concupiscitis me, et a generationibus meis adimplemini.

Que sunt generationes sapientie? Potest dupliciter intelligi, uidelicet generationes, quibus ipsa generatur in nobis, uel generationes, quas ipsa generat in nobis. Hodie lectum est in Euangelio: Liber generationis Iesu Christi . Et sicut postea dicit euangelista: Ab Abraham usque ad Dauid generationes quatuordecim , et cetera, usque ad Christum. He sunt ergo generationes Christi, et si Christi, utique sapientie. Sed he sunt generationes quibus ipsa Sapientia generatur in nobis, sed secundum  corpus. Forte autem secundum has generationes spiritualiter nobis nascitur adhuc sapientia. Ergo, si possumus intelligere: Et a generationibus meis implemini, id est ut habeamus in nobis spiritualiter Abraham, Isaac et Iacob, Iudam et ceteros sanctos patres, secundum quos narrantur generationes sapientie, id est Christi; quia sine dubio de istis nascitur sapientia. Si ergo uolueris, ut Christus nascatur in te, habe et imple te generationibus sapientie, id est Christi. Quomodo? Habe in te Abraham, Isaac et Iacob, et ceteros tales, in quibus describuntur generationes Christi; Abraham fuit in fide perfectus, Isaac fuit filius promissionis. Iacob facie ad faciem Dominum uidit. Habete ergo in uobis perfectam fidem, et habebitis  spiritualiter Abraham. Sperate promissiones futurorum, contemnite delectationes presentium, et habebitis Isaac. Festinate, quantum potestis, ad Dei uisionem, et habebitis Iacob. Item, si fueritis Spiritu feruentes, habebitis Abraham; si spe gaudentes, Isaac; si fueritis in tribulatione patientes, Iacob. Nam Abraham ita spiritu feruebat, ut unicum filium suum Deo uoluerit immolare. Isaac interpretatur risus, ideo significat gaudium, quod debemus habere in spe; Iacob laboris patiens fuit, sicut ipse dixit ad Laban: Die noctuque estu urebar et gelu, et sic per uiginti annos seruiui tibi . Sic, si omnes patres istos, de quibus hodie loquitur Euangelium, spiritualiter habuerimus in nobis, tunc erit hoc, quod dicit Sapientia: Et a generationibus  meis implemini. Quod si uelis hic intelligere illas generationes, quas ipsa Sapientia generat in nobis, cogita, quia sapientia est mater et doctrix omnium uirtutum. Nam, sicut de illa scriptum est: Sobrietatem docet, et prudentiam, et iustitiam et uirtutem . He sunt prime generationes sapientie: quatuor scilicet principales uirtutes, quas etiam gentiles philosophi potuerunt, ratione docente, cognoscere, scilicet temperantia, que hic appellatur sobrietas, prudentia, iustitia, et fortitudo, que hic uirtus nominatur.

Ex his generationes alie nascuntur, et ex his alie quibus omnibus Sapientia nos uult impleri, que dicit: Et a generationibus meis implemini. Per temperantiam casti sumus; per prudentiam bona eligimus,  et mala respuimus; per iustitiam Deum et proximum diligimus; per fortitudinem in omnibus his perseueramus. Transite ergo ad sapientiam, et a generationibus eius implemini. Spiritus enim meus, inquit, super mel dulcis, et hereditas mea super mei et fauum. Palato carnis nichil dulcius sapit quam mel, palato cordis nichil dulcius quam Spiritus Dei. Sed duo quedam hic posuit, spiritum suum, et hereditatem suam; uidetur maius aliquid tribuere hereditati sue quam spiritui suo: Spiritus enim meus super mel dulcis. Sed quid dulcius Spiritu Dei, cum ipse Dei Spiritus sit Deus? Quid excellentius, quid dulcius, quid delectabilius Deo? Sed debemus hic intelligere Spiritum sanctum, secundum  hoc, quod eum nunc in nobis accipimus, sicut dicit Apostolus: Qui autem efficit nos in hoc ipsum Deus, qui dedit nobis pignus spiritus . He sunt spirituales uisitationes et consolationes, quibus interim quasi quodam pignore delectemur, donec ad perfectam hereditatem perueniamus. Que hereditas in regno celorum est; et conuenienter ista spiritualis dulcedo qua in presenti reficimur, comparatur melli. Apis cuius opus est mel, castissimum animal est; non enim apes per commistionem carnalem generantur. Ideo apis significat castam et sobriam mentem; qualem sapientia libenter inhabitat. Hec igitur casta anima quasi apis uolat per agrum Scripturarum sedula meditatione. Ibi ex dictis et exemplis  sanctorum quosdam spirituales flores colligit: ex quibus fit in corde eius mira delectatio, et magna superne suauitatis dulcedo; et ita experitur, quia Spiritus Domini super mel dulcis sit: Et hereditas mea, inquit, super mel et fauum. Apta comparatio. Nonne casule ille, quas soletis uidere in fauo, ostendunt uobis quamdam similitudinem hereditatis illius, de qua Dominus dicit: Multe mansiones in domo Patris mei sunt?  Ideo addidit mel cum fauo, quia in illis eternis mansionibus sempiterna et ineffabilis dulcedo est. uidete, etsi laboriosus uideatur transitus usque ad sapientiam, magnus est tamen fructus: non debet uos magis labor terrere quam fructus mulcere. Labor omnino est magnus transire fluctus et tempestates  huius seculi, calcare omnes delicias et uoluptates, contemnuere requiem et quietem carnis. Sed hic est transitus, quo peruenitur ad sapientiam huius spiritus super mel dulcis, et hereditas super mel et fauum.

uidetur esse leue et dulce, amare honores mundi, sequi propriam uoluntatem, in uoluptatibus et deliciis uitam ducere; sed fructus amarus est. Inter hos fructus discernit Apostolus, ita dicens: Stipendium enim peccati mors; gratia autem Dei uita eterna . Amarus fructus mors eterna, dulcis fructus uita eterna. Illuc ducit peccatum, huc non nostra merita, sed Dei gratia. Quare? Quia totum quod transimus ad sapientiam, Dei gratie ascribere debemus, que prestat nobis uirtutem, ut  transire possimus. Memoria mea in generationes seculorum. Si haberes memoriam de auro et argento, et diuitiis, usquequo potest extendi ista memoria? Si multum, centum annis. Quis enim amplius uiuit his temporibus? Si cogitas de Christo, si cogitas de sapientia, ista memoria potest extendi in generationes seculorum, id est in eternum. Semper enim erit sapientia, et semper poteris esse cum sapientia; quia, sicut scriptum est, immortalis est sapientia . Quandiu aliquis uiuit, potest forte diues esse, ideo tandiu potest durare memoria diuitiarum; si quis autem ponit memoriam suam in libidine et uoluptatibus carnis, quam cito finiunt, quam paruo tempore durant! In uno momento transit tota illa delectatio. Quid in deliciis  uentris, nonne quando saturatus est diues decem ferculis aut duodecim, omnis delectatio pretiosorum ciborum abscedit? Tamen, ut breuiter dicamus, nulla memoria temporalium potest extendi, nisi quandiu homo uiuit; quia nullus potest cogitare se amplius habiturum ista temporalia, nisi quandiu uiuit in ista uita. Sed, si cogitat de regno celorum, de gloria angelorum, de beatitudine, que est in uisione Dei, in incorruptione et immortalitate; ista memoria potest extendi in generationes seculorum, id est in eternum; quia ista manebunt in eternum. Ideo ait: Memoria mea in generationes seculorum.

Ergo, fratres, ut aliquando sermonem nostrum  finiamus, transeamus ista terrena et caduca, ut perueniamus ad sapientiam et adimpleamur generationibus illius, id est illis uirtutibus, quibus ipsa generetur in nobis. Experiamur, quantum possumus, quia spiritus eius dulcis est, et hereditas eius super mel et fauum. Auferamus, quantum possumus, memoriam nostram de ipso mundo, et cor nostrum ad eterna transferamus, ut intercedente pro nobis beatissima domina nostra sancta Maria, cuius hodie festa celebramus, quandoque ad ea, que eterna sunt, peruenire ualeamus, prestante Domino nostro Iesu Christo, qui cum Patre et Spiritu sancto uiuit et regnat Deus per omnia secula seculorum. Amen.



SERMO XX. IN EADEM SOLEMNITATE II.


Mirabilis est misericordia Domini nostri Iesu Christi. Ipse est iudex noster, et scit, quia miseri sumus, et non possumus in iudicio eius per nos bonam causam habere. Misericors est, et uult nostri misereri, sed non potest nisi iuste iudicare. Quomodo ergo prouidit nobis? Docet nos bene uiuere, et nos contra male uiuimus. Per baptismum nobis primum omnia peccata donauit, et nos postea lapsi sumus. Sepe promisimus emendationem, et tamen semper peccamus. Dat nobis locum penitentie, et nos negligimus. Et tamen super hec omnia parcit, et quia nos indigni sumus, nec tales, quos debeat exaudire: proponit nobis amicos suos, ut eos rogemus,  et per eos ad eum accedamus et ei reconciliemur. uos scitis quia hoc solent facere homines huius seculi. Quando dominus iratus est illis, querunt familiares eius aliquando, sepe etiam sponsam eius: ut si forte non sunt culpabiles, libentius audiat dominus causam illorum, quando ab illo uel illa dicitur, quam dominus ualde diligit; et si culpabiles sunt, per illorum precem ignoscat eis. Inuenimus de quodam sancto rege, qui letabatur quando aliquis rogabat pro illo, quem necesse habebat secundum leges punire, ut posset habere iustam causam ignoscendi. Ille sine dubio imitabatur Dominum nostrum, qui, ut possit etiam iuste ignoscere nobis, uult ut sui familiares orent pro nobis. Consideret modo unusquisque seipsum; uideat qualis  est causa sua ante Dominum. Quomodo uiximus ante conspectum eius? Certe nos homines sumus, ille Deus; nos serui, ille Dominus; nos creature, ille Creator. Non Deum nostrum coluimus, sicut debuimus; non obediuimus Domino nostro, sicut debuimus; non dileximus Creatorem nostrum, sicut debuimus. Ideo, fratres, si bene consideremus nosmetipsos, non poterimus ei respondere unum pro mille, sicut dicit Scriptura . Quid ergo faciemus? Nihil possumus celare ei. Nam, sicut dicit Apostolus: Omnia nuda et aperta sunt oculis eius . Offeramus illi preces nostras. Dicamus illi: Non intres in iudicium cum seruis tuis . Parum est, tamen, nostras preces tantum  offerre. Queramus illius auxilium, cuius preces nullo modo uelit contemnere.

Accedamus proinde ad sponsam eius, accedamus ad matrem eius, accedamus ad optimam ancillam eius. Totum hoc est beata Maria. Ideo cum iucunditate Natiuitatem beate Marie celebremus; ut ipsa pro nobis intercedat ad Dominum nostrum. Si aliquid boni fecimus per gratiam Dei; si ipsa illud filio suo presentauerit, non spernet. De malo quod fecimus sine dubio ueniam impetrabit. Hoc est ergo nobis necessarium, ut ita nos habeamus coram illa, ut ipsa uelit suscipere causam nostram. Sed quid ei faciemus? Qualia ei munera offeremus? Utinam saltem possemus reddere ei, quod debemus illi ex debito! Nos illi debemus honorem, nos illi  debemus seruitium, nos illi debemus amorem, nos illi debemus laudem. Nos illi debemus honorem, quia est mater Domini nostri. Qui enim non honorat matrem, sine dubio inhonorat filium. Iterum Scriptura dicit: Honora patrem tuum, et matrem . Quid ergo dicemus, fratres? Nonne ipsa est mater nostra? Certe, fratres, ipsa est uere mater nostra. Per illam enim nati sumus, per illam nutrimur, crescimus per illam. Per illam nati sumus, non mundo, sed Deo; per illam nutrimur, non lacte carnis; sed illo, de quo dicit Apostolus: Lac uobis potum dedi, non escam . Per illam crescimus; non magnitudine corporis, sed in uirtute anime. Modo uideamus qualis sit ista natiuitas; quale sit illud lac, quale sit istud crescere.

 Fuimus omnes, sicut creditis et scitis, in morte, in uetustate, in tenebris, in miseria. In morte, quia Dominum perdideramus; in uetustate, quia in corruptione eramus; in tenebris, quia lumen sapientie amiseramus, et ita omnino perieramus. Sed per beatam Mariam multo melius quam per Euam nati sumus, per hoc quod Christus de ea natus fuit. Pro uetustate recuperauimus nouitatem, pro corruptione incorruptionem, pro tenebris lumen. Ipsa est mater nostra, mater uite nostre, mater incorruptionis nostre, mater lucis nostre. Dicit Apostolus de Domino nostro: Qui factus est nobis a Deo sapientia, et iustitia, et sanctificatio, et redemptio  . Ipsa igitur, que est mater Christi, mater est sapientie nostre, mater iustitie nostre, mater sanctificationis nostre, mater redemptionis nostre. Ideo nobis magis mater quam mater carnis nostre. Ex ipsa ergo est melior nostra natiuitas; quia ex ipsa est nostra natiuitas; nostra sanctitas, nostra sapientia, nostra iustitia, nostra sanctificatio, nostra redemptio. Ideo cum iucunditate eius celebremus Natiuitatem, de qua habemus tam bonam natiuitatem. Nunc quale lac de illa sumpsimus, uideamus. uerbum Dei, Filius Dei, sapientia Dei, panis est, et solidus cibus est. Et ideo de illo soli illi qui fortes erant, id est angeli, manducabant. Nos, qui parui eramus, non potuimus cibum istum gustare, quia solidus erat; nos, qui in terra eramus, non  potuimus ad istum panem ascendere, quia in celo erat. Quid ergo factum est? uenit iste panis in uterum B. uirginis, et ibi factus est lac, et tale lac, quale nos sugere possumus. Considera modo Dei Filium in gremio uirginis, inter brachia uirginis, ad ubera uirginis, hoc totum lac est, hoc suge. Istud est lac, quod nobis bona mater nostra ministrauit. Iam nunc considera eius castitatem, eius caritatem, eius humilitatem; et exemplo eius cresce in puritate, cresce in caritate, cresce in humilitate; et ita sequere matrem tuam. Ecce quemadmodum mater nostra est; ideo debemus illi honorem. Hoc enim precepit Dominus, sicut diximus: Honora patrem tuum, et matrem tuam. Debemus etiam illi seruitium, quia domina nostra est.  Sponsa enim Domini nostri, domina nostra est; sponsa regis nostri, regina nostra; ideo seruiamus illi. Apostolus enim precipit: Serui, subditi estote omni timore dominis . Et, si ille contra preceptum Domini facit, qui non seruit istis dominis carnalibus, sine dubio reprehensibiles sunt, qui spirituali huic domine non seruiunt. Sed quomodo debemus seruire illi?

Fratres. nullum seruitium placet illi tantum, quantum hoc, ut nos omni amore et affectu humiliemus filio suo; quia omnis laus, omne seruitium, quod exhibemus filio suo, hoc totum tenet pro suo. Nemo dicat: Quamuis faciam hoc aut illud contra Dominum, non curo multum; seruiam sancte Marie, et securus ero. Non ita est. Statim ubi homo  offendit filium, ibi sine dubio offendit et matrem. Sed quando uolumus concordare Domino nostro post peccata nostra, tunc necessarium est ut eam requiramus, et ei nostram causam committamus. Item debemus ei amorem. Caro enim et soror nostra est. Non uideatur uobis presumptuosum quod dico. Ipse Filius Dei, quia filius hominis est, frater noster est; attamen ipse de sola matre homo; ista et de patre, et de matre. uidete modo quantum possumus presumere de illa, quia soror nostra est. Amemus illam, quia ipsa utique amat nos. Istam utique sororem debemus amare; cuius sanctitas, cuius benignitas, cuius puritas non solum sibi, sed nobis omnibus profuit. Iterum debemus illi  laudem. Dicit enim Scriptura: Laudate Dominum in sanctis eius . Si Dominus noster laudandus est in illis sanctis, per quos ille facit uirtutes et miracula, quantum laudandus est in ista, in qua fecit seipsum, qui super omnia mirabilia est mirabilis! Si illi sunt laudandi, qui proponunt seruare castitatem: quomodo est illa laudanda, que sine exemplo elegit seruare uirginitatem, et tamen cum uirginitate obtinuit fecunditatem! Si illi laudandi, per quos Deus suscitat mortuos, quomodo est illa laudanda, per cuius sanctitatem totum mundum de morte perpetua suscitauit! Ideo, fratres, laudemus illam, et cum iucunditate Natiuitatem eius celebremus, ut ipsa pro nobis intercedat ad Dominum Deum nostrum. Sed, si uoce laudamus,  moribus non uituperemus. Idcirco non ficte, sed uere laudemus. Falso ille laudat, qui quod laudat, quantum potest, non uult imitari. Ille uere laudat humilitatem sancte Marie qui, quantum potest, studet esse humilis. Ille uere laudat eius castitatem, qui exsecratur et despicit omnem immunditiam et libidinem. Ille uero laudat eius caritatem, qui tota intentione et studio tendit ad hoc, ut possit Deum et proximum perfecte diligere.

Ideo, fratres, si uolumus illam digne laudare, maxime hec tria studia debemus habere, bonas cogitationes, sanctos sermones, et recta opera. Qui enim ista habet, quantum potest, et ad hoc tendit ut possit ista perfecte habere, ille imitatur sanctam Mariam. Ista enim tria commendat in illa Spiritus  sanctus, qui ait per Salomonem: Fauus distillans labia tua. Mel et lac sub lingua tua. Et odor uestimentorum tuorum sicut odor thuris . Per labia debemus accipere uerba, quia per labia loquimur. Fauus est cera, que habet in se mel. Fauus distillans, que habet tantam abundantiam mellis intrinsecus, ut etiam incipiat foris flucre. Ideo bene uerba beate Marie possunt comparari fauo currenti, quia omnia uerba eius dulcia erant; plena, non carnali dulcedine, sed spirituali. Sed multi sunt, qui habent mel in ore, non tamen fauum distillantem, quia multi habent dulcia uerba, sed non ueniunt ex abundantia interioris dulcedinis. Isti secundum aliquid similes sunt api, que habet dulcedinem et punctionem. Ex una parte mel habent,  quia dulce loquuntur, omnibus adulantur, uoluntatem omnium sequuntur, sed hoc tantum foris. Nam in secretis suis, uel forte in cordibus suis, quos foris melle liniuerint, intus detractionibus et iudiciis pungunt. Non habent isti fauum distillantem, quia ista dulcedo uerborum non uenit, ut diximus, de abundantia interioris dulcedinis. Non sic B. Maria. Fauus, inquit, distillans labia tua, id est uerba tua dulcia ex abundantia interioris dulcedinis. Et, ut sciamus, unde est ista dulcedo uerborum, statim adiunxit: Mel et lac sub lingua tua. Qui uoluerit sanctam dulcedinem habere in uerbis suis, talem que Deo placeat, necesse est, ut duo habeat in cogitationibus suis et in corde suo, id est sanctitatem ad se, et compassionem ad proximos.  Qui ista duo habet in corde suo, qui in istis duobus seruat cogitationes suas, erunt eius sermones pleni spirituali dulcedine. Sicut mel de diuersis floribus fit, ita omnis sanctitas in multis uirtutibus constat. Ideo per mel possumus intelligere sanctitatem. Lac, quoniam est signum materne caritatis, et nutrit paruulos, et facit matrem inclinare se ad paruulum suum; per lac intelligimus compassionem. Nihil autem magis facit hominem pie et benigne et dulciter loqui cum alio quam compassio. Sed compassio sine sanctitate remissio est.

uidete ergo quod dicitur: Fauus distillans labia tua, sponsa; mel et lac sub lingua tua. Ac si diceret: Ideo sermones tui pleni sunt spirituali dulcedine,  quia ueniunt de interiori sanctitate et compassione. Sub lingua sunt illa, que non adhuc ueniunt ad linguam. Ideo dicit: Sub lingua tua, quasi diceret, in cogitationibus tuis. Sequitur: Et odor uestimentorum tuorum, sicut odor thuris. In uestimentis debemus accipere bona opera nostra, quia per bona opera nostra teguntur peccata nostra quasi turpitudo nostra. Ipsa etiam sunt ornamenta nostra ante Deum. In thure possumus duo considerare: bonum odorem, et diuinum sacrificium. uestimenta igitur sancte Marie comparantur thuri; quia et Deo placebant, et hominibus odorem bone fame exhibebant. Multi sunt, quorum uestimenta habent bonum odorem, sed non habent odorem thuris. Quia multi sunt, de quibus forma religionis exit,  quorum opera uidentur hominibus esse sancta; sed non habent odorem thuris, quoniam in Dei sacrificio eorum opera non ponuntur. Ideo, fratres karissimi, imitemur beatissimam Mariam, quantum possumus. Sint in nobis sancta meditatio, et pia erga inuicem compassio, quasi mel et lac. Sint labia nostra quasi fauus distillans, ut omnia uerba nostra ex dulcedine caritatis procedant. Si corripimus, fiat cum caritate; si ab illo corripimur, audiamus hoc cum caritate, ut secundum Apostolum, omnia nostra in caritate fiant . Ex operibus nostris Deo sacrificemus per bonam conscientiam, spargamus inde bonum odorem, ut alii sumant exemplum, et sic non habeamus iucunditatem carnalem; non de epulis, non in iocis, non  in huius mundi pompis, sed cum omni iucunditate spirituali hodie Natiuitatem B. Marie celebremus, ut ipsa pro nobis intercedat ad Dominum nostrum Iesum Christum, qui cum Patre et Spiritu sancto uiuit et regnat per omnia secula seculorum. Amen.



SERMO XXI. IN NATIuITATE B. MARIAE III.

uos scitis, fratres karissimi, quia nos celebramus hodie Natiuitatem domine nostre sancte Marie: et ideo iustum est ut gaudeamus in Domino, et ad memoriam nostram reuocemus quantum gaudium nobis aduenit per eius natiuitatem, quia in eius natiuitate cepit apparere omne gaudium nostrum. Et ideo iustum est ut excitemus nosmetipsos  in hac festiuitate ad laudandum Dominum nostrum. Sed, quia in hac nocte excitati estis per cantus, per lectiones, per psalmos, et per cetera talia que conueniunt festiuitati, ut nichil uobis desit, uolumus etiam, quantum possumus, uos excitare per sermonem nostrum. Spero autem quod, etsi illum ardentissimum uestre deuotionis affectum sermo noster non augeat, non minuet tamen. Et sicut mihi uidetur, nichil aliud debet nos magis excitare ad amorem et laudem Domini nostri, et ad gaudium spirituale, quam si commemoremus uobis hoc, quod Dominus noster hodie incepit ostendere nobis. Hodie enim nobis cepit illam miram misericordiam suam, miram pietatem suam exhibere,  quam ante tot annos promiserat Abrahe, scilicet quod in semine eius benedicerentur omnes gentes. . Hodie enim fuit natum illud semen, de quo ortus est sol iustitie Christus Deus noster, in quo sine dubio non una gens, sed omnes gentes benedicte sunt, quia per omnes gentes est fides Christi, et eius benedictio. Istud semen, fratres, est beata Maria, que hodie nata est de semine Abrahe: que tam miram benedictionem recepit a Domino, quod abstulit maledictionem mundi. Nam, sicut Euangelium quod hodie legitur narrat, certissimum est quod ipsa est de semine Abrahe. Ibi enim legimus: Liber generationis Iesu Christi filii Dauid, filii Abraham . Unde scimus quod Dominus noster, qui non habuit patrem in terra, non  posset dici recte filius Abrahe, et filius Dauid, nisi mater eius esset de eodem semine. Iterum ut essemus certi, quia ipse est ille, de quo Deus locutus est ad Abraham, uoluit euangelista Mattheus narrare nobis totam progeniem Domini nostri, ab Abraham usque ad beatam Mariam, de qua ortus est sol iustitie Christus Deus noster. Debemus adhuc etiam considerare, quia non solum ad hoc tendebat euangelista, ut nobis simpliciter ostenderet illos patres, de quibus natus est Christus, et carnalem eius progeniem sciremus; sed etiam ut de carnali eius progenie spiritualem fructum capiamus. Quia, si ad nichil aliud ostenderet euangelista, quare faceret illas tres distinctiones, id est in unaquaque distinctione poneret quatuordecim generationes,  id est quatuordecim nomina? Sic enim dicit: Ab Abraham usque ad Dauid, quatuordecim generationes; a Dauid usque ad transmisgrationem Babylonis, generationes quatuordecim. A transmigratione Babylonis usque ad Christum, generationes quatuordecim . Et quia noluit hunc numerum excedere, sed istas distinctiones seruare, ideo omisit numerare quosdam patres et filios, qui pertinent ad istam progeniem, et transiuit de patre ad tertium nepotem. Et ideo per illos patres et filios, per quos Christus descendit ad nos, debemus aliquid spirituale intelligere, et notare quosdam gradus, quibus debemus ascendere ad ipsum. Ideo uideamus, quomodo narrat istam progeniem.

Ille incipit ab Abraham, et descendendo peruenit  ad Dominum nostrum. Sicut uidetur, per istam descensionem, qua Dominus noster descendit ad nos, uoluit ostendere nobis quamdam ascensionem, qua debemus ascendere ad ipsum. Ideo enim ille descendit, ut nos ascenderemus. Ideo pro nobis pauper factus est, ut diuites faceret. Euangelista autem incipit istam descensionem ab Abraham. Abraham autem interpretatur pater excelsus, per quem potest significari ille, qui uere excelsus pater est, id est Dominus Pater Domini nostri Iesu Christi. Inde, id est de sinu Patris excelsi descendit Dominus noster ut ueniret ad nos. Per hoc autem uenit ad nos, quod homo factus est inter nos. Et per hoc quod homo est, utique filius Marie est. Ideo in fine huius  descensus ita ait euangelista: Iacob autem genuit Ioseph uirum Marie, de qua natus est iehsu, qui uocatur Christus . Ergo, fratres karissimi, si uolumus illuc ascendere, unde ille descendit ad nos, id est ad Patrem excelsum, hic incipiamus nostrum ascendere, ad filium Marie, id est ad humanitatem Christi, et sic ascendamus ad eius diuinitatem. Ipse est enim uia, sicut ipse ait: Ego sum uia . Sine ista uia, nullus potest peruenire ad Patrem excelsum. Ideo ait: Nemo uenit ad Patrem, nisi per me . Nemo enim potest aliquod bonum incipere, nisi incipiat a Christo. Ipse est enim fundamentum omnium bonorum, sicut dicit Apostolus: Fundamentum aliud nemo potest ponere, preter id quod positum est, quod est iehsu Christus  . Sed, quia nos in profundo sumus, ille autem ad quem ascendere debemus, ualde altus est; non possumus nisi per quosdam gradus illuc peruenire. Istos gradus spirituales, per quos debemus ascendere, possumus, ut diximus, notare in istis patribus, per quos Dominus noster descendit ad nos, ut ad illum ascenderemus. Ideo, sicut ille ab Abraham, id est Deo Patre descendit ad nos per istos patres secundum carnem; ita et nos per istos patres spiritualiter intellectos ad ipsum Deum Patrem ascendamus. Et primum uideamus, quid significent iste tres distinctiones, quas euangelista fecit.

Puto quod per has tres distinctiones debeamus accipere tres status, in quibus sunt omnes qui uolunt  per istos gradus ascendere illuc, unde Christus descendit ad nos. Primus status est nostra conuersio; secundus nostra purgatio; tertius nostra exspectatio. Sic debet unusquisque proficere. Primo enim homo conuertitur ad Dominum a seculi huius uanitate; postea purgatur a uitiis, que contraxit ex mala consuetudine. Et postquam fuerit purgatus a uitiis, quantum humana fragilitas permiserit, tunc debet cum magno desiderio solutionem suam exspectare; quando debeat de hoc corpore exire, et ad Christum uenire et secure suum premium recipere. Sed, si homo uult ad istum summum gradum ascendere, primo debet esse perfectus in primo, et postea in secundo, et sic ascendere ad tertium. Ideo oportet ut quicunque conuertitur ad Dominum,  non timide aut tepide conuertatur. Ille timide et tepide conuertitur ad Dominum, qui, quando relinquit seculum, non uult perfecte omnia sua deserere; sed contra Domini preceptum sollicitus est de crastino, et aliquid sibi reseruat, et de sua substantia; incipit aliquam nouellam habitationem edificare, et timet ne possit pati illam districtionem, que est esse sub alterius imperio; et incipit per se uiuere, et suimet curam habere, et prius esse magister quam discipulus. Ille etiam tepide se conuertit ad Deum, qui, quamuis relinquat omnia que habet, et se ponat sub alterius potestate, aliquem locum eligit, et ibi se ponit, ubi habeat tantas delicias, uel etiam plures, quam habebat in seculo.  Sed et ille tepide conuertitur ad Deum, qui in quacunque domo fuerit, quantum potest, semper trahit ad quietem et delicias carnis, et nichil curat, nisi ut quocunque modo possit remanere in domo, ad quam uenit. Iterum in purgatione nostra debet esse perfectio, ut non sufficiat nobis, si illas abominationes, quas fecimus in seculo, relinquamus, et tamen ira, inuidia, detractione, murmuratione, occultis etiam sordibus, oculus cordis nostri maculetur. Iterum in exspectatione nostra debet esse quedam perfectio, id est perseuerantia usque in finem, et semper feruens desiderium. Istas perfectiones possumus intelligere per tres tessaredecades.

Sed quare posuit istum numerum, id est quatuordecim in unaquaque distinctione? iste numerus  significat perfectionem. Decem enim et quatuor significant legem et Euangelium, in quibus est omnis perfectio. Decem significat perfectionem legis, propter decem precepta, que erant in lege. Quatuor significat perfectionem Euangelii, propter quatuor libros euangelistarum. Ideo autem posuit euangelista istum numerum, qui significat perfectionem, quia in unoquoque statu debet homo esse perfectus, quia utique perfecta debet esse conuersio nostra. Nam si in isto statu non fuerimus perfecti, nullomodo possumus ad illum alium statum peruenire. Nisi enim uoluerimus perfecte ad Dominum ab hoc seculo conuerti, nequaquam poterimus a uitiis nostris purgari. Et nisi perfecte a uitiis nostris purgati fuerimus, nullo modo possumus secure premium  celeste exspectare. Sed quoniam nec ad primam perfectionem, que est in conuersione, nec inde ad alias potest homo statim peruenire, ideo debet quasi per quosdam gradus ascendere donec perueniat illuc, unde Dominus noster descendit ad nos. Iam nunc ergo, fratres, ascendamus et a Christo incipiamus, ut ad Christum perueniamus. A Christo incipiamus, secundum quod homo est; et ad Christum perueniamus, ubi cum Patre excelso unum est. Et si uolumus per istos patres, quos commemorat Euangelium, accipere illos gradus spirituales per quos debemus ascendere, debemus primo incipere a Ioseph, et ita sursum uersus peruenire usque ad transmigrationem Babylonis. Nam  isti sunt gradus, qui pertinent ad primum statum:

Ioseph interpretatur augmentum. Scire debemus quod Dominus creauit rationalem creaturam ut esset particeps beatitudinis illius, ita ut nichil aliud illi posset sufficere ad beatitudinem, nisi solus Deus. Et hec est tota perfectio rationalis creature, et omne bonum adherere illi. Et ideo recedens ab eo, tendit ad nichilum. Et hoc modo omne detrimentum hominis fuit, recedere a Deo. Idcirco, quando homo conuertit se ad Deum, tunc incipit augmentum eius. Et ideo si uolumus ad ipsum ascendere, primum est ut conuertamur ad eum et sic incipit augmentum nostrum, quod possumus intelligere per Ioseph, qui interpretatur augmentum. Dominus noster iehsu Christus, cum in forma Dei esset, non rapinam arbitratus  est esse se equalem Deo; sed semetipsum exinaniuit , et descendit usque ad infirmitatem nostram. Sed quia quod infirmum est Dei fortius est hominibus , ideo ubi ille deuenit ad defectum nostrum, ibi incepit augmentum nostrum. Sed quia ab illa magna claritate cecidimus in istas tenebras, ab illa magna quiete, quam primus homo habuit in paradiso, cecidimus in hoc mare magnum et spatiosum, ubi abundant uentus tentationum, fluctus persecutionum, et in hanc noctem, in qua transeunt omnes bestie silue .

In hoc etiam mari sunt reptilia, quorum non est numerus , id est maligni spiritus, qui semper intendunt ad nos decipiendos; et inter ista  omnia mala et pericula oportet nos illuc ascendere, unde cecidimus; et in ista nocte debemus ascendere, et a mari ascendere; necesse habemus ut habeamus aliquam lucem que nos illuminet, per quam ipsos gradus possimus ascendere. Ideo orta est nobis hodie stella quedam, domina scilicet nostra sancta Maria, que interpretatur stella maris, sine dubio stella istius maris, uidelicet istius seculi. Et ideo debemus erigere oculos nostros ad istam stellam, que hodie apparuit in terra, ut ipsa nos ducat, ut ipsa nos illuminet, ut ipsa nobis ostendat istos gradus, ut eos cognoscamus, ut ipsa nos consoletur, ne ascendendo deficiamus, ut ipsa nos adiuuet, ut ascendere ualeamus. Et ideo pulchre in ista scala, de qua loquimur, ubi nos debemus  incipere ascendere, ibi posita est Maria, sicut dicit euangelista, Iacob autem genuit Ioseph uirum Marie , ut statim in ipsa prima conuersione nostra ipsa nobis appareat, et recipiat in sua custodia, et illuminet luce sua, et comitetur nobis in ista uia laboriosa. Igitur, illa illuminante et docente per omnia, qui incepimus conuerti ad Deum, ipsam conuersionem ducamus ad perfectionem, et incipiamus a Ioseph, ubi incipit augmentum nostrum; et proficiamus et ascendamus, donec pertranseamus transmigrationem Babylonis, ut qui fuimus per uitia et peccata captiui sub potestate Nabuchodonosor in Babylone, id est in confusione, liberemur per gratiam Christi, ad quem conuersi  sumus: et ita cum perfecte conuertendo ad Deum redierimus a Babylone, transeamus ad secundum statum, et incipientes nosmetipsos purgare, ascendamus de gradu in gradum, donec ueniamus ad Salomonem, qui interpretatur pacificus, ut, scilicet purgati a malis passionibus, habeamus in nobis quamdam pacem et tranquillitatem, et sic ingrediamur tertium statum, qui incipit a Dauid, qui interpretatur desiderabilis; ut et nos desideremus, et ardeamus uidere illum desiderabilem uultum Creatoris nostri, et in ipso desiderio nostro perueniamus ad Patrem Abraham, ad Deum scilicet excelsum, et uideamus eum in Sion.

Sed quia longum est, si uelimus ista omnia nomina percurrere, et in singulis istos gradus querere;  hoc uideamus, ad quam perfectionem debemus in singulis istis tribus statibus peruenire. Et hoc primum uideamus, ut fundamentum positum sit, id est fides Christi. Sine fide enim impossibile et placere Deo . Postea uero diligenter consideremus, ut semper habeamus ante oculos nostros istam stellam, que hodie apparuit in terra, ne deficiamus propter tenebras huius noctis, in qua sumus, et sic incipiamus ascendere in primo statu, ut conuersio nostra perfecta sit.

Iste status incipit a Ioseph. Ioseph, ut diximus, interpretatur augmentum. Quid significat hoc augmentum, dicit Dominus in Euangelio: Quis uolens turrim edificare, non prius sedens cogitat, si habeat sumptus ad perficiendum ? Turris ista est  perfectio, ad quam debemus ascendere. Oportet ergo ut, qui uoluerit istam turrim spiritualiter edificare, augeat sibi expensas unde possit perficere, ut sit in isto primo gradu, id est augmento. Sed que est ista expensa? Dubitaremus dicere, nisi ipse Dominus prius dixisset, oportere sumptus computare ad istam spiritualem edificationem; statim in fine huius Euangelii, de quali sumptu loqueretur ostendit, dicens: Sic qui non renuntiauerit omnibus que possidet, non potest esse meus discipulus . Mira res. Homines huius seculi, si uolunt aliquid edificare magnum, non solum seruant ea que habent, sed etiam multa congregant et acquirunt. Sed ille qui uult spiritualem edificationem facere, non solum non debet id querere quod non habet, sed  etiam id quod habet relinquere. Quod ergo illis uidetur detrimentum, hoc est nostrum augmentum. Quanto enim magis minuuntur pro Christo iste corporales diuitie, tanto magis augentur spirituales. Ideo nobis, qui desideramus ascendere et spiritualem turrim edificare, primum est positus ante nos Ioseph, id est augmentum, ut scilicet terrenas diuitias abiiciamus, et sic spirituales diuitie nobis augeantur. Scire autem debemus quia temporales diuitie et occupationes mundi sunt quasi quedam uincula, quibus diabolus tenet homines ligatos, ut non possint libere ascendere scalam Dei. Ideo quidam diues, quia audiuit a Domino: uade et uende omnia que habes, et da pauperibus; et ueni, sequere  me , abiit tristis. Quare autem abierit tristis, euangelista nobis ostendit, qui ait: Erat autem habens multas possessiones . Tenebat eum ligatum diabolus occupationibus mundi, quasi quibusdam uinculis. Ideo tristis fuit. uidebat enim quid illum oporteret facere, sed quia erat his uinculis ligatus, non poterat se sine magna tristitia expedire. Qui ergo proiecerit propter timorem Dei et amorem diuitias huius mundi, facile potest scalam Dei ascendere et diabolum supplantare. Quia nullomodo potest homo leuius supplantare diabolum, quam per timorem Dei, quasi acuta nouacula, abscindere uincula, quibus diabolus tenet eum ligatum. Sed quia quando homo incipit conuerti ad Deum a peccatis suis, timor nimius uult aliquando  ducere eum ad desperationem: ideo ascendat superius, et respiciat ad illum qui uere misericors est, et totam spem suam in eam ponat, et eum super omnia diligat; quia omnibus qui conuertuntur ad eum sine ulla dubitatione donat omnia peccata.

Dicit Salomon in Prouerbiis: Fili, accedens ad seruitutem Dei, sta in iustitia et timore, et prepara animam tuam ad tentationem . Non enim curat diabolus tentare hominem, quem in potestate sua habet. Qui enim proprie concupiscentie in omnibus obedit, et satisfacit desideriis carnis sue, non curat diabolus ad illum accedere; sed si ceperit ipsas concupiscentias abiicere, et niti contra desiderabilia carnis sue, tunc dolet diabolus, et aggreditur  eum acriori certamine. Is quem diabolus impugnat, non deficiat; sed superius ascendat, et diabolum, et omnia eius argumenta despiciat, et dicat: Deus meus adiutor meus, et sperabo in eum . Si enim Deus pro nobis, quis contra nos?  Ponit diabolus ante oculos diuitias mundi, quas abiecit homo, et uult eum facere redire ad uomitum suum. Sed ille cum omni fiducia dicat: Deus meus, adiutor meus, et sperabo in eum. Et sic consideret, quia si delectabilia sunt terrena et transitoria, sine ulla dubitatione delectabilior est ille, qui fecit non solum ista terrena, sed et omnia dona pulchra, et celestia et terrena, et pro eius amore omnia contemnat et dicat: Deus meus, diuitie mee, honor meus, thesaurus meus, et omnia  bona mea. In isto gradu iam perfecte contemnuntur omnes diuitie; quia, quando homo considerat pulchritudinem Creatoris sui, parum ei uidetur quidquid reliquit in seculo. Sed iam, calcatis diuitiis, quia ille non possunt impedire quin conuertatur ad Deum, incipiunt impugnare carnales affectiones, scilicet patris et matris, fratrum et amicorum. Iste locus est ualde periculosus. Quando enim homo uult relinquere seculum, et conuerti ad Deum, obstant omnes, retinent, clamant. Relinquis nos? Quis in senectute sua sustinebit patrem tuum? Quis consolabitur matrem tuam uiduam desolatam? Quis adiuuabit fratres, sorores, paruulos, qui omnes attendunt ad te? Hec si non dicantur foris,  ipsa tamen carnalis affectio uel diabolus dicit in corde. Ex alia parte occurrunt familiares, amici, et socii, cum quibus ualde dulciter uixit, et dicunt: Ita relinquis nos? Ita diuidemur? Sed qui ascendit scalam istam spiritualem, et uult cantare canticum graduum, dicat: Domine, libera animam meam a labiis iniquis, et a lingua dolosa . Et iterum: Narrant mihi iniqui delectationes; sed non ut lex tua, Domine .

Iste certe affectiones, quasi quedam nubes obscurant animam, et abscondere nituntur omnem spiritualem delectationem. Sed debemus hic maxime cogitare hanc stellam nostram, que nobis luceat in hac nocte, in hac obscuritate. Debemus considerare radium, qui de ista stella ortus est; qui quodammodo  obscuratus est propter nos, ut nos liberaret ab his obscuritatibus. Ipsum ponamus contra omnes carnales affectiones, et ipsum consideremus patrem, fratrem, matrem, amicum. Patrem, quia erudit nos; matrem, quia consolatur nos, et lacte dulcedinis sue nutrit nos; fratrem, quia carnem de carne nostra assumpsit; amicum, quia sanguinem suum fudit pro nobis. Hec est recta uia. Sed hic cauendi sunt latrones, qui se abscondunt, et plerumque incautos feriunt. Hic solet latere leo in insidiis, ille qui circuit, querens quem deuoret ; et quem non potest per suum gladium uulnerare, solet per ipsius arma, quem tentat, appetere. Tela illius sunt uitia, quibus nos aperte impugnat. Arma nostra sunt uirtutes, quibus ei resistimus. Ideo, quando  non potest per aperta uitia, que sunt eius tela, destruere, uult de nostris armis nos occidere. Nititur enim animo nostro persuadere ut in nobis ipsis gloriemur, quasi nostra uirtute diuitias reliquerimus, et nostra uirtute affectiones omnes contempserimus. Contra hanc pestem debemus ascendere, ut unusquisque, quando profecerit, meminerit se a Domino adiutum, et non per propriam uirtutem ad aliquod bonum peruenisse, uel peruenire posse, et non in se, sed in Domino glorietur. Ipse est enim qui operatur in nobis et uelle, et posse, pro bona uoluntate. Unde dicit Apostolus: Quid enim habes quod non accepisti? Si autem accepisti, quid gloriaris quasi non acceperis? 

Ergo qui uult perfecte conuerti ad Dominum, sic  ascendat de gradu in gradum, donec perueniat ad transmigrationem Babylonis. Sicut autem in descensione intelligitur illa transmigratio que facta est de Ierusalem in Babylonem, ita in ascensione debemus intelligere illam transmigrationem quam facere debemus de Babylonia uersus Ierusalem. Hec est conuersio perfectionis nostre, ut Babyloniam relinquamus. Babylon interpretatur confusio. Quandiu homo habet cor suum uel in diuitiis huius mundi, uel in deliciis, uel in amore carnali parentum et amicorum suorum, et in propria uoluntate, utique in Babylone est, id est in confusione. Quia in corde, ubi ista sunt, sine dubio magna confusio est, et parua pax. Ideo ut perfecta sit nostra conuersio,  omnia ista abiiciamus, et de Babylone perfecte transmigremus. Et non solum transmigremus, sed et magistri Babylonis efficiamur. Magnum est enim, fratres mei, magistrum esse Babylonis. uidete, queso, magnum mysterium. Omnes filii Isrel, qui erant in Ierusalem, ducti sunt captiui in Babylonem; facta est tamen in ipsis captiuis quedam diuisio. Alii seruiebant ipsis Babyloniis, et alii facti sunt magistri in ipsa Babylone et Babyloniis imperabant. Constituti sunt enim Daniel, Ananias, Azarias et Misel, principes super omnes satrapas regis Babylonis, omnes tamen captiui. Hec, ut ait Apostolus, in figura facta sunt nostri . Omnes enim, fratres mei, omnes omnino tenemur captiui in Babylone, id est in confusione. Quis  enim se liberum ab hac captiuitate pronuntiet, cum Paulus dicat: uideo aliam legem in membris meis repugnantem legi mentis mee, et captiuum me ducentem in lege peccati?  Ecce illa miserabilis captiuitas. Omnes gemunt, qui non more phreneticorum gaudent. Babylonici, a quibus captiui tenemur, ipse sunt concupiscentie. Sed bonum est, fratres mei, ipsis Babylonicis imperare. Miserum quidem est inter ipsos uiuere, sed miserrimum est ipsis seruire. Sed plures seruiunt, pauci imperant. Illi quippe in Babylone Babylonicis seruiunt, qui in ista misera captiuitate de qua locuti sumus ipsis concupiscentiis, ipsis desideriis carnis obedientes, prebent membra sua arma iniquitatis peccato. Illi imperant, qui ipsas concupiscentias comprimunt,  qui membra sua bene regunt, ut non regnet peccatum in eorum mortali corpore , et sint magistri confusionis sue, et non serui.

Quod quia suis uiribus nemo sufficit implere, clamemus cum Apostolo: Quis nos liberabit de corpore mortis huius?  Sic clamor meus semper sit ad Deum. Oculi nostri semper ad Deum, et sic intremus in alium statum. Nam, licet hec perfecte fecerimus, et diuitias et delicias, et omnes affectus carnales, et nostram propriam uoluntatem abiecerimus, tamen adhuc nos impugnant uitia nostra, ira, impatientia, superbia, luxuria, et cetera huiusmodi. Ideo ingrediamur in alterum statum, et incipiamus nosmetipsos purgare a uitiis nostris per labores, per uigilias, per ieiunia, per  orationes, per compunctionem, per lectionem, per meditationem. Sed quia nichil tantum ualet ad nostram purgationem, quantum assidua oratio ad Deum, ideo in principio huius distinctionis ponitur Iechonias, qui interpretatur preparatio Domini, ut sciamus et memorie commendemus, quia nos non sufficimus nosmetipsos preparare, neque purgare; sed hoc quod conuertimur ad Deum, huic seculo abrenuntiando, quod purgamur proficiendo, oportet ut omnis ista preparatio Domini sit preparantis nos, ut digni efficiamur Dei ipsius uisione, omni finita tentatione. Sciendum sane quia, quandiu aliquid terrene cupiditatis cordi nostro insederit, nequaquam poterimus illud uerum et delectabile  bonum esurire. Qui autem hic iustitiam non esurierit, nescio si aliquando illa satiari poterit. uerum licet seculum deseruerimus, licet nos aliene uoluntati subdiderimus, licet uitiis nostris pristinis resistamus; nichil quoque de nobis presumentes orationi insistamus; adhuc tamen quedam cupiditates ex ipsa infirmitate, que non est adhuc perfecte sanata, irruentes oculum cordis obscurant: uerique luminis puritatem, cui inhiare oportet, intueri non sinunt.

Agendum est ergo, et omni nisu insistendum, ut minuatur ista cupiditas, sanetur ista infirmitas, caritas augeatur, qua unum uerum solum dulce et uere delectabile bonum ametur feruentius, desideretur attentius, suauius degustetur. Hic quidem labor  immanis oboritur, sed non est desperandum; non enim in nobis, sed in Domino speramus. A Domino speremus salutem, ut non obruat infirmitas et non uincat cupiditas, ut caritas nutriatur; et ideo illum iugiter oremus ut ipse nos preparet, et purget, et faciat nos uasa in honorem et non in contumeliam. Ab isto autem opere non cessemus, sed ascendamus magis de gradu in gradum, donec inueniamus, imo donec ipsi efficiamur Salomon, qui est ultimus gradus in secunda distinctione. Salomon interpretatur pacificus. Tandiu ergo debemus nosmetipsos a uitiis purgare, donec habeamus pacem in nobis, et uitia conquiescant, nec possint leuare caput contra nos, nec aliquando nobis bellum inferre. Ista est enim perfectio secundi status, ut a Deo purgemur a uitiis nostris,  ut incipiamus etiam in hoc seculo quasdam primitias illius pacis degustare, quam habebimus in nostra resurrectione, quando dicemus: Ubi est, mors, uictoria tua? Ubi est, mors, stimulus tuus ? Si uero in isto statu fuerimus perfecti, quid restat, nisi ut desideremus presentiam Christi; suspiremus ad illam uisionem beatam, ut sint nobis lacryme nostre panes die ac nocte ; et cum omni cordis affectione dicamus: Quando ueniam, et apparebo ante faciem Dei?  Incipit autem iste status a Dauid, id est a sancto desiderio; Dauid desiderabilis interpretatur. Et quis illo desiderabilior, de quo ait propheta: ueniet desideratus cunctis gentibus? . Desideratus plane et desiderandus.

Ut autem perfectum sit istud desiderium, non debet  finiri, donec ueniamus ad Abraham, id est Patrem excelsum, ut uideamus Deum deorum in Sion . Hec est perfectio ad quam ascendere debemus; hoc est premium quod exspectamus, uisio scilicet Dei, id est Patris excelsi. O quantum premium! quam magnum! quam bonum! uidebunt eum iusti, uidebunt impii; sed aliter impii, aliter iusti. uidebunt, impii in quem transfixerunt . Et iterum: Tollatur impius, ne uideat gloriam Dei . uidebunt eum iusti, sed sicut est, dicente Ioanne: Nunc filii Dei sumus; sed nondum apparuit, quid erimus. Scimus autem, quoniam cum apparuerit, similes ei erimus, quoniam uidebimus eum, sicuti est . Esse Dei est dissimiliter nunquam esse. uidebimus ergo eum, sicuti est;  quia hunc in ipsa Deitatis sue substantia contemplabimur, quod nulli prorsus electorum in hac uita conceditur, nec ipsi Moysi, qui eum in Angelica specie contemplari solebat, dicente ei Domino: Non poteris uidere faciem meam: non enim uidebit homo faciem meam, et uiuet . Cui tamen pro merito magne sanctitatis ait: Ostendam tibi omne bonum . uidebimus tunc illum speciosum forma pre filiis hominum , in quem desiderant angeli prospicere . Nam, sicut quidam ait, quantum licet scire, Deus est substantia spiritualis, tam inestimabilis pulchritudinis, tam ineffabilis suauitatis, ut angeli qui septuplo solem sua uincunt pulchritudine, desiderent in eum iugiter  et insatiabiliter prospicere. uidebimus tunc illum, cuius spiritus super mel dulcis, et hereditas super mel et fauum, et spiritualibus brachiis amplexabimur, et mira quadam dulcedine osculabimur. uidebimus tunc, et sentiemus quam bonum et quam dulce erit, in illa beata uita frui conspectu Conditoris nostri, interesse angelorum societati, eterna immortalitate donari. uidebimus tunc illum, qui de sinu Patris descendit in gremium matris; ut nos incipientes, ut diximus, ab eius humanitate, quam assumpsit de matre, perueniamus ad eius diuinitatem, quam semper habet cum Patre. Hoc totum bonum nostrum ab hac festiuitate incepit, in qua orta est eius beata Genitrix, qui nos ad tantam celsitudinem per suam gratiam perducit. Et  ideo in principio huius ascensionis ponitur ipse iehsu, ponitur Maria, ut sub ipsa misericordia, sub ipsius misericordia matre benignissima nemo desperet, nemo ascendere dubitet, sed in ipsis omnem spem suam, omnem ponens delectationem, ascendat securus, ascendat intrepidus. Nunquam enim poterit deficere, qui talibus auxiliis poterit adiuuari. Erigamus ergo ad ipsum Christum intuitum nostrum, deprecantes illum per merita sue dulcissime matris, ut ipse efficiat uolentes, ut ipse adiuuet ascendentes, ut ipse recipiat uenientes, qui uiuit et regnat cum Patre et Spiritu sancto, per omnia secula seculorum. Amen.



SERMO XXII. IN FESTO OMNIUM SANCTORUM.

 Fratres mei, si non sufficimus loqui de uno sanctorum Dei, et eius gloriam exprimere, quomodo sufficiemus de omnibus sanctis eius sermonem facere? Hoc ergo magis necessarium est, ut ita nos habeamus, quatenus ad eorum gloriam peruenire ualeamus. Quid ergo agendum est nobis? Quomodo ad illam exaltationem poterimus peruenire? Ideo, fratres, audiamus salubre consilium. Cui enim melius credere debemus, quam illi, qui iam ad illam excellentiam peruenit? Ipse certe nouit uiam, quam ipse ascendit. Audiamus ergo unum de magnis amicis Iesu dicentem: Humiliamini sub potenti manu Dei, ut uos exaltet . Scitis quomodo hodie per uniuersum mundum omnes laudant sanctos Dei, angelos, archangelos, apostolos, martyres, confessores,  uirgines. Inde sunt cantus hodie in sancta Ecclesia, inde hymni, inde luminaria et cetera que conueniunt festiuitati. Cantus significat illam perpetuam iubilationem, in qua sancti sunt, propter ineffabile gaudium quod habent de Deo. Hymni significant illam inenarrabilem laudem qua ipsi semper Deum laudant. Unde dicit psalmista: Beati qui hubitant in domo tua, Domine, in secula seculorum laudabunt te . Luminaria significant illam perpetuam lucem, in qua habitant sancti Dei. Unde in hac nocte cantastis: In circuitu tuo, Domine, lumen est, quod nunquam deficiet. Modo, fratres, cogitate, si potestis, quantum exaltati sunt in celo, qui ita possunt exaltari et honorari in terris? Certe,  fratres, si omnem gloriam mundi, et omnem laudem mundi, et omne gaudium mundi possemus simul aspicere, in comparatione illius gaudii nichil est aliud quam summa miseria. Ideo, fratres, scire debetis quia istas festiuitates in luminaribus, in canticis et ceteris huiusmodi non facimus, nisi propter duas causas. Ista enim non prosunt sanctis Dei, non isto terreno cantu delectantur, non istis terrenis, luminaribus et uilibus gloriantur, quorum laus Christus est, quorum lux ille est, qui illuminat omnem hominem uenientem in hunc mundum . Primo ut per has renouationes excitemus nosmetipsos ad maiorem deuotionem. Deinde propter illam significationem, quam superius diximus: et ideo tantum debemus agere, quantum sufficit ad ista duo. Nam  illi non bene, non rationabiliter, sicut mihi uidetur, celebrant istas festiuitates, qui cum quadam nimietate et superfluitate querunt istas glorias exteriores et pulchritudines, ita ut exteriori homine tot cantibus, tot ornamentis, tot luminaribus et ceteris huiusmodi pulchritudinibus intento, nichil aliud pene poterit cogitare, quam ista que uel per oculos uidet, uel per aures audit, uel per ceteros sensus carnis sentit.

Nos, fratres, qui ista non uidemus, et scimus tamen quia a multis aguntur, cogitemus et delectemur in illa pulchritudine, que uera est, in qua sancti sunt sine corruptione; in illis spiritualibus ornamentis, que sancti habent in iustitia et sanctitate; in illis hymnis et laudibus, quibus ipsi laudant Deum sine fastidio; in illa luce, quam ipsi uident  in Dei facie; et ita agamus nostras festiuitates ut mens nostra non reflectatur ad istas terrenas delectationes et caducas; sed potius ad illa spiritualia et eterna excitetur, et sic illorum gloriam et exaltationem consideremus. Et ut ad illorum exaltationem peruenire possimus, audiamus consilium apostoli, qui ait: Humiliamini sub potenti manu Dei. Nouit optime apostolus causam quare deiecti sumus, quare illam exaltationem, in qua creati sumus, perdidimus, quare in ista miseria expulsi sumus. Que est ista causa, fratres, nisi superbia? Ideo contra illam superbiam docet humilitatem. Humiliamini, inquit. Sed quia sciuit quod non omnes qui se humiliant, sapienter se humiliant, ideo adiecit, sub potenti  manu Dei. Alii humiliantur sub gloriosa manu Dei; alii humiliantur sub forti manu Dei; alii humiliantur sub larga manu Dei; alii humiliantur sub potenti manu Dei. Sunt angeli boni, sunt et angeli mali; sunt et homines boni, sunt et homines mali. Sicut dicit Apostolus: In nomine Domini nostri Iesu Christi omne genu flectatur celestium, terrestrium et infernorum . uidete modo quia omnes humiliantur Domino nostro, et omnes ei subiiciuntur. Omnes certe et boni et mali, quia eius uoluntati nullus resistere potest, et omnes seruiunt uoluntati eius, uelint, nolint. Ideo salubriter nos monet Apostolus ut nos illi humiliemur, id est uoluntate nostra subiiciamur ei, quia tunc habebimus meritum. Si enim ex uoluntate nostra nolumus  subiici illi, subiiciemur inuiti, penam incurremus eternam. Iam uideamus, qui sunt illi, qui humiliantur sub gloriosa manu Dei. Qui de manu Dei nichil aliud exspectant, nisi gloriam ipsius, in qua ipsi sunt sine fine beati, unusquisque secundum ordinem in quo creatus est. Mali autem angeli ipsi sunt, qui humiliantur sub forti manu Dei; quia fortitudo Dei premit eos, et facit eos, uelint nolint, sue seruire uoluntati. Unde dicitur in psalmo: Draco iste, quem formasti ad illudendum ei . Nonne sapienter illi illudit Dominus noster, quando omnia que fecit ad destructionem illorum qui sunt electi, hoc retorquet Dominus ad illorum profectum, et quidquid ipse facit ut minuat gloriam Christi, hoc auget gloriam Christi? Et puto, fratres mei, quod  ipsemet hodie se tenet pro illuso. Considerat hodie gloriam apostolorum, martyrum et omnium sanctorum Dei, et uidet quia per malitiam eius aucta est illorum gloria. Quare enim tanta est illorum gloria, nisi quia, sicut dicit Apostolus: Ludibria sunt et uerbera experti, insuper uincula et carceres, lapidati sunt, secti sunt, tentati sunt, in occisione gladii mortui sunt pro Christo? . Et hec omnia illis illata sunt per malitiam diaboli. Ipse enim operabatur in cordibus infidelium et impiorum, qui eos ita cruciabant. Et ecce omnia illa tormenta uersa sunt illis in gloriam et coronam.

Sic, fratres mei, licet non patiamur illa corporalia tormenta, que illi passi sunt; tamen et per nos illuditur diabolo. Tentat enim et cruciat; sed  quia fortitudo manus Dei premit eum, ne possit nos tentare supra id quod possumus sustinere, omnes iste tentationes ad nostram gloriam, et ad illius contumeliam proficiunt. Similiter mali homines humiliantur sub forti manu Dei, quia non permittit eos Dominus exercere crudelitatem suam, nisi quantum uiderit eis expedire. Alii sunt qui humiliantur sub larga manu Dei. Omnes tamen non eodem modo. Quidam enim uidentes, quod ipse est qui dat escam omni carni , qui firmiter credentes quod in eius manu sunt omnes diuitie et honores, et cui uoluerit dat illa; incipiunt seruire illi, uel ut ista terrena acquirant, uel ne ista terrena amittant. Alii meliores istis largam manum eius considerantes, qui solem suum oriri facit super bonos et malos, et  pluit super iustos et iniustos , qui etiam ista temporalia mistim bonis et malis abunde tribuit, coniiciunt, quam mira sunt, quam ineffabilia, que seruat suis tantum bonis et cupiditate illius beatitudinis, quam nec oculus uidit, nec auris audiuit, nec in cor hominis ascendit , seruiunt illi et humiliantur. Item sunt alii, qui humiliantur sub potenti manu Dei. Illi sunt, qui considerantes eius potentiam, qua superbos humiliat et humiles exaltat, qua damnat quos uoluerit, salubri timore compuncti humiliantur. Ad hanc nos humiliationem Dominus inuitat, dicens: Nolite timere eos, qui corpus occidunt, et non habent ultra quid faciant: sed eum timete, qui potest et animam et corpus perdere in gehennam  . Hec est prima causa humilitatatis nostre, timor Domini. Sed est perfectior gradus, quando non illam potentiam considerat, qua damnat impios; sed illam, qua in ista uita suos potenter defendit, et in die iudicii ad regnum celorum introducit. Ad istum gradum nos inuitat Apostolus, dicens: Humiliamini sub potenti manu Dei; non timore pene, sed, ut uos exaltet in tempore uisitationis . Tempus uisitationis est dies iudicii. Primo uisitauit mundum per misericordiam, postea uisitabit per iudicium. uisitauit nos misericorditer, quando suum sanguinem fudit pro nobis; uisitabit per iudicium, quando unicuique reddet secundum opera sua .

Sunt etiam alie uisitationes innumerabiles, quibus  hic Dominus uisitat, non solum electos, sed etiam reprobos. uisitat nos per prospera, uisitat nos per aduersa. uisitat nos quando tentamur, uisitat nos quando consolamur. uisitat nos per occultam inspirationem, uisitat nos per exteriorem sermonem. uisitat nos per Scripturas, uisitat nos per sacramenta. Et hec omnia bonis proueniunt in salutem, malis in perditionem. Si autem uoluerimus in his omnibus uisitationibus exaltari, humiliemur sub potenti manu Domini. Et quid sunt iste festiuitates, quas celebramus, nisi quedam eius uisitationes? Sed in istis uisitationibus alii exaltantur, alii deiiciuntur. Ecce hodie celebramus festiuitatem Omnium Sanctorum, nec soli nos celebramus. Quis est enim Christianus, qui non hodie celebrat istam  festiuitatem? Sed multi in luxuriis, in comessationibus, in ebrietatibus, in impudicitiis, et huiusmodi contaminationibus. Isti non exaltantur in ista uisitatione, sed potius deiiciuntur. Qui uero in presenti festiuitate apud seipsum considerat sanctos Domini nostri, gloriam angelorum, doctrinam apostolorum, patientiam martyrum, constantiam confessorum, pudicitiam uirginum; et in his omnibus nunc desiderat gloriam, ad quam peruenerunt; nunc feruet sequi per uiam, per quam precesserunt; et sic compungitur, dolet, plangit preteritas negligentias et peccata sua; proponit feruentius Deo seruire, ut consequatur gloriam angelorum; patientius omnia aduersa tolerare, ut perueniat ad coronam martyrum;  purius cor suum et carnem suam amodo custodire, ut fruatur consortio uirginum, iste est qui exaltatur in hoc tempore uisitationis. Sed qui sunt, qui ista faciunt? Non superbi, non clari, non contradictores, non murmurosi. Sed qui? Utique qui se humiliant sub potenti manu Dei. Qui timorem Dei semper sibi ante oculos ponunt, qui diuinam potentiam semper considerant, qui semper mortem suspectam ante oculos habent. Ergo, fratres, humiliemur sub potenti manu Dei, ut nos exaltet in tempore uisitationis. In istis uisitationibus nos exaltet per bona opera, per sancta desideria, ut quando uenerit in illa magna uisitatione, quando requiret ab omnibus quid in ista uita gesserunt, ut reddat unicuique secundum opera sua, tunc nos perfecte  exaltet, audientes illam delectabilem uocem: uenite, benedicti Patris mei, percipite regnum quod uobis paratum est ab origine mundi . Hec erit uera exaltatio nostra, quando eorum consortiis fruemur in celis, quorum hodie festiuitatem celebramus in terris. Quod per eorum merita nobis prestare dignetur Dominus noster iehsu Christus, qui cum Patre et Spiritu sancto uiuit et regnat Deus, per omnia secula seculorum. Amen.



SERMO XXIII. DE OMNIBUS SANCTIS II.

Benedictus sit imperator noster, qui pauperem familiam suam uisitare non desistit. Aliquando, fratres karissimi, uisitat nos per aliquem seruorum suorum, aliquando per plures, aliquando per carissimam  matrem suam, aliquando, quod plus est, per seipsum. Que sunt enim iste festiuitates Sanctorum, quas tam sepe celebramus, nisi quedam uisitationes, per quas uisitat nos Dominus noster, et confortat? Quia ergo expediebat nobis, semper memores existere beneficiorum eius, que nobis per presentiam suam corporalem exhibuit: et quia sciuit memoriam nostram esse corruptam per obliuionem, intellectum per errorem, studium per cupiditatem pie prouidit nobis ut ipsa sua beneficia non solum recitarentur nobis per Scripturas, sed etiam nobis representarentur per quasdam spirituales actiones. Ideo quando tradidit discipulis suis sacramentum corporis et sanguinis sui, ait illis: Hoc facite in meam commemorationem .  Ob hanc causam, fratres, institute sunt iste festiuitates in Ecclesia Dei, ut per hoc quod modo eius natiuitatem representamus, modo eius passionem, modo eius resurrectionem, modo eius ascensionem: semper sit recens in memoria nostra illa mira pietas, illa mira suauitas, illa mira caritas, quam in nobis per hec omnia ostendit. Ex his etiam plurimum proficere debet fides nostra, quando et auribus nostris uidemus quid Christus pertulit pro nobis, quid etiam in ista uita dat nobis, quid post istam uitam promittit nobis. Pertulit pro nobis mortem, in presenti dat nobis peccatorum remissionem, post istam uitam promittit eternam felicitatem. Istam nostram liberationem, fratres karissimi,  istam spem nostram, istam beatitudinem nostram debemus ad memoriam nostram reducere, quando celebramus ipsius festiuitatem. Sed quare celebramus istas festiuitates suorum fidelium, nisi ut consideremus attentius illorum gloriam, quam illis misericordia Dei contulit: ut per istam considerationem illam ardentius desideremus et amemus? Per hoc etiam quod audimus uitam illorum, et passiones, et labores, per quos illi uenerunt ad tantam gloriam, debemus concipere magnam consolationem, et magnam spem: et quanto magis uiderimus nos in laboribus et angustiis huius uite, tanto possumus securius illam gloriam et felicitatem, ad quam ipsi nos precesserunt, sperare.

Charissimi, nemo uos fallat, nulla uos cogitatio  decipiat, nec ullum blandimentum inimici. uera est certe illa Scriptura que dicit: Per multas tribulationes, oportet nos intrare in regnum Dei . Fratres mei, licet angelus sit, qui uobis aliud dicat, anathema sit. Celebramus sepe festiuitates apostolorum, sepe et martyrum, aliquando et confessorum, aliquando et uirginum. Quis est de illis omnibus, qui non transiuit per dolores et tribulationes huius uite? Ecce hodie ipse rex, ipse imperator noster, cum omni suo nos uisitat exercitu. Consideremus, quantum possumus, omnes acies eius, quam sunt pulchre, quam sunt ordinate; desideremus eorum societatem, sed primo non refugiamus eorum laborem. Grauis quidem est pugna, sed debet nos delectare corona. Non deest nobis  auxilium in hac pugna. Sunt circa nos angeli, archangeli, de quibus dicit Apostolus: Nonne omnes sunt administratorii spiritus, in ministerium missi, propter eos qui hereditatem capiunt salutis?  uideamus ergo in prima fronte ipsum imperatorem nostrum; audiamus quomodo hortatur milites suos. In hoc, inquit, mundo pressuram habebitis . Fratres, ueritas non potest mentiri. Ideo audite quod promisit. Duo secula sunt, presens et futurum. Dominus noster predixit nobis, quomodo habeamus esse in utroque. In hoc, inquit, mundo pressuram habebitis . Iterum quales sui futuri sunt in alio, ipse dixit: Fulgebunt iusti sicut sol in regno Patris mei . Et iterum: Erunt sicut angeli Dei in celo . Ideo,  fratres, quamuis fortassis fecisset diues ille multa mala, de quo dicit Euangelium, quia cruciabatur in inferno, et uidit Lazarum in sinu Abrahe: et quamuis forte habuisset in se ille pauper Lazarus multa bona, tamen non commemorauit Abraham aliam causam damnationis diuitis, nisi quod recepisset bona in uita sua; nec aliam causam salutis Lazari, nisi quod recepisset similiter mala in uita sua. Sic enim ait: Memento, fili, quia recepisti bona in uita tua: et Lazarus similiter mala . Idcirco, fratres, quantum unusquisque se uidet in pressuris huius uite pro Christo, sciat pro certo quia tantum crescit gloria eius in alia uita; et quantum se uidet in bonis et deliciis in hac uita, tantum timeat, ne minuatur gloria eius in alia uita.

 Quapropter, fratres, hec duo debemus habere in memoria nostra, quales debemus esse in celo cum Domino, et de istis duabus uitis debemus semper aliquid sentire. Ad istam uitam pertinet labor, ad illam uitam requies; ad istam uitam pertinet tentatio, ad illam securitas; ad istam uitam paupertas, ad illam diuitie; ad istam uitam luctus, ad illam uitam consolatio; ad istam uitam fames et sitis, ad illam uitam satietas. Hoc est, fratres mei, quod Dominus dicit in Euangelio: Beati pauperes, quoniam uestrum est regnum Dei. Beati qui fletis, quia ridebitis. Beati, qui nunc esuritis, quia saturabimini . Et iterum: ue uobis, diuites, qui habetis consolationem uestram. ue uobis qui ridetis nunc, quia plorabitis et flebitis . Sed iam uidete  quod dixi, quia oportet ut hec duo habeamus in memoria nostra, id est quales debemus hic esse, et quales futuri sumus ibi; quia si tantum illa attendamus que pertinent ad istam, non poterimus sustinere. Quis enim sine periculo murmurationis et desperationis potest sine aliqua consolatione semper esse in pressuris, et miseriis, et tentationibus? Quis est, fratres, in ista uita, qui non sentiat istas miserias, nisi ex toto sit sine sensu? Et propter istas miserias omnes querunt habere aliquam consolationem. Seculares enim et qui amant istum mundum, ipsi querunt consolationem in diuitiis, in honoribus, in multis curiositatibus, in desideriis carnis et uoluptatibus. Isti sunt miseri, quando  tristantur, sed multo miseriores quando sic consolantur. uos autem genus electum, regale sacerdotium, gens sancta, populus acquisitionis , non debetis habere tristitiam, quam isti habent; nec consolationem, quam isti habent. Considerate totam familiam istam nostri imperatoris, quam hodie nobis ostendit; et uidete in ipsa ista duo, tristitiam quam habuerunt, et gaudium quod receperunt. Hec est illa familia Christi, sponsa Christi, que dicit in Canticis: Nigra sum, sed formosa . Ecce, fratres, illa duo, de quibus locuti sumus. Nigredo pertinet ad istam uitam; formositas ad illam, in qua erimus Deo prestante post istam. Quidquid habuerunt sancti de ista uita, nigrum fuit, sed cum ista nigredine habuerunt magnam pulchritudinem.  Quasi quedam nigredo erat illa tribulatio, illa angustia, ille tentationes, quas pertulerunt in mundo, de quibus dicit Apostolus: Circumierunt in melotis, in pellibus caprinis; egentes, angustiati, afflicti; quibus dignus non erat mundus . Habuerunt etiam quamdam pulchritudinem in fide, in castitate, in puritate, in caritate.

Consideremus primo ipsos duces exercitus nostri; audiamus, quid de illis dicat unus eorum. uidete, inquit, uocationem uestram, fratres; quia non multi sapientes secundum carnem, non multi nobiles; sed que sunt stulta mundi elegit Deus, ut confundat sapientes, et infirma mundi, et contemptibilia, et ea que non sunt . Et iterum dicit: Tanquam purgamentum huius mundi facti sumus; omnium  peripsema . Hec est nigredo illa, de qua locuti sumus. Sed ubi erat pulchritudo eorum? Audite: Gloria nostra hec est, testimonium conscientie nostre . Intus erat pulchritudo eorum, non foris. Quid martyres sancti? Nonne apparebant in illis, quando tradebantur ad carceres, quando ducebant uinctos catenis coram hominibus, quando lapidabant eos, quando uerberabant eos, et omnibus contumeliis et tormentis cruciabant? uox ipsorum est in psalmo: Miserere nostri, Domine, miserere nostri; quia multum repleti sumus despectione. Quia multum repleta est anima nostra, opprobrium abundantibus, et despectio superbis . Sed omnis ista nigredo, que erat foris, non minuebat,  sed augebat pulchritudinem, que erat intus. Quid ceteri sancti, qui non fuerunt in istis persecutionibus, sicut confessores, sicut multe uirgines sancte, sicut monachi sancti et eremite? Nonne habuerunt illi istam nigredinem? Sed Apostolus communiter de omnibus dicit: Omnes, qui uolunt in Christo pie uiuere persecutionem patiuntur : Ille pie uiuit, qui potest ueraciter dicere: Quis infirmatur, et ego non infirmor? Quis scandalizatur, et ego non uror?  Magna persecutio est, fratres, sicut nos sepe experimur, quia scimus infirmitates, et dolores, et grauamina multorum. Magna est persecutio, habere curam de omnibus, dolorem pro omnibus; tristari, quando aliquis tristatur; timere, quando aliquis tentatur. Quoniam est  iterum intolerabilis persecutio, que aliquando nobis accidit, quando aliquis eorum quos nutrimus, et custodimus, et amamus quasi uiscera nostra, uincitur a diabolo; in tantum, ut etiam discedat a nobis, uel ita peruerse et perdite uiuit, ut necesse habeamus expellere eum a nobis.

Fratres, si uos habetis dolorem et magnam tristitiam, quando talia accidunt, qui fratres estis, quantam nos tristitiam putatis habere, qui sumus et fratres, et patres, et custodes; qui suscepimus reddere rationem pro talibus? Certe, fratres, magnam compassionem debetis habere de nobis, et letificare nos de uestra bona conuersatione, qui in tantis aliis rebus tristitiam habemus. Beatus tamen, qui istam nigredinem patitur pro Christo.  Ista nigredo non facit eum turpem, sed formosum. Non enim uenit de flamma cupiditatis, sed de igne caritatis. Talis anima potest dicere, quia decolorauit me sol , sol uidelicet caritatis, qui lucet et ardet in corde eius; et facit eum, quanto magis amat, tanto magis sepius dolere et tristari pro illis, quos amat. Est adhuc alia quedam nigredo, qua uos sepe experimini. Illa est utique, quam nemo sanctorum unquam potuit uitare. Nigredo ista, fratres, tentatio est, siue de inimico, siue de carne, siue de hoc mundo. Hanc enim nigredinem habuit ipse Paulus, sicut ipse dicit: Datus est mihi stimulus carnis mee, angelus Satane, qui me colaphizet . Et de  tentatione carnis ipse dicit: uideo aliam legem in membris meis, repugnantem legi mentis mee, et captiuum me ducentem in legem peccati . Hanc nigredinem tota societas sanctorum Dei experta est, ut dicere possit: Nigra sum, sed formosa . Hoc etiam omnis sancta anima quandiu uiuit in ista carne, potest dicere. Quis enim sanctus liber est a tentatione, cum Iob dicat. Tentatio est uita hominis super terram?  Nigra sum, sed formosa. Nonne anima uniuscuiusque nostrum hoc potest dicere, nigra sum, sed formosa? Formosa est sine dubio illa anima, que contemnit mundum; sed adhuc nigra, quia sepe uersat in corde suo, et cogitat mundum. Formosa est illa anima, que quantum potest, Deum diligit;  sed adhuc nigra, quia amorem carnalium rerum sepe in se sentit. Formosa est illa anima, que, quantum potest, facit quod scit prodesse ceteris, propter caritatem; sed adhuc nigra est, quia sepe sentit in se iram, impatientiam et cetera alia que impugnant caritatem. Formosa est denique illa anima, que nulli uitio consentit; sed adhuc nigra, quia ipsa uitia sentit.

Et quid mirum, fratres, si sancti transeunt per illam nigredinem, quando ipse Dominus cum quadam nigredine uoluit uiuere in hoc mundo? Et ipse, fratres, ipse potuit dicere: Nigra sum, sed formosa. Ideo non aliquam uerecundiam habet sponsa sua, omnis scilicet societas sanctorum, siue unaqueque anima sancta, fateri de se. Nigra sum,  sed formosa. Sed audi, quomodo: Sicut tabernacula Cedar, sicut pelles Salomonis . Hoc est quod dixi, quia ipse Dominus noster uoluit ostendere in se quamdam nigredinem; sed habuit sub illa nigredine magnam pulchritudinem. uultis utrumque audire, et nigredinem, et pulchritudinem? De nigredine eius dicit Isaias: uidimus eum, et non erat ei aspectus, neque decor, despectum et nouissimum uirorum . De pulchritudine eius dicit Dauid: Speciosus forma pre filiis hominum . Sed utique passus est tentationes, sicut dicit Apostolus: Tentatum per omnia pro similitudine absque peccato . Ideo omnes sancti eius secuti sunt uestigia eius et exemplum ut unaqueque sancta anima possit dicere: Nigra  sum, sed formosa, filie Ierusalem; sicut tabernacula Cedar, sicut pelles Salomonis. Quis est iste Cedar, quis est iste Salomon? Ego puto, quod Dominus noster iehsu, ipse propter aliquam significationem est Cedar, et propter aliam significationem est Salomon. Nam Cedar interpretatur tenebre, Salomon pacificus. Et ut uideamus quomodo ista duo nomina conueniant Domino nostro Iesu Christo, attendamus quod ipse dicit in Euangelio: Ego in iudicium ueni in hunc mundum; ut non uidentes uideant, et qui uident, ceci fiant . Multi per eius presentiam cecati sunt, et multi illuminati. Positus enim fuit, ut ait Simeon: In ruinam, et in resurrectionem multorum in Isrel.  . Illis, qui nolebant credere in eum, sed excecati sunt per malitiam suam in presentia eius, erat Cedar. Nonne tenebant eum pro Cedar, qui dicebant: Nonne hic est filius fabri? uidebant eum pauperem, non querentem, sed potius fugientem gloriam mundi; esurientem, sitientem, et ideo contemnebant eum; putabant, quod esset Cedar, id est tenebrosus, et sine lumine Deitatis, sicut ceteri homines. Sed unde hoc illis; unde offenderunt in eum? Utique propter tabernaculum eius, id est carnem eius in qua quasi in tabernaculo habitat diuinitas. In hoc tabernaculo magis niger erat Dominus noster; patiebatur famem, sitim, opprobria, ad ultimum conspuerunt in eum, colaphizauerunt, flagellauerunt, et sic crucifixerunt  eum. Sed tota ista nigredo erat in tabernaculo, id est in carne; foris erat, non intus; quia intus speciosus forma pre filiis hominum; intus talis, in quem desiderant angeli prospicere Et ideo, fratres, tota illa nigredo magis erat nostra quam sua. Nos portamus carnem peccati, ille non portauit carnem peccati, sed similitudinem carnis peccati.

ueniat in memoriam ille Iacob, qui ut acquireret benedictionem, abscondit propriam similitudinem intus et alterius similitudinem assumpsit foris. Audistis sepe, fratres, istam historiam. Rebecca induit filium suum caprinis pellibus, in similitudinem illius pilosi Esau . Quid enim significauit Esau pilosus nisi filios eorum qui cum pelliceis tunicis eiecti fuerunt de paradiso?  Omnes filii Adam pilosi et nigri, propter peccata et iniquitates. Non habebat istos pilos Filius Dei. Quomodo enim haberet ille peccatum qui erat unus cum Patre perfectus et omnipotens Deus? Sed nec habebat in sua illa Deitate similitudinem alicuius peccati aut corruptionis. Fratres, nisi iste assumeret similitudinem pellis nostre, similitudinem pilorum nostrorum, nunquam nos possemus liberari a pilis nostris. Ideo dignatus est induere similitudinem carnis peccati, ut foris ostenderet infirmitatem, et quamdam nigredinem, intus autem seruabat illam miram et ineffabilem pulchritudinem. Ponite modo in corde uestro, quasi uideatis Iacob coopertum pellibus caprinis; nonne posset ueraciter dicere, niger sum, sed formosus?  Niger propter tabernacula Cedar, propter nigram pellem caprorum; sed intus formosus, propter propriam similitudinem. Sic attendite illum uerum Iacob Dominum nostrum Iesum Christum; nigrum propter similitudinem carnis peccati; pulchrum, quia nullum habebat peccatum; sed per istam nigredinem acquisiuit nobis benedictionem, non sibi, quia ille non indigebat; sed nobis, qui benedictione opus habebamus, quia maledicti eramus. Nam sine dubio in illa benedictione, qua Isaac benedixit filium suum, fuimus nos significati, et per significationem benedicti. Audite enim quid dixit: Ecce odor filii mei sicut odor agri pleni, cui benedixit Dominus .

Iste est ager, fratres, quem hodie debemus maxime  considerare. Ager iste plenus est omni suauitate, omni dulcedine, omni decore. Nam, sicut paulo ante cantastis: Floribus eius nec rose, nec lilia desunt. Hic suauissimi fructus apostolorum, hic rose martyrum, hic lilia uirginum, hic singuli sancti, quasi arbores fructuose in agro Domini. Utinam, fratres, et nos simus de illo pleno agro, cui benedixit Dominus! Huic agro Dominus de rore celi, et de pinguedine terre, abundantiam frumenti, uini et olei tribuit. Ros celi est gratia spiritualis, quam iste ager solet recipere, in compunctionibus, in meditationibus, in psalmis, in lectionibus. Pinguedo terre, que est? Terra nostra caro nostra est. Felix, qui potest de  ista terra accipere pinguedinem. Ista pinguedo, fratres, bona opera sunt: que utique non facimus, nisi per corpus nostrum. Qui bene et sapienter et discrete sciunt exercere istam terram, ipsi experiuntur, quia uigilie, et labores, et ieiunia mirabilis quedam pinguedo est. Ex his ergo duobus, de rore celi et de pinguedine terre, id est, ut manifestius dicam, de corporali et spirituali exercitio, habet iste ager, omnis uidelicet societas sanctorum, abundantiam uini, frumenti et olei. Frumentum sapientie, uinum contemplationis, oleum caritatis. Sic Paulus optima arbor de isto agro, qui laborabat manibus nocte et die, quod pertinet ad pinguedinem terre; qui sine intermissione orabat, quod pertinebat ad rorem celi; per  hec acquisiuit istud frumentum, uinum et oleum. Nam ipse loquebatur sapientiam inter perfectos. diuidens illis frumentum suum. Ipse in contemplatione raptus est usque ad tertium celum, et inebriatus est illo uino, quod solet letificare cor hominis. Ideo ait: Siue mente excedimus, Deo; siue sobrii sumus, uobis . Qui dicit se sobrium, quando se contemperabat secundum modum infirmorum, sine dubio illum excessum mentis, quem dixit esse soli Deo, appellare uoluit quamdam spiritualem ebrietatem. Charitatem non est necesse commendare in Paulo.

uidetis, fratres, qualem benedictionem acquisiuit Dominus huic agro pleno; pleno sine dubio omnibus uirtutibus, pleno omni perfectione. Nec  mirum, quando in isto agro sunt omnes sancti a constitutione mundi et unusquisque habet locum suum, suam pulchritudinem, suam uirtutem. In isto agro hanc, fratres, benedictionem uobis acquisiuit, per hoc, quod factus est niger, quod se induit noster Iacob pellibus carnis. Ipse pelles, ipsa sunt tabernacula Cedar, id est caro eius, id est humanitas eius: ad cuius exemplum omnes sancti uoluerunt esse nigri in hac uita, ut possent postea esse formosi, sicut pelles Salomonis. Que sunt iste pelles Salomonis? Quedam pelles erant, in quibus erat sanctuarium, quod habebat ille antiquus populus Iudeorum, scilicet arca illa, de qua audistis sepe, et altare incensi, et ceteri huiusmodi. B. Paulus apostolus aperte ostendit quid  significant ista: Non in manufacta sancta introiuit iehsu exemplaria uerorum, sed in ipsum celum . Ergo pelles Salomonis celi sunt. In his enim pellibus non est ipse Cedar, sed Salomon. In his enim pellibus ostendit ipse pulchritudinem suam, suauitatem suam, et lucem suam; et apparet omnibus non tenebrosus, sed pacificus, quia ipse est pax et tranquillitas angelorum, qui sunt celi, in quibus habitat Deus. uidetis modo que sit ista pulchritudo, et qualis sit de qua gloriatur sancta Ecclesia, id est societas sanctorum. Pulchritudo pellium Salomonis est pulchritudo celorum, pulchritudo angelorum. Ipsa est pulchritudo, quam Dominus premittit, dicens: Erunt sicut angeli  Dei . Felix, qui hoc potest dicere: Nigra sum, sed formosa; sicut tabernacula Cedar, sicut pelles Salomonis . Hec duo, fratres karissimi, debent se comitari in ista uita, scilicet tabernaculi nigredo et pellium pulchritudo. Sed ista pulchritudo tantum in anima potest esse in hac uita, post diem uero iudicii, et in anima et in corpore. Ubi, fratres, inueniemus in ista uita imitationem angelorum, pulchritudinem illorum, qui sunt in eterna felicitate cum Domino? Ubi inueniemus illos, qui illum ardorem imitentur amoris Dei, quem habet ille ordo angelorum, qui propter nimium amorem quo diligunt Deum, dicuntur seraphim? Ubi inueniemus, qui imitentur scientiam illorum, qui propter miram scientiam quam  habent, dicuntur cherubim, id est plenitudo scientie? Et quia longum est omnes illos nouem ordines angelorum commemorare ubi inueniemus illos, qui imitentur illam castitatem, illam puritatem, illam unitatem et caritatem, quam angeli habent? Beata est illa anima, que potest ueraciter dicere et gloriari: Formosa sum, sicut pelles Salomonis. Sed uidete, fratres, unde debetis uos plurimum consolari, et unde debetis multum gaudere. Ego puto, quod intelligo hic unam animam, que potest utrumque ueraciter dicere: Nigra sum, sed formosa; sicut tabernacula Cedar, sicut pelles Salomonis.

Et primum uidete que sit ista anima. Unusquisque uestrum, antequam huc ueniret, unam  animam habuit, que tantum sua erat. Conuersi estis ad Deum; et ecce Spiritus sanctus, ille celestis ignis, quem Dominus noster misit in terram, et quem uult ut ardeat, accendit corda uestra, accendit animas uestras  et de omnibus cordibus uestris fecit cor unum et animam unam. Hec est illa anima, que potest ueraciter dicere, nigra sum sicut tabernacula Cedar, formosa sicut pelles Salomonis. Habet quamdam nigredinem, sicut tabernacula Cedar, quia imitatur passiones Christi, in laboribus, in uigiliis, in ieiuniis, in mortificatione carnis. Habet etiam quamdam nigredinem de proprio tabernaculo suo, propter tentationes quas patitur, et propter concupiscentias carnis, que non sunt adhuc perfecte consumpte;  sed tamen formosa sicut pelles Salomonis. Quam enim uirtutem habent angeli quam non habet ista anima, quamuis non habeat eas ita perfecte, sicut habent angeli? Habent angeli castitatem; et ipsa est, que regnat in ista sancta congregatione. Habent angeli caritatem, que sine dubio potest reperiri ualde perfecte in ista sancta societate. Habent perfectam humilitatem, qua se humiliant sub manu Dei; habent obedientiam, qua implent precepta eius, et portant ad nos legationes eius. Habent inter se talem unitatem et concordiam, ut quamuis alii sint inferiores, et alii superiores, tamen per unitatem et concordiam, quidquid est singulorum, hoc est omnium, et quidquid est omnium, hoc est singulorum.  Hoc totum est in ista societate quamuis propter tabernacula Cedar, non tam perfecte. Ideo, fratres, qui forte infirmi et debiliores sunt, et non possunt tanta facere quanta possunt alii, non contristentur neque desperent; tantum hoc caueat unusquisque, ne per prigritiam suam aut negligentiam, scienter subtrahat aliquid de his que potest facere. Timeat enim illud quod dicit propheta. Maledictus homo qui opus Domini facit negligenter . Quia qui scienter sine discretione se subtrahit de his que potest facere, ipse fraudem facit; quia uirtus eius et fortitudo non est tantum sua, sed totius congregationis. Iterum qui plus possunt, non se extollant super alios; quia gratiam quam acceperunt,  non acceperunt tantum propter se, sed etiam propter illos, qui minus possunt. Si ergo uera unitas et caritas est inter uos, sine dubio quidquid unus facit erit omnium, et quidquid omnes faciunt erit singulorum; ita ut anima uniuscuiusque uestrum possit dicere: Formosa sum sicut pelles Salomonis. Ille solus non potest hoc dicere, qui discedit ab ista societate, uel qui se diuidit per discordiam, uel inuidiam, uel aliquod criminale peccatum. Possemus adhuc loqui de hac nigredine, et de hac pulchritudine; sed hora diei preterit, et oportet nos non solum isto modo, sed adhuc alio laudare Dominum, et mirabilem eum predicare in sanctis suis: ad quorum nos societatem perducere dignetur ipse Dominus noster  iehsu Christus, qui cum Patre et Spiritu sancto uiuit et regnat per omnia secula seculorum. Amen.



SERMO XXIu. IN FESTO OMNIUM SANCTORUM III.

Dominus noster iehsu Christus non solum corporales, sed etiam spirituales epulas in monte exhibere curauit: ostendens nimirum, debere nos omni affectu, omnique desiderio corda nostra ad illum erigere montem, de quo Isaias dicit. Et erit in nouissimis diebus preparatus mons domus Domini in uertice montium . Hic est mons ille pinguis, de quo nobis celestis pinguedo profluere non desistit. Hic mons coagulatus, de quo nobis lac spirituale distillare consueuit. Hic est excelsa illa terra, de qua Moyses cecinit: Constituit eum super  excelsam terram, ut comederet fructus agrorum, ut sugeret mel de petra, oleumque de saxo durissimo, . Pulchre ergo ait euangelista: uidens turbas iehsu ascendit in montem , ut scilicet seipsum montem ostenderet, ut preceptorum suorum excellentiam commendaret. uenite ergo, ascendamus in montem Domini, et ad domum Dei Iacob, et docebit nos uias suas. Aperiens enim os suum, docebat eos, dicens: Beati pauperes spiritu, quoniam ipsorum est regnum celorum . He sunt regales epule, que non erant turbis apponende; et ideo uidens turbas iehsu, ascendit in montem. He sunt turbe, que cecum illum Ierichontinum clamantem post Iesum ut taceret increpabant.  He turbe fuerunt impedimento pusillo Zacheo, uolenti Iesum uidere . Sed quia illi deerat facultas ascendendi in montem, inuenit arborem sycomorum, sue scilicet paruitati satis congruam. Montes quippe excelsi ceruis, petra refugium herinaciis. Qui ergo Iesum uidere desiderat, si magnus est, ascendat in montem, ut uideat glorificatum: si paruulus, ascendat sycomorum, ut uideat crucifixum. Sycomorus quidem fatua ficus dicitur, per quam crux Christi manifestissime figuratur. Unde Apostolus: Nos predicamus Iesum crucifixum, Iudeis scandalum, gentibus autem stultitiam  Sed non ait Dominus, quis me comprimit; sed quis me tetigit. Aliud est Iesum tangere, aliud comprimere. Amor tangit, turba comprimit.

Et nos, fratres, si aliquando Iesum manu sancti desiderii tangimus; si ei uel ad momentum spirituali glutino inheremus, insurgunt secularium cogitationum importunissime turbe, et eum ne  cordi nostro dulcescat, comprimunt, uel, quod nimis dolendum est, omnino excludunt. uidens enim turbas carnalium cogitationum iehsu, ascendit in montem, cor scilicet turbatum deserens, et mentem celestibus inherentem ascendens: in qua quasi in sede sua residens, secretorum suorum reuelat arcana. uidens turbas iehsu, ascendit in montem. Et cum sedisset, accesserunt ad eum discipuli eius. Quibusdam ambulat iehsu, quibusdam stat, quibusdam sedet. Cum enim Adam peccasset, et a recto itinere diuertisset, ambulabat Dominus ad auram post meridiem. Moysi stabat, cum ait: Tu uero hic sta mecum . Isaie uero sedit. uidit enim Dominum sedentem super solium excelsum, et eleuatum.  Sedebat quippe, cum ex occulto iudicio suo Iudeorum excecationem et gentium illuminationem ei reuelaret. Sedebat et cum discipulis in monte, cum eos easdem gentes illuminare instrueret. Cum enim sedisset, accesserunt ad eum discipuli eius. Non hi qui in turba sunt ascendunt ad Iesum, quia sepius turbantur; sed discipuli, qui pacem sectantur: et discipulis suis idem Dominus satis lucide insinuat: In hoc, inquiens, cognoscent omnes, quia mei estis discipuli, si dilectionem habueritis ad inuicem . Eia, fratres, hoc iudicio uideat unusquisque utrum sit discipulus Iesu, non interroget sapientiam suam, non sensum, non facultatum distributionem, non corporis consumptionem. Si enim linguis hominum loquar, et  angelorum, ait Apostolus, caritatem autem non habeam, nichil sum . Non, inquam, exteriora hec interroget, sed cordis sui amorem exploret. Qui enim diligit Deum, diligit et fratrem suum. Si tamen ita diligat, ut idem iehsu precipit: Hoc est preceptum meum, ut diligatis inuicem, sicut dilexi uos 

Ascendant igitur discipuli in montem, nec solum ascendant, sed etiam ascendant contemplantes, ascendant amantes. Cum enim, sedisset, accesserunt ad eum discipuli eius; et aperiens os suum docebat eos . O mira dignatio! Multifarie multisque modis olim Deus loquens patribus in prophetis, nouissime diebus istis locutus est nobis in Filio, qui aperiens os suum, docebat. Os suum,  inquit. Ut enim antiquis patribus loqueretur, aliquando prophetarum ora aperuit, aliquando angelorum linguas adhibuit, aliquando elementorum obsequia adiunxit. Ut autem nobis loqueretur, Aperiens os suum docebat, dicens: Beati pauperes spiritu. Ecce quale antidotum, fratres mei, contra antiqui serpentis uenenum, quo totum genus humanum infecit: Eritis, inquit, sicut dii . Iste est calix aureus inebrians omnem terram, preferens quidem decorem beatitudinis, sed latenter propinans amarum poculum infelicitatis: Eritis sicut dii. uas pulchrum, sed intus latet uenenum. Eia, miser Adam, miser factus udiendo: Eritis sicut dii, esto beatus, audiendo: Beati pauperes spiritu. Est paupertas carnis, et est paupertas spiritus.  Paupertas carnis nulla facultatum possessio; paupertas spiritus pro Deo uoluntaria mentis et corporis abiectio. Hinc quidam pauper spiritu gloriatur, dicens: Elegi abiectus esse in domo Dei mei, magis quam habitare in tabernaculis peccatorum . Beati ergo pauperes spiritu, quos replet spiritus timoris Domini, et ex timore nutriens amorem. Hic est primus creationis, et recreationis nostre dies, in quo ex precepto Domini oritur nobis lux, id est ex nostri cognitione humilitas. Ipsa namque est, que diuidit inter diem et noctem, inter tenebras et lucem, inter iustitiam et iniquitatem, inter electos et reprobos, inter damnandos et saluandos. Hic quidem dies incipit a uespera, id est  consideratione nostre infirmitatis, et tendit in mane nostre reparationis. Et sicut initium omnis peccati superbia, ita ab humilitate incipit omnis iustitia, et est primus ad regnum celorum ascensus. Beati enim pauperes spiritu, quoniam ipsorum est regnum celorum. Sed iam anima cognoscens seipsam per humilitatem, incipit Deum nosse per pietatem.

Fiat igitur ei ex precepto Domini firmamentum, quod uocetur celum; illud scilicet, de quo ait propheta: Extendens celum sicut pellem , sacram uidelicet Scripturam significans. Ad hoc ergo firmamentum oculos erigat, hic Deum discat. Exprobrat quidem Iudeis iehsu, dicens: Erratis, nescientes Scripturas neque uirtutem Dei. .  Christus uero Dei uirtus est et Dei sapientia. Qui ergo non uult Christum Dei uirtutem ignorare, studeat Scripturas intelligere. Mitis existat, ut sit tardus ad loquendum, promptus ad audiendum . Mitis, ut humiliter discat; mitis, ut importune non resistat. In hac namque uirtute quasi in secunda reparationis nostre die, maxime nobis firmamentum Scripturarum apparet, diuidens inter aquas superiores et inferiores, angelicam uidelicet et humanam scientiam. Inferius ista, superius illa. Et hic quoque dies nobis incipit a uespera, id est intuitu nostre ignorantie, et tendit ad mane, id est illuminationem diuine gratie. Et est quidem gradus ad terram uiuentium repromissionis, terram perpetue mansionis. Beati enim mites, quoniam ipsi  possidebunt terram . Iam homo et seipsum cognoscens, et in Dei cognitione aliquantisper euigilans, opus habet scientia; non ea que superbia inflet, sed ex caritate edificet. Necessarium namque ei est scire quante sint huius uite miserie, quantus timor, ne cadat in tentationem; quantus, ne superbiat in prosperitate, ut fiant ei lacryme sue panes die ac nocte, et magis amet lugere quam ridere. Ut in hac tertia beatitudine, quasi in tertia die, ex precepto Domini congregentur aque, que sub celo sunt, in locum unum, scilicet fluxe et terrene cogitationes, et appareat terra arida, que lacrymarum imbrem excipiens, proferat herbam uirentem et afferentem semen, lignumque pomiferum faciens fructum. Terra namque cordis nostri  lacrymis irrigata profert fructum bonarum cogitationum, que ueterem uitam in quemdam uirorem transmutat, ut ex nouo homine nouus uideatur fructus exsurgere; et hic nichilominus dies a uespera, id est a luctu incipit, et in mane diuine contemplationis tendit. Beati, namque, qui lugent, quoniam ipsi consolabuntur . Sic homo proficiens, et ad seruitutem Dei accedens, necessarium habet spiritum fortitudinis, ut fortiter stet et preparet animum suum, non ad requiem, sed ad tentationem: fortiter prospera superet, fortiter aduersa toleret, solam iustitiam esuriens et sitiens, et omnia eius contemplatione contemnens. Quod ut exsequi ualeat, iam in hac quarta beatitudine, quasi in quarta die ostendit nobis Dominus luminare maius, ut  presit diei; exemplum scilicet Saluatoris nostri, ut diem, id est prosperitatis tempus illuminet, ne in tenebris superbie inuoluatur; luminare minus et stellas, ut presint nocti, exemplum uidelicet ecclesiastice patientie et sanctorum tolerantie, ne nox, id est aduersitatis uespera, omnimoda luce careat. Et hic quoque dies habet uesperam, tentationem uidelicet, beatitudinis et iustitie esuriem; sed proficit in mane, id est prosperitatem et eternam satietatem. Beati, enim, qui esuriunt et sitiunt iustitiam, quoniam ipsi saturabuntur . Iam iste didicit misereri anime sue, placens Deo. Discat misereri et proximo. Nemo enim tam iustus, qui non indigeat misericordie: et hoc est unum et  solum consilium, ut qui sibi uult misereri, misereatur et ipse alteri.

Producant ergo ex precepto Domini aque reptilia animarum uiuentium; ex bonis scilicet cogitationibus bona opera, non mortua, sed uiuentia; frangat esurienti panem suum, et egenos uagosque inducat in domum suam, cum uiderit nudum operiat eum, et carnem suam ne despiciat ; et sic quinta luce quasi beatitudine perfundatur. Qui habet quidem uesperam, considerationem scilicet proprie necessitatis, in qua discit aliis, sicut sibi uellet, misereri, sed tendit ad mane, scilicet ad remunerationem ex misericordia Dei. Beati enim, misericordes, quoniam ipsi misericordiam consequentur . Sed qui iam declinauit a malo, et didicit  facere bonum, dignus est plane, ut surgat ad intellectum. Nam qui student benefacere profecto merentur Deum intelligere. Iste intellectus purgat oculum cordis, ut qui Deum intelligit per speculum et in enigmate, tunc eum uideat in manifestatione . In hac sexta beatitudine, quasi in sexta die, homo creatur ad imaginem Dei, ut qui comparatus fuerat iumentis per ignorantiam, conformetur Deo per intelligentiam . Et hic dies habet uesperam, speculum scilicet et enigma; quia non ualet uidere manifeste, sed per munditiam cordis ad illud mane tendit, de quo ait Psalmista: Mane astabo tibi, et uidebo . Beati enim mundi corde, quoniam ipsi Deum uidebunt . Igitur perfectus est iste intelligibilis mundus,  et omnis ornatus eius. Quid igitur restat nisi Sabbatum? Post hec enim opera sex dierum, que non sine labore exercentur, peruenitur ad requiem et pacem mentis, et excluditur timor seruilis, et succedit amor filiorum. Fit enim Filius Dei de seruo, ut ipse requiescat in Deo, et Deus in illo. Beati enim pacifici, quoniam Filii Dei uocabuntur .

Hec est uia, karissimi, qua oportet nos ad patriam redire, et ad eorum societatem, quorum hodie festa celebramus peruenire. Per hanc uiam laboriosam ipsi ante nos ascenderunt; ab hac uia eos auellere nulle persecutiones, nulle aduersitates potuerunt. Audierant namque consolationem a Domino, quam hoc suo  sermone consequenter adiunxit: Beati, inquiens, qui persecutionem patiuntur propter iustitiam . Et illud: Beati eritis, cum uos oderint homines, et exprobrauerint, et eiecerint nomen uestrum tanquam malum, propter me . Sit ergo, fratres karissimi, uera laus omnium sanctorum in ore, ne laudemus ore, et uituperemus actione. ueraciter enim eos laudamus, si imitari satagimus. Quidquid enim libenter agimus, hoc nos amare probamus; et quamuis ore taceamus, opere laudamus. Festinemus, karissimi, eorum dulcissima societate perfrui, cum eis illum speciosum forma pre filiis hominum contemplari . Nihil cursum nostrum impediat, nec desidia, nec pusillanimitas, nec indiscreta laboris immanitas. Contra desidiam  exempla sanctorum nobis proponamus; contra indiscretam laboris immanitatem sola nos Dei gratia saluandos confidamus. Contra pusillanimitatem auxilium Domini, et omnium sanctorum pro nobis iugem orationem respiciamus. Quare enim pusillanimes esse debemus, qui cum tot auxiliantium manibus pugnamus? Plures enim nobiscum sunt, quam contra nos. Tantum hoc nostrum est ut Dominum nostrum postulemus, quatenus per omnium sanctorum suorum merita, et hic pugnantes adiuuet, et cum eis eterna felicitate coronet, iehsu Christus Dominus noster, qui uiuit et regnat cum Deo Patre in unitate Spiritus sancti Deus, per omnia secula seculorum. Amen.



SERMO XXu. DE BEATA MARIA 


Descripsit nobis rex Salomon, imo per Salomonem Spiritus sanctus, mulierem quamdam fortem, sapientem, optimam operariam, quantum existimo, in comparatione illius in paradiso insipientis et infirme, que seducta est a diabolo, propter insipientiam suam: et ideo pulsa est in hoc exsilium ad penam suam. Mulierem fortem quis inueniet ? Hec est illa, de cuius fortitudine serpenti Dominus minabatur. Inimicitias, inquit, ponam inter te et mulierem, et semen tuum, et semen illius. Ipsa conteret caput tuum . Hec est illa uxor noui Ada, que ei de proprio latere edificata est, cum dormiret in cruce. Uxor eius, sponsa eius,  sancta uidelicet Ecclesia eius, tam fortis ut uincat mundum; tam sapiens ut uincat diabolum; tam bona operaria ut acquirat celum. Mulierem fortem quis inueniet, nisi ille qui, relictis nonaginta nouem ouibus in deserto, abiit unam, que errauerat, querere ? uerum, quia hec prophetia quemadmodum sancte Ecclesie conueniat, sepe et a multis tractatum est; maxime quia moralis expositio solet magis et prodesse et placere: simplicibus nos, qui utrisque sapientibus scilicet et simplicibus, debitores sumus, qualiter hec prophetia anime perfecte conueniat, prout possumus, disseramus. Et satis congruum est ut perfectio, que spiritualiter matri conuenit, etiam filie assignetur,  quatenus matris perfectione conspecta, filia uelit imitari. Igitur, quantum mihi uidetur, formam quamdam optime uite sub mulieris nobis specie propheticus sermo depingit, et ad quid unaqueque proficiens anima debet inniti, mystico sermone describit. Considerans namque Salomon, post primum illud generale peccatum quam sit prona ad malum anima humana, quam labilis ad peccandum, quam debilis contra diabolum, erigens ad euangelicam gratiam mentis intuitum, et quantum in humana anima operatur, admirans, ait: Mulierem fortem quis inueniet? Cum illa ita debilis exstiterit in paradiso, in hoc loco miserie quis poterit fortem inuenire? Fratres, fortis est illa anima, que reliquit seculum: que carnis desideria calcat, que mundi  gloriam spernit. Talem, inquit, quis inueniet? Non Moyses, non Iesu Naue, non Dauid, non ipse Salomon, sed ille, qui ait: Si uis perfectus esse, uade, et uende omnia que habes, et da pauperibus, et ueni, sequere me . Ille talem animam inuenit tam fortem, quia ipse primo hanc fortitudinem docuit. Hec fortitudo precipue relucebat in beatissima Dei genitrice Maria, que sine exemplo alterius, mundi illecebras contempsit, carnis illuuiem horruit; et quod nulla altera ante eam fecit, uirginitatis pudorem et puritatem elegit. Hanc mulierem fortem ipse inuenit, qui eam sibi matrem ante mundi constitutionem prouidit.

 Hanc fortitudinem, fratres, imitamini; hanc puritatem emulamini. Sed iam factum est, Deo gratias. Quanta est enim fortitudo uestra, qui seculum contempsistis; qui hanc pauperem et arduam conuersationem subistis; qui uobis patrum, matrum, fratrum, amicorum, affectum plenissime abscidistis. Hanc fortitudinem Salomon in spiritu uidens, mirabatur. Et quia nullius hominis uirtute, sed sola Dei gratia fieri potuit, exclamat: Mulierem fortem quis inueniet. Non quia nullus; sed quia nullus, nisi solus Deus. Apparet in uobis ista fortitudo; sed adhuc aliquid querendum uidetur. Magna fecistis, fortiter egistis; sed quo pretio, qua intentione, quo fine? Quod pretium sperastis dari uobis pro hac fortitudine? Stulti quidam homines, qui sapientes  mundi appellati sunt , stulti ergo quidam, Socrates, Diogenes, diuitias contempserunt, delicias mundi magna sibi ex parte amputauerunt. Quid ergo inter uos et illos distat? uideo fortem mulierem, fortem uidelicet animam, in Paulo, qui lapidatur, qui uirgis ceditur, fame, siti, frigore afficitur . Quam multi latrones fortiter talia patiuntur! In quo ergo differentia? Certe in causa, id est in intentione, in pretio quod exspectant. Audiamus itaque huius fortis mulieris pretium. Procul, inquit, et de ultimis finibus pretium eius . Magna fortitudo philosophorum, magna fortitudo latronum, sed paruum pretium eorum. Quare paruum? Quia isti mundi gloriam, populi fauorem,  uulgi admirationem exspectant. Isti aut nummum, aut uestem, aut equum, aut aliquid huius mundi sperant. uile pretium, quia de prope est. Procul autem, et de ultimis finibus pretium, huius mulieris. Si aurum cogitas, non est procul; si argentum, ne id quidem procul est; si mundi honores, si temporales dignitates, nec ista procul sunt, quia temporalia sunt. Pretium huius mulieris procul. Procul omnino, quia nec oculis cernitur, nec aure percipitur, nec faucibus sapit, nec naribus, nec manibus attrectatur. Quale hoc pretium? Quod oculus non uidit, nec auris audiuit, nec in cor hominis ascendit . Hoc procul est. Procul, quantum celum a terra, quantum mors a uita, quantum  miseria a felicitate, quantum lux a cecitate. In tenebris est mulier ista, sed pretium eius lux est; in morte est, sed pretium eius uita est; in miseria est, sed pretium eius felicitas est; in terra est, sed pretium eius celum est. Postremo homo est, sed pretium eius Deus est. Procul ergo, et de ultimis finibus pretium eius. Sed quare de ultimis finibus! Sunt duo quidam fines, alius bonorum, alius malorum. Sed sunt fines utrorumque, alii primi, alii ultimi. Finis est uniuscuiusque, quando moritur Sed aliter moritur iniquus, aliter iustus; quia mors peccatorum pessima , et pretiosa in conspectu Domini mors sanctorum eius . Hi  primi fines. Quamuis anima sancta de corpore egressa, non modicam sortiatur beatitudinis portionem, tamen procul et de ultimis finibus pretium eius. Qui sunt ultimi fines? Quando omnes quidem resurgemus, sed non omnes immutabimur ; quando, finitis omnibus molestiis, iam in carnis quoque incorruptione posita mulier fortis audiet a Domino: uenite, benedicti Patris mei, percipite regnum, quod uobis paratum est ab origine mundi ; impiis econtra audientibus: Discedite a me, maledicti, in ignem eternum .

Ex his finibus exspectat mulier ista pretium suum. Pro hoc pretio, se modo uendit ancillam, et istud pretium spectans, sudat, operatur, quocunque ei precipitur, graditur; quodcunque imponitur, libenter  patitur. Hoc pretium, fratres, ante oculos ponite; huius pretii intuitu labores, uigilias, ceterasque molestias tolerate. Si homines tam acerbos labores sustinent ut acquirant nummum, quid uobis agendum est, quibus proponitur celum? Ergo, ut breuiter dicam, animam mundum perfecte contemnentem, et nichil aliud nisi futura sperantem, intuens Salomon, ait; Mulierem fortem quis inueniet. Procul et de ultimis finibus pretium eius. Et addidit: Confidit in ea cor uiri sui, et spoliis non indigebit. Quis sit uir huius fortis mulieris, non est opus commendare caritati uestre. Ipse enim est, de quo dicit Apostolus: Despondi enim uos uni uiro, uirginem castam exhibere Christo . Ergo confidit in ea cor uiri sui. Similitudo trahitur ab humanis.  uir quippe sciens uxorem suam castam, sobriam, pudicam, bene morigeratam; siue ille absens fuerit, siue presens, scit quod non admittet adulteros, non audiet corruptores, non aspiciet deceptores. Timet enim caste, amat perfecte; amat uirum suum, non propter sua, sed propter se; timet non quidem flagellari, sed uel modice derelinqui. Talis hic anima describitur. Si enim anima talis fuerit, uidelicet si casta, si sobria, si amans perfecte, si timens caste, confidit in ea cor uiri sui. Secure abest, secure adest, secure committit ei bona sua, non profliganda cum adulteris, non cum fornicatoribus partienda. Sed iste uir spiritualis quomodo accedit, uel quomodo recedit, qui  ubique est, et nusquam deest; quoniam semper, et totus, et ubique presens est? Sed cum aliquibus aduersitatibus fatigamur, quasi recedit, cum prosperitatibus consolamur, quasi redit. Cum gratia sua mentem nostram uisitat, quasi presens est; cum ipsa gratia subtrahitur, quasi procul est. Felix mens, cum qua quasi secure Deus hec omnia agit. uere confidit in ea cor uiri sui. Felix mens, que nec aduersis frangitur, nec prosperis dissoluitur; que nec murmurat in aduersis, nec superbit in prosperis. Utique confidit in ea cor uiri sui. Felix mens, que subtracta gratia non desperat; que, presente gratia, non se super ceteros exaltat. uere confidit in ea cor uiri sui. Fratres, hinc nolo incautos esse uos. Multi enim quando nec tentationes  patiuntur, nec aduersitatibus atteruntur, nec aliquibus molestiis afficiuntur, exsultant, tripudiant, et quasi id meritis suis acquisierint, super ceteros se extollunt. Si autem in contrarium ista omnia cedant, contristantur, deiiciuntur, murmurant, desperant. Non est de tali anima, dicere: Confidit in ea cor uiri sui. Eia, frater, quicunque talis es, qui heri fleuisti, orasti, magnam dulcedinem de Deo sensisti; scito, quia presens fuit uir tuus. Quid tunc promisisti uiro tuo? Non mouebor in eternum?  Hodie in contrarium res uersa est. Sordet meditatio, horret oratio, lectio uilescit; insuper impugnat libido, succenditur caro, mens quasi quibusdam furiis agitatur. Absens est uir tuus. Iam nunc uideamus, si de te dici debeat: Confidit in ea  cor uiri sui. Absens est, tu fidelis esto. Quid, quasi desperans uiri tui reditum, respicis adulteros, spiritus scilicet immundos, suggerentes immoderatam tristitiam, uel in uanis et superfluis ineptam letitiam? Quia iam illam uiri tui dulcedinem non sentis, ad carnis pessimam dulcedinem deuolueris. Non est enim dicere: Confidit in ea cor uiri sui.

uolo uos, fratres, contra istam pessimam tentationem aliquantulum instruere. Si contigerit uos gratia Dei uisitari, et celesti quadam suauitate perfundi, lacrymarum flumine irrigari, diligenter uobis attendite, ne irrepat superbia, ne ceteris actionibus uestris aliqua misceatur negligentia, ne sitis remissiores in abstinentia, tepidiores in obedientia; et  super omnia, ne eum quem simili gratia preditum non perspicitis, uobis inferiorem iudicetis. His enim negligentiis solet gratia subtrahi, et ignobilitas quedam ac tepor innasci. Subtracta autem gratia, si quid horum uos elegisse memineritis, nequaquam aduersum Deum murmuretis; sed uosmetipsos potius humiliter accusantes ad dirupta resarcienda uiriliter accingatis. uerum, si uos nullius remissionis conscii estis, nequaquam de subtracta gratia irrationabiliter contristemini; sed quasi iterum eamdem gratiam recepturi, in spe certa consolamini. Erudit enim uos Dominus, quatenus et in prosperis humilitatem, et in aduersis patientiam habeatis. Item uir habens mulierem in quam confidit, secure ei bona sua commendat, siue eroganda,  siue seruanda. Nihil bona mulier sibi subripit, nichil inde adulteris et corruptoribus dispertit. Iam uideat unaqueque anima, quam fideliter uiri sui bona conseruet. Si habet scientiam, si habet sapientiam, si intelligentiam in Scripturis, hec omnia a uiro suo accepit, non solum seruanda, sed etiam eroganda. Si habet gratiam in laboribus, in uigiliis, in psalmodiis, et hec eroganda accepit; si habet gratiam in compunctione, in oratione, in spirituali affectione, in contemplatione, hec accepit non eroganda, sed seruanda. uideat modo unaqueque anima, si fidelis est uiro suo, et si debeat dici: Confidit in ea cor uiri sui. Primum necesse est, quatenus in his omnibus non superbiat, nec ea que uiri sui sunt sibi deputet. Deinde caueat ne ea que accepit eroganda, abscondat inuidenter,  nec eroget arroganter; postremo ne ea que tantum seruanda accepit, profliget impudenter. Ut uero apertius dicam, anima que de collata sibi gratia non superbit, de substantia uiri sui nichil sibi usurpat; si uero unde potest prodesse aliis, per inuidiam non abscondit; sed ad laudem uiri sui humiliter dicit, res uiri sui fideliter dispensat. Si de occulta gratia, quam accepit, uerbi gratia compunctione, deuotione, oratione, contemplatione, non se inaniter iactat, bona uiri sui prudenter conseruat. Ergo de tali anima potest dici: Confidit in ea cor uiri sui.

Hec autem perfectio, quam in beatissima Maria splenduerit, paucis aduertite. De collata sibi gratia quam nichil superbierit, testis est illa responsio humilis ad angelum: Ecce ancilla Domini .  Quam nichil se ob id aliis pretulerit, docet illa humilis uisitatio, que Deum in utero portans, etiam ad ancillam salutandam profecta est. Quanta reuerentia bona uiri sui seruauerit, prouidit euangelicus sermo, qui ait: Maria autem conseruabat omnia uerba hec, conferens in corde suo . Quam fideliter loquendo non tacuerit, hymnus ille mellifluus clamat: Magnificat anima mea Dominum . Merito confidit in ea cor uiri sui. Et spoliis, inquit, non indigebit. Que est illa anima, tantis decorata ornamentis, ut spoliis alienis non indigeat? Non est ista de fatuis uirginibus, que nichil sibi olei reseruantes, ab aliis oportuit mendicare. Spolia dicuntur ea ornamenta, uel indumenta, que solent detrahi. Et sunt plerique, qui nichil sanctitatis in se  habentes, et tamen infeliciter aliis inuidentes, uitia sua quasi nudam turpitudinem aliis detrahendo cooperiunt, estimantes se bene contegi, si aliis possint indumenta bone existimationis auferre. Sunt et alii, qui in propria conscientia nichil boni habentes, ut religiosi appareant apud homines, aliquid boni exterius operando suam famam commendant. Unde in die iudicii, quia in se uacui sunt et nudi, aliorum commendatione, quasi alienis spoliis indigebunt. Hinc uox illa fatuarum uirginum: Date nobis de oleo uestro, quia lampades nostre exstinguuntur . Tunc mulier hec sapiens spoliis non indigebit; quia gloria proprie conscientie adornata, sponso suo secure obuiabit. Potest quoque simpliciter intelligi, spoliis non indigebit;  quia uirtutum ornamentis abundauit. Sequitur:

Reddet ei, uidelicet uiro suo, bonum, et non malum, omnibus diebus uite sue . Nam quod sic debeat accipi, manifestat alia translatio, que sic habet: Operabitur uiro suo bonum, et non malum. Si recte uir huius mulieris Christus intelligitur, profecto quidquid boni a qualibet anima in eius obsequiis exhibetur, redditur potius quam datur. Si pura humilitas, si dulcis caritas, si uera obedientia, si perfecta patientia ei offertur; unde habetur nisi ab illo? Si feruor in laboribus, si puritas in uigiliis, si cibi parcitas, si humilis taciturnitas, unde ista, nisi ab illo, a quo omne datum optimum, et omne donum perfectum est?  Ergo  sancta anima, quia ista a Deo bona prius accepit, merito reddit. Reddet ei bonum, et non malum. Magna commendatio, fratres. Multi enim aliter. Bona enim accipiunt, et mala reddunt. Accipiunt diuitias, et hinc magis libidine dissoluuntur; si honores, inde miseri intumescunt; si scientiam, inde super ceteros se extollunt: accipiunt pulchritudinem corporis, et quanto sunt pulchriores, tanto fiunt, quia ea abutuntur, turpiores. Quid dicam, quod communem hanc lucem, erem, panem, a Deo accipiunt: et his omnibus in eius iniuriam abutuntur? Non est de huiusmodi dicere: Reddet ei bonum, et non malum.

Fratres, magna omnino, magna perfectio est, nullo Dei munere abuti. Nam de spiritalibus quid  dicam? Si Dei cognitione proficimus, si Scripturarum uenas aliquanto subtilius penetramus, si lacrymis abundamus, si graues in sermonibus, maturi in moribus fuerimus, et ex his omnibus superbimus, non erit de nobis dicere: Reddet ei bonum, et non malum. Plerumque cum nos uisitat Dominus, ut aliquid de eius dulcedine sentiamus; si mox dulcedine illa subtracta contingit nos aliqua tentatione pulsari; si tunc quasi obliti illius dulcedinis deiicimur, utique non reddimus bonum pro bono, sed malum pro bono. Ergo, fratres, anima que nullo Dei munere abutitur, hac laude non immerito digna habetur: Reddet bonum, et non malum. Et quia non inchoantibus premium promittitur, sed perseuerantibus datur: adiecit sermo propheticus:  Omnibus diebus uite sue. Dixerat superius, quia spoliis non indigebit; quia uidelicet propriis ornamentis abundabit. Ideo unde hec illi ornamenta prouenerint, manifestat, cum subdit: Quesiuit lanam et linum, et operata est consilio manuum suarum . Merito spoliis non indigebit. Non enim otio torpuit, non meriti somno dissoluta est. Quesiuit lanam et linum, et operata est consilio manuum suarum. Nouit, quia qui uacat otio replebitur egestate. Ergo ad labores prompta, ad operandum impigra, quesiuit lanam et linum. Quare, nisi ut uestes texeret, frigus repelleret, tegeret nuditatem? uestimenta nostra sunt ipsa iustitie opera, quibus nuditas nostra tegitur, et frigus eterne damnationis uitatur. Omnis enim anima sine bonis operibus,  ante Dei oculos nuda subsistit, et a Dei caritate omnino frigescit. Sed sunt uestimenta cilicina, sunt et lanea, et linea, sunt et purpurea. uestis cilicina pungit, sed lanea frigus depellit. Linea est non modice lenitatis, purpurea magni honoris. Ut ergo hec ad spiritualia referamus, quantum mihi uidetur, uestis cilicina pertinet ad penitentes, lanea ad se erigentes ad bona opera; linea est proficientium, purpurea perfectorum. Anima, que adhuc uitiis sordet, necesse est, magna amaritudine penitentie compungatur, ut iniquitatum contagio hac asperitate tegatur. De hac ueste mulier hec non satagit; qui iam gradum illum penitentium transcendit. De hac ueste purpurea in sequentibus Sriptura  mentionem facit; sed primo lanam et linum ponit. Non enim sufficit, si quem de malis preteritis penitet, nisi se uiriliter ad bona opera accingat. Quesiuit lanam et linum, et operata est. uideamus, si placet, differentiam inter laneam et lineam uestem; exinde aliquid spirituale, si possumus, exsculpamus.

uestis quippe lanea asperior, linea mollior est; sed lanea uestis frigus expellit; linea contra hiemis iniuriam non satis sufficit. Ergo qui lanea tantum uestitur, aliquid patitur asperitatis; qui linea tantum, parum caloris. Melius ergo utraque uestitur, ut lanea excludat algorem, et linea temperet asperitatem. uestimenta huius mulieris, id est ecclesiastice cuiusque anime, bona opera diximus. Nec immerito.  His enim uestitur, his adornatur; his, si quid forte ob carnis consortium turpe patitur, a Dei conspectu celatur. His indumentis carens anima, nuda apparebit in die iudicii, nec erit unde eius turpitudo celetur. Ideo nimirum in ignem eternum proiicietur. Sed bona opera nostra, omnia in duobus consistunt, in actiua scilicet uita, et contemplatiua. Actiua uita quasi uestis lanea, contemplatiua quasi linea. Illa asperior, ista suauior; illa exterius, ista interius. Et actiua quidem uita potest contra frigus damnationis sufficere, omnem turpitudinem peccatorum abstergere: sine qua, nec contemplatiua uita, in hac duntaxat mortalitate, potest quemlibet ad perfectionem  adducere. Nemo se decipiat, fratres mei. Falluntur omnino, fratres, falluntur; imo, ut ego existimo, non falluntur, sed alios fallere nituntur, qui errantes, et in errorem mittentes, dum nesciunt, neque que loquuntur, neque de quibus affimant ; quia ipsi sunt otiosi et desidiosi, nichil operantes, sed curiose agentes; ipsam otiositatem suam et curiositatem uelamine contemplationis oppalliant, et dicunt: Quid opus est operari? Quid habet emolumenti, uel securi truncum, uel saxum malleo tundere? Maria optimam partem elegit . Quos Paulus redarguit, aperte scribens ad Thessalonicenses: Audiuimus quosdam ambulantes inquiete, nichil operantes, sed curiose agentes. Denuntiamus eis in nomine Domini Iesu  Christi, ut cum silentio, suum panem manducent .

Contendant ergo cum Paulo et dicant: Quid nobis precipit operari? Maria optimam partem elegit. Et uerum est, fratres, Maria optimam partem elegit. ueritas dixit: Lectum est in hac festiuitate S. Marie de illis duabus sororibus, Maria et Martha. Nec sine causa in hac eius festiuitate legitur, nisi quia in ipsa B. uirgine, utraque hac uita actiua et contemplatiua, perfecte operabatur. Maria quidem optimam partem elegit. Sed considerandum est quia in eadem domo et Martha laborabat, et Maria uacabat, quia in anima, in qua Christus suscepitur utraque uita operatur, unaqueque suo tempore, suo loco, suo ordine. Ideo mulier ista fortis, non solum  lanifica sed linifica est. Quesiuit enim lanam et linum, et operata est. Quid, nisi duplicem hanc uestem, laneam uidelicet et lineam? Sed quia de istis uestibus diximus; iam de lana et lino, unde hec uestimenta texuntur, uideamus. Ut mihi uidetur, imo beatissimo uidetur Augustino, per lanam opera intelliguntur corporalia, ex quibus uita actiua perficitur; per linum spiritualia, ex quibus uita contemplatiua contexitur. Corporalia dico, uigilias, laborem, ieiunia, spiritualia, orationes, lectiones, meditationes, compunctiones. Sunt plerique, qui sese exercitiis corporalibus atterunt, sed ad spiritualia minime assurgunt. Alii de solis sibi de spiritualibus, quasi de ueste linea blandiuntur, et ab omni spirituali feruore frigescunt. Non quidem frigescerent,  si spiritualibus feruenter et iugiter inhererent. Sed cum illa spiritualia sine corporum quadam interpolatione nequeant exerceri; dum illa fastidiunt, in istis ex toto tepescunt. Utrique ergo huius mulieris sapientiam imitari detrectant, que utrumque quesiuit, lanam et linum, et operata est. Sed ubi quesiuit? Quomodo quesiuit. Certe anima cupida salutis, studiosa perfectionis, uitam, mores, doctrinamque sanctorum circuit Patrum. In uno querit industriam operandi, in altero studium uigilandi; illius inuestigat abstinentiam, alterius scrutatur obedientiam; ab isto discit quasdam, ut ita dicam, uenas orationum, ab illo sibi assumit formam meditationum. Et in sinu congerens operatur consilio  manuum suarum. Quod consilium manuum? Manifestum est quia manibus suis homo pascitur, manibus defenditur; manus cetera membra disponunt; manus sese contra ictus obiiciunt.

Consideremus ergo corpus illud, de quo dicit Apostolus: Quoniam unum corpus multi sumus . Omnes qui in ista congregatione sumus, unum corpus sumus. Alii pedum funguntur officio, alii manuum, alii oculorum. Ergo, fratres, uidetur mihi manuum nomine prelatos posse intelllgi, qui ceteros et doctrina pascunt, et orationibus defendunt; qui etiam ceteros quasi membra disponunt, et contra ictus exteriorum curarum sese obiiciunt. Proinde, fratres, si quesistis uobis lanam et linum, id est exercitia corporalia, et spiritualia,  operamini. Non tamen proprio consilio, sed consilio manuum uestrarum, ut omnia opera uestra ex prelatorum uestrorum pendeant arbitrio. Putaueram, fratres, uno sermone omnia que hic de hac muliere dicuntur, concludere; sed uideo me prolixum sermonem habuisse, et uix quatuor uersus exclusisse. Et hoc forte pertinet ad linum huius mulieris. Nam linum, quando in colo cernitur, quam longum filum inde fieri possit, ignoratur. Ergo que sequuntur, alio sermone, uel si hoc non possumus, aliis sermonibus reseruemus.







BEATI AELREDI RIEuALLIS ABBATIS SERMONES DE ONERIBUS IN CAPP. XIII ET SEQ. ISAIAE PROPHETAE.



B. AELREDI EPISTOLA AD G.  LUNDONIENSEM EPISCOPUM.


Dilecto, et diligendo, et cum omnis deuotionis dulcedine amplectendo sancto Patri, G. Londoniensi episcopo, frater AELREDUS, pauperum Christi qui sunt in Rieualle, debitum cum omni affectu obsequium.

Audiens te, Pater beatissime, inter innumeras occupationes, quas tibi uel regie maiestatis auctoritas, uel cure pastoralis imponit necessitas, ut cultorem sapientie, quietis amicum, spiritualis scientie studiosum, lectioni operam dare, et inter suaues orationum delicias, irruentium curarum molestiam sanctarum Scripturarum crebra meditatione solari; ita tui auidus effectus sum ut non solum ad tue serenitatis notitiam, sed etiam, quod in insipientia dicam, ad ipsam audeo aspirare amicitiam. Tam enim tue sublimitatis, quam mee humilitatis oblitus, legibus amoris innitor; cui nichil humile, nichil sublime est; qui celum terre adequans, Dominum celi terrenis membris inseruit, ut uerbum caro fieret, et habitaret in nobis ; qui Dominum deposuit, et hominem sustulit; ut, quasi in quodam medio, miseria et misericordia obuiarent sibi ; ut ita se infirmitati uirtus uniret, ut essent in carne una uerbum et anima, et in his tribus Deus et homo una persona. Que non igitur alta amor deponat, aut que ima non sustollat, ut in se unum faciat; qui salua nec confusa naturarum proprietate, tam mirifice, mediante anima, celum terre, Dominum carni, spiritum commiscuit pulueri? uideo preterea in omni creatura, uel irrationali, uel insensibili, quoddam amoris uestigium; per quod et diuersa iunguntur, et dissidentia concordantur, et uniuntur contraria. Amoris quippe in ceteris similitudo creaturis apparet; in mente uero rationali eius ueritas operatur. Diligere enim Deo, angelis, hominibusque commune est. Amor igitur, quidquid extra naturam est non attendens, copulat naturam nature, ut sit illis cor unum et anima una , quibus est fides una, spes una, caritas una. Animus proinde meus amoris impetum sequens, omnia, que tua sunt, non tu; omnia, que circa te sunt, que nec tua sunt, nec tu; spirituali quodam motu pertransiens, ipsam etiam corporis molem sui subtilitate traiiciens, in ipsum tue mentis sinum se totum infundit, affectum affectui, sensus sensui, et spiritum miscet spiritui, ut ex spiritus tui participatione meus spiritus renouetur, ex tui sensus lumine lumen sibi scientie meus sensus mutuetur, meus insuper affectus, tui affectus dulcedine foueatur. Ibi intueor, quam bonus es; ibi amplector et sentio quam sapiens es; ibi delector et gusto quam amabilis es. Hinc est, Pater amantissime, quod studium meum, si quod est in litteris sacris, ad tue discretionis examen credidi referendum, ut ubi sanum sapio, tua me confirmet auctoritas; ubi hesito, te docente, mihi luceat ueritas; ubi erro, corrigat me tua sancta seueritas. Itaque de oneribus propheticis Isaie, cum summatim singula queque tangendo, in conuentu fratrum aliquando breuiter disputassem, rogatus a pluribus ut prolixius ea ipsa prosequerer, eorum uoluntati parui, quorum me oportebat seruire profectui. Ab oneribus igitur Babylonis exordiens, et inde per onus Philisthiim ad Moabitici oneris secreta pertransiens, cum triginta homilias stylo tradidissem, ne forte in uacuum currerem, aut cucurrissem, suspendi calamum, donec de uultu tuo eorum que scripsi prodiret iudicium, uiderentque oculi tui eorum omnium rationem, tueque discretionis arbitrio omnia, que scripta sunt uel delerentur, uel corrigerentur, uel probarentur. Licet igitur tante sapientie horum lectio uideatur indigna; audet eam tamen amoris exigere uehementia: qui ita amplectitur caritatem, ut fere irreuerenter irruat in maiestatem. Animat preterea me tue humilitatis simul et benignitatis memoria, qui quondam Lundoniis positum preuenisti in benedictionibus dulcedinis ; et a quo mihi  magnum esset uel respici; ab ipso, stupens ac tremens ad tantam dignationem, in quodam amplexu caritatis merui salutari. Hinc, beatissime Pater, orta est ista presumptio, ut inchoatam tunc mihi tue serenitatis notitiam consummari desiderem, et animum meum amicitie tue tunc fores pulsantem in eius induci posse cubiculum non desperem. Licet igitur magnum sit sapienti, uel modicum tempus otio dare, non pigeat, rogo, Dominum meum, tantillum tempus perdere: quo ex his, que scripsimus, uel resecare superflua, uel supplere hiantia, uel uniuersa delere possitis. Eo igitur sermone premisso, qui nobis occasionem prebuit cetera conscribendi, de onere Babylonis decem et nouem , de onere Philisthiim tres, de onere Moab nouem homilias subscripsimus, pro uestro arbitrio uel hic subsistere, uel ultra procedere parati.



SERMONES DE ONERIBUS.



SERMO PRIMUS. IN ADuENTU DOMINI.---DE UNDECIM ONERIBUS.


Tempus est, fratres karissimi, etc. Exstat inter Opera S. Bernardi edictionis Mabilloniane uide Patrologie tom. CLXXXIu, col. 817.



SERMO II. DE ONERE BABYLONIS. De eo quod scriptum est: »Onus Babylonis quod uidit Isaias filius Amos.«

Omnium, que fuerunt, uel sunt, uel futura sunt primordialis et efficiens causa Deus est: ipse omnium finis. Nam cum ipse, ut ita dicam, proprie sit esse; omnia utique que sunt, ab ipso habent, quod sunt; quia non nisi ab esse habent, quod sunt. Certum est hominem et angelum esse; sed aliud  est, esse; aliud, hominem, uel angelum esse; cum possit aliquid esse, nec homo, nec angelus esse. Cogitet ergo, qui potest, non hominis uel angeli esse, sed sine angelo et homine ipsum esse, quod non solum hominis et angeli est, sed etiam omnium que sunt. Ipsum igitur esse, quod non specialiter huius uel illius rei, sed communiter omnium existentium; uel, ut expressius dicam, essentium est, sine dubio Deus est. Sicut autem ipse est omnium existentium esse, ita et omnium uiuentium uita, omnium sapientium sapientia. Ad hanc formam creata est rationalis creatura; ab ipso habens, non solum esse et uiuere, sed etiam sapientem esse, et sapienter uiuere. Ab hac itaque  forma se disiungens et separans miser homo, comparatus est iumentis insipientibus , et cepit insipiens esse, et insipienter uiuere; nec tamen desiit esse et uiuere: qui posset ad pristinam formam, eo qui formauerat reformante, redire. Ipsa artem forma, sapientia est; uia uero, per quam ad ipsam formam redeatur, eruditio. Omnis uero eruditio, qua de hac deformitate reducamur in formam, in tribus est, fide scilicet, spe et caritate, ut sciamus quid credendum, quid sperandum, quid sit amandum, et sic credamus, speremus, amemus. Sapientia igitur in animas sanctas se transferens , amicos Dei et prophetas constituit: per quos nobis sacram Scripturam, quasi totius eruditionis fontem, ministrauit. Quam nimirum ipse, qui  condidit, tanta prudentia Spiritus ordinauit ut innumerabilium capax esset sententiarum: quarum  cum istas uni, illas alteri reuelaret, ad exercitandum ingenium, depellendumque fastidium semper recens esset, semper quadam renouatione delectaret. Ut autem error humanus, uel demonum suggestio, certo examine ac sancti Spiritus possit reuelatione discerni, prefixa est fidei regula, prescripta spei promissa, promulgata caritatis precepta, ut quecunque sententia occurrens animo, his non conuenire probetur, eam aut fallacie demonum, aut humano errori incunctanter ascribas, quecunque uero a sacris paginis conuenienter elicitur, uel ad fidem erudit, uel ad spem erigit, uel ad caritatem accendit, ipsam et a sancto Spiritu sacris litteris insertam, et ab eo tibi reuelatam non dubites. Sed his, qui secularium negotiorum impediuntur  obscuro, uel necessariarum occupationum retibus occupantur, quibus uagos, et turpes refrenent excursus, satis sunt, imo plus quam satis ea, que de Scripturis semel sunt dicta uel scripta: que illis tam ignota sunt, ut semper possint eis uideri quasi noua. At uobis, karissimi, qui mundi huius renuntiastis operibus, qui ab omni cura sollicitudineque mundana soluti, cum immundis spiritibus ac propriis cogitationibus iniistis certamen: alia in Scripturarum meditatione ratio, alia necessitas est. Quod enim multis parit idem sermo, lectioque eadem sepius repetita fastidium, necesse est ut que antiqua uidentur et nota, uel quarumdam sententiarum adiectione, uel saltem uerborum  mutatione innouentur, et sic ad querendum studium excitetur; inutiles et inanes cordis excursus, in id quod utile est reuocentur, et mens, que a notis fastidiosa resilierat, renouata lectionis uel sermonis suauitate, ad id salubriter redeat, a quo fuerat quasi sensibiliter auocata. Hinc est quod librum Isaie assumo in manibus, cum caritate uestra quamdam eius portiunculam inspecturus; qui, licet expositione sanctorum possit esse notissimus, perutile tamen arbitror, ut si non alia, saltem aliter ea, que ab ipsis dicta sunt, repetamus; uel certe, que ab ipsis uelut minima, uel manifesta pretermissa uidentur, sumptis ex eorum uerbis rationum seminibus, sicut Deus dederit, in medium proferamus; ut qui ad eorum perfectas sententias,  quasi ad solidum panem aspirare non audet, ad micas, quas sub mensa eorum poterimus, uestris  orationibus adiuti, colligere, etiamsi fuerit catellus, accedat. Sic, fratres karissimi, sic redimamus tempus, ut illudamus tempori, quoniam dies mali sunt ; et salutaribus, uerbis sanctisque meditationibus, os a sermonibus otiosis, cor a uanis cogitationibus uindicemus. Est autem iste sanctus propheta tam profundus in sententiis, in futuris predicendis tam perspicuus, in disciplinis moralibus tam iucundus, ut nunc quasi in ipsum celum subuectus, uideatur diuinorum consiliorum secreta rimari; nunc ad inferiora firmamenti celeri penna demissus, mysteria propalare celestia; nunc leui uolatu ad nos usque descendens, in campis moralibus spatiari; nunc quasi recipi in paradisum, et iterum redire ad nos, et referre ineffabilia uerba,  que non licet homini loqui. Hec omnia Christi, et Ecclesie sacramenta, tam manifesto reuelat oraculo, ut non tam prenuntiasse futura, quam preterita narrasse putetur. Que omnia, licet ex sui qualitate grata sint satis, et sapida; eloquentie tamen eius mira suauitate gratiora et dulciora redduntur. Sed placuit nobis ut, ceteris intermissis, de undecim oneribus, de quibus propheta, sancto Spiritu dictante, disseruit, quidquid ipse suggesserit Spiritus, ad uestram edificationem propalemus. Fateor me uestris profertibus per omnia debitorem, et propter officium quidem, sed maxime propter affectum. Sed et necessitas mihi incumbit. ue enim mihi si non euangelizauero ; precipue,  cum quidquid in doctrina spiritali, quidquid in Scripturarum intellectu proficio, non tam datum mihi, quam uobis per me transmissum non ambigam. Neque enim meritis id ascribendum meis, cum peccator sim; nec scholasticis quidem disciplinis, cum pene, ut scitis, illiteratus sim; sed nec studio, aut industrie mee, cum raro in otio, crebro in negotio sim. Totum igitur Dei est, mihi commissum, uobis transmissum, ut qui gloriatur in Domino glorietur. Adesto proinde tu, bone Iesu, et panibus quos protulimus gratiam tue benedictionis infunde, edant pauperes, et saturentur, dicantque cum Propheta: Quam dulcia faucibus meis eloquia tua super mel ori meo . Ecce ego appono manum, tu presta auxilium, quia sine te possum facere nichil.  Qui sancto Isaie inspirasti, ut scriberet, inspira, queso, mihi ut quod scripsit intelligam; quia iam inspirasti ut credam: nisi enim crediderimus, non intelligemus .

Quid ergo putamus onus istud significat? Est quidem onus premens, et onus opprimens. Premit infirmitas; iniquitas opprimit. Premit tentatio; damnatio opprimit. Proponitur ergo primum onus Babylonis, deinde onus Philisthiim, tunc onus Moab, et post onus Damasci: quod sequitur onus Aegypti, cui succedit onus deserti maris, ac deinde onus Duma, et onus in Arabia, et tunc uallis uisionis, et onus Tyri, ad ultimum autem onus iumentorum austri. Ostenditur ergo a sancto Isaia quarumdam urbium uel gentium, imo magis eorum, qui in his  urbibus uel gentibus figurantur, depressio; qui et ipsius depressionis modum, causas, materiasque non tacet: quibus etiam inserit de eorum felicitate sermonem, qui hac depressione ad salutem, non ad perniciem onerantur; patetque ubique, quia potestas Dei est, et tibi, Domine, misericordia; quia tu reddis unicuique iuxta opera sua , diuidens inter diem et noctem, inter lucem et tenebras, ut comparatione lucis ipse tenebre densiores appareant, ut collatione tenebrarum copiosius lux ipsa resplendeat. Et quis inter hec iudicat atque discernit, nisi is qui ait: Pater non iudicat quemquam, sed omne iudicium dedit Filio? . Et iterum: Ego in iudicio ueni in mundum, ut non uidentes uidiant, et uidentes ceci fiant . Quoniam  igitur per aduentum Domini Saluatoris facta est hec bonorum ac malorum discretio, quorumdamque depressio, quorumdam et liberatio: principalem prophete, per totum libri corpus, ipsius Domini aduentum, constat esse materiam. De quo sanctus Simeon: Ecce hic positus est in ruinam et in resurrectionem multorum in Isrel, et in signum cui contradicetur . Quod Isaias onus, ipse ruinam appellat. Sic autem hec onera describit ut appareat Deum quosdam premere, sed non opprimere; quosdam opprimere, sed non premere; quosdam simul premere et opprimere. Premit quos affligit, opprimit quos deserit. Quosdam igitur affligit, sed non deserit, sicut scriptum est: Flagellat Deus omnem  hominem quem recipit . Unde est istud Psalmiste: uisitabo in uirga iniquitates eorum, et in uerberibus peccata eorum; misericordiam autem meam non dispergam ab eo . Deserit, nec affligit: de quibus dicit Propheta: In labore hominum non sunt: et cum hominibus non flagellabuntur . Et iterum: Et dimisi eos secundum desideria cordis eorum . Et per alium prophetam: Non uisitabo super filias uestras, cum fuerint fornicate: neque super uxores uestras, cum adulterauerint . Quosdam preterea affligit et deserit: de quibus ipse per prophetam ait: Attriui eos, et noluerunt recipere disciplinam . Sane quomodo, quibusue modis fiat afflictio uel desertio, cum de ipsis oneribus tractare  ceperimus, Deo uolente, apparebit. Potest autem dici onus Babylonis uel Philisthiim, uel Moab, secundum onus quo premunt, uel secundum onus quo premuntur; et sic de ceteris. Sed iam, si placet, sequentis narrationis titulum inspiciamus

Onus Babylonis, quod uidit Isaias filius Amos . Babylonis nomine, fratres, que confusio interpretatur, mundum significari satis notum est caritati uestre: ubi nimirum confusa sunt omnia; ubi boni cum malis, cum electis reprobi uiuunt; ubi frumentum cum palea, oleum cum amurca, ubi cum acinis uinum; ubi quantum ad temporalia sicut iustus ita et impius; ubi nichil habet homo iumentis amplius. Plerumque etiam Babylonem, illam tantum reproborum cum suo rege  ciuitatem intelligimus, ad quam nullus pertinet electorum, a qua nullus excluditur reproborum. Reprobos sane in tres partes diuidimus, quarum una et societati communicat et operibus adhuc electorum; alia ab illis operibus uel communione separatur; alia iam exutis corporibus eternis suppliciis mancipatur. Et omnes igitur simul et ista singula istarum partium, et singularum partium singuli homines, Babylonis nomine iure censentur. Electos etiam in tres diuidi ordines, manifestum est. Nam alii necdum uocati sunt, ut Iudei, siue pagani; alii uocati, sed non iustificati, ut peccatores Christiani; alii iustificati, sed nondum glorificati, ut sancti huius adhuc uite miseriis subditi. Electi itaque qui necdum uocati sunt, licet eos a  Babylone predestinatio separauerit quandiu tamen Babylonicis erroribus excecantur, a Babylonis nomine non recedunt. Sed et hi, quos licet electis uocatio simul ac predestinatio iunxerit, detestanda tamen opera separant, Babylonici nominis opprobrio percelluntur. Dicitur itaque Babylon illa hominum uniuersitas, in qua eisdem erroribus ut uitiis electi et reprobi implicantur. Dicitur et Babylon cor prauum et inscrustabile: quod uitiis passionibusque confunditur. Babylon etiam nuncupatur illa reproborum societas, cui eterna confusio preparatur. Est autem onus Babylonis, quo ipsa confusa uniuersitas multorum ab ea separatione destruitur; quo etiam malis temporalibus indesinenter affligitur; quo in cordibus singulorum uitiorum  ac pessimarum passionum structura, quasi ciuitas eo fusionis diruitur; quo insuper eternis penis post hanc uitam in solis reprobis onerabitur. Et hoc est onus Babylonis, quod uidit Isaias filius Amos. Quomodo uidit? Eia, fratres, qui nunc prophete appellantur olim uidentes dici solebant propter excellentiorem quamdam, diuinioremque, ut ita dixerim, uisionem: de qua nunc disserere, et temporis angustia, et ea que nunc interuenerunt, negotia non permittunt. Igitur hec consideratio alteri sermoni reseruetur. uos interim orate, ut sensum Spiritus sequentes, sic ista onera describamus, ut ea, que prementia sunt, fortiter sustineamus; que opprimentia, caueamus; damnantia  autem ipsius auxilio euadamus, qui pro nobis nostris uoluit oneribus onerari iehsu Christus Dominus noster, qui cum Patre et Spiritu sancto uiuit et regnat Deus, per omnia secula seculorum. Amen.



SERMO III. De multiplici uisione, et illa que prophetam facit.

Scitis, fratres karissimi, de oneribus locuturus, quod graue onus ipse susceperim. Unde inuocandus est a nobis ipse Spiritus, ut qui nobis primum onus imposuit caritatis, omne onus leue faciat, quod nostris possit seruire profectibus; quatenus qui dedit affectum sui luminis infusione prestet effectum. Et onus quidem Babylonis, quantum  spectabat ad titulum, hesterna die, sicut potuimus, explicauimus. Sed cum scriptum sit: Onus Babylonis, quod uidit Isaias, filius Amos, querendum putamus, quomodo uisum sit ab Isaia onus istud: maxime cum plures sint uisiones, et ob quamdam uisionis excellentiam prophete appellati sint uidentes. Est quippe uisio sensualis, uisio imaginaria, uisio phantastica, uisio spiritualis, uisio rationalis, uisio intellectualis. uisio sensualis est, qua corporeis sensibus corporalia sentiuntur. uisio imaginaria, qua earum rerum, que per corpus sentiuntur, intus imagines cernuntur, uel ex eis que percepta sunt, alia que non sunt sensa finguntur. uisio uero phantastica est, qua corporalium rerum phantasmata uel oculis uel animo obiiciuntur.  Porro spiritualis uisio est, qua uisibilium rerum imagines aliquid significantes in ipso spiritu hominis formantur. At uisio rationalis est qua uera a falsis, uel uirtutes a uitiis discernuntur. Intellectualis autem uisio est qua, non dico uera a falsis discernuntur, sed qua in ipsis ueris ueritas ipsa conspicitur. Itaque uisio sensualis in corpore est, corporeos omnes sensus, eorumque uim naturamque complectens. Dicimus enim, inspice, uide quam album sit; gusta et uide quam dulce sit ; audi et uide quam sonorum sit; olfac et uide quam odoriferum sit; tange, uide quam lene sit. Omnis itaque per carnales sensus experientia uisio dicitur sensualis. Que quidem uisio prophetica  esse potest, prophetam uero facere non potest. uisio quippe serpentis enei, quam Moyses exaltauit in eremo, qua filii Isrel a serpentum morsibus curabantur , prophetica fuit; uidentes tamen prophetas non fecit. Sensualis etiam illa uisio fuit, qua sanctus Abraham tres uiros uidit descendentes per uiam : quam et propheticam esse ipse non dubitauit, qui tres uidit et unum adorauit. Ex illa autem sensuali uisione, quamuis prophetica fuerit, ipse Abraham propheta non fuit; sed ex alia, qua illam sensualem propheticam esse conspexit. Magis igitur propheta fuit, qui exaratas in pariete aule regie Babylonis litteras exposuit, quam qui manum articulosque conspexit scribentis . Porro uisionem illam, qua in animo  corporalium rerum quas sensu percepimus, uidemus imagines, idcirco imaginariam dicimus; quia non aliunde nobis ingeruntur harum rerum similitudines, sed a nobismetipsis per sensus inducte, sicut eas foris uidimus, ita eas intus imaginamur, uel ex eis ipsis alias fingimus. Nam similitudinem cerui quadrupedis, quem oculis uidi, interius imaginor, et ex ea cerui sex pedum quem nunquam uidi, imaginem fingo. Hec autem uisio nec prophetica aliquando est, nec prophetam aliquando facit, nisi forte ideo prophetica dici possit, quod res sensibiles, quando prophetice sunt imaginari in animo possunt, Phantastica sane uisio aliquando a corpore fit, aliquando ab anima, aliquando autem ab alterius nature spiritu, a corpore, uel somno, uel  morbo. Somno, quando dormientibus nobis corpore, anima, que dormire non potest, uacantibus sensibus, quibus in ueris corporibus intuendis occupabatur, interim in corporum phantasiis naturaliter uersatur. Morbo, quando mala aliqua ualetudine sensibus perturbatis, uisa similia corporibus cernuntur, quod phreneticis sepe accidere manifestum est. Sane ab ipsa anima phantastica uisio est, quando ea ipsa, que anima in se frequenti uersat cogitatione, dum uigilat, per phantasias quasdam contuetur, dum dormit. Porro ab alterius nature spiritu formatur hec uisio, quando uel oculis carnis per phantasmata uana deluditur, uel dormientibus, uel egrotantibus, rerum phantasie a malis spiritibus anime presentantur, uel cum uigilante  et sano corpore, anima ab ipsius sensibus abripitur. Nam pro certo scimus multorum oculis ita delusum esse, ut homo eis bestia uideretur, ut aqua fluere, ubi nulla erat aqua, estimaretur; ut ignis seuire, ubi ignis non erat, putaretur: et multa huiusmodi. Quod autem a demonibus somnia multa formentur, nulli incredibile est. Phreneticis uero, uel quolibet morbo alio affectis, licet ipsa ualetudine multa uisa formentur, potest tamen fieri, ut a nequam spiritibus multa eorum animis obiectentur. uerum quoties animam a sensibus, quasi in quemdam excessum malus abripit spiritus, delusum phantasmatibus hominem, aut demoniacum facit, aut arreptitium, aut falsum prophetam. Hanc itaque uisionem, quam phantasticam diximus, a prophetarum  officio omnino separamus. Porro uisio, quam ideo spiritualem dicimus, quia in spiritu hominis alterius spiritus operatione formatur, aut per somnium fit, aut per excessum. Per somnium, cum a bonis spiritibus corporalium rerum imagines in animo dormientis formantur. Que profecto uisio, licet prophetica sit, prophetam tamen non facit. Prophetica quippe uisio illa fuit, qua Ioseph patriarcha uidit solem, et lunam, et stellas undecim adorare se . Propheta tamen hac uisione non fuit, si ipsius mysterium uisionis non intellexit. Neque Pharaonem dicimus prophetam fuisse, quia future ubertatis, famisque sequentis in somnis dicitur presagium conspexisse, sed Ioseph  , cui Deus, somnii illius occasione, propositi sui reserauit arcanum. Nec Nabuchodonosor prophete nomine dignum estimo, cui statua illa in somnis apparuit, sed potius Danielem, cui somnium ipsum, somniique datum est nosse uirtutem . Preterea cum sano corpore, nec somno sensibus consopitis, aliquo occulto opere spirituali in ea uisa, que similia sunt corporalibus, anima rapitur, exstasis dicitur, uel excessus: qua uisione occulta reuelantur et premonstrantur futura.

Cui cum accesserit uisio intellectualis, de qua postea tractabimus, fit talia uidens propheta, uel mysteria loquens, uel occulta patefaciens, uel uentura prenuntians. In excessu mentis Petrus descendentem  de celo discum aspexit, in quo erant omnia genera reptilium et animantium, dictumque est ei: Macta et manduca . Quam certe uisionem, uel preceptum, non tunc quidem, sed accedente postmodum intellectuali uisione, cognouit, quando ait: In ueritate comperi, quia non est personarum acceptor Deus; sed in omni gente qui timet eum et operatur iustitiam, acceptus est illi . In spiritu preterea, non in carne sanctum Ezechielem prophetam, multa Christi et Ecclesia sacramenta sub specie ciuitatis in monte posite, legimus aspexisse , raptumque per excessum in Ierusalem, abominationes pessimas Iudeorum prophetico oculo deprehendisse . Utrum autem per bonos aliquando spiritus  in sensibus hominum aliquid fiat, quo sensus ipsi fallantur, sicut eorum profecto fallebatur sensus, quorum oculi tenebantur ne Christum agnoscerent, nolo precipitare sententiam. Nam utrum per bonos aut malos spiritus Syri percussi sint cecitate, ne Eliseum, uel Samariam agnoscerent , incertum habeo. Rationalis sane uisio ea est, qua sine omni corporalium sensuum adminiculo uerum, uel falsum certa ratione apprehendimus; qua inter uitia uirtutesque discernimus; qua numerorum, et ponderum, et mensurarum rationes ueras esse probamus; ita ut nichil certius carne uideamus quam ternarium numerum, in duas equales partes diuidi non posse, mente conspicimus.  Igitur uisione sensuali corporalia cernimus, ex imaginaria corporalia imaginamur; phantastica per imagines corporales illudimur; spirituali per corporeas similitudines spiritus eruditur; rationali in inuisibilibus mens exercetur; intellectuali in ipsam ueritatem mens inducitur. Nam intellectualem illam dicimus uisionem, qua mens omne corpus, omnesque corporeas imagines ac similitudines transcendens, in ipsa luce ueritatis requiescit; in qua uera et uere sunt omnia preterita, presentia, et futura, nec aliter futura quam preterita. Unde Dominus in Euangelio: Multa habeo uobis dicere . Habuit eis dicere multa, non in multis, neque per multa, sed in uno et per unum; ubi multa non sunt multa sed unum.  Sed non potestis portare modo. Sensuali enim uisione ob dulcedinem presentie eius occupati, et corporalibus eius uerbis corporaliter intenti, ad intellectualem illam uisionem, que omnium corporalium excludit memoriam, ubi ipsa ueritas loquitur, assurgere non ualebant. Ideo ait: Expedit uobis, ut ego uadam : ut scilicet corporalis hec uisio, corporaleque colloquium subtrahatur. Scio in monasterio uirginum, que sub uenerabili et cum summa reuerentia nominando sancto Patre Gilberto uberes pudicitie fructus quotidie transmittunt ad celos, quamdam fuisse, uel adhuc forte superesse uirginem sanctam, que cum omnem mundi amorem, ac carnales omnes affectus, curamque corporis omnem, et exteriorum  sollicitudinem a suo pectore exclusisset, cepit quodam mentis estu et fastidire terrena, et desiderare celestia. Accidit autem aliquando, ut, cum amore solito orationi incumberet, mira quedam suauitas superueniens omnes animi motus, omnes cogitationum excursus, omnes insuper spirituales, quos circa amicos habebat, exstinxerit affectus: moxque anima eius, quasi oneribus que in mundo sunt ualedicens, rapitur supra se, et ab ineffabili quadam et incomprehensibili luce excepta, nichil aliud uidebat, nisi quod est, et quod omnium esse est. Neque lux illa corporea fuit, aut aliqua corporis similitudo nec distendebatur, nec diffundebatur, ita ut ubique uideretur; nec ipsa tenebatur, et tenebat omnia; et hoc miro et ineffabili  modo, sicut esse tenet quidquid est, ueritas, quidquid uerum est. Hac igitur luce perfusa, ipsum Christum, quem prius nouerat secundum carnem, cepit iam secundum carnem non nosse; quia spiritus ante faciem eius Christus iehsu in ipsam eam induxerat ueritatem. In hoc igitur excessu cum ei hora non parua preteriisset, pulsata a sororibus, uix potuit ad corporales, quos reliquerat, sensus redire. Itaque cum hoc ei sepius contigisset, et multum rogata tandem ipsius modum excessus ceteris exposuisset, ceperunt plurime uisionis huius excellentiam emulari. Unde se ab omnibus curis, sollicitudinibusque mundanis abstrahentes, lacrymis, orationibusque continuis  plures eamdem gratiam sortite sunt, et ita ut inter sororum conuenticula sepius hac luce perfunderentur, etiam inuite. Erat ibi uirgo quedam magne discretionis femina, que omni spiritui sciens non esse credendum, totum hoc aut morbo, aut phantasticis illusionibus credidit assignandum: et sororibus, quantum potuit, talis uisionis frequentiam dissuasit. Inquirenti autem ab illa que in his superior habebatur, cur sibi nichil tale accidisset, respondit illa: »Quia fidem nobis non adhibes, nec in aliis diligis uirtutem, quam ipsa non habes. Roga, inquit, Deum, ut si ex ipso est, mihi hoc ipsum eueniat.« Cumque aliquot diebus orassent, et nichil profecissent, requisita iterum que supra et unde supra, respondit:  »Oportet te omnibus mundi huius, cunctorumque mortalium renuntiare affectibus, et circa solius Dei memoriam occupari. Quid, inquit illa, pro amicis meis, uel benefactoribus non orabo?« Cui illa. »Eo tempore, quo uolueris ad superiora mentis contemplatione conscendere, necesse est ut omnes quos diligis, Deo commendes atque committas, et quasi profectura de mundo, omnique omnino creature ualedicens, ad eius, quem diligis, suspires aspectum. Adhuc illa non credens rogat, ut orationibus eius, si ex Deo essent ista, uoti sui mereretur effectum. Nolo tamen, inquit, ut anima mea ita sustollatur, rapiaturque a corpore, ut a mente mea omnium rerum, maxime amicorum deleatur memoria. Sufficit autem mihi  scire utrum ex Deo sint ista.« Itaque die Parasceues, cum anxiis cogitationibus fluctuaret, subito ipsa, quam diximus, luce perfusa, cepit in eam modo ineffabili subuehi, et ad altiora sustolli. At illa radiantem in se lucem illam inaccessibilem oculo infirmiori non ferens, ad Dominice passionis intuitum reuocari se, ut potuit, postulauit. Cum ergo uidisset quasi raptim id esse, quod est a superioribus ad inferiora delata, in illam spiritualem uisionem transfertur, uidetque in spiritu Iesum in cruce pendentem, confixum clauis, lancea perforatum, sanguinemque per quinque foramina profluentem, ipsamque mitissimo oculo respicientem. Tum illa resoluta in lacrymas, et in se tandem reuersa, fidem sororibus  adhibuit, et se huic luci minus idoneam estimauit. His forte non inutiliter insertis intelligamus hanc solam uisionem, quam intellectualem dicimus, prophetam facere, sicut de sapientia scriptum est: Ipsa in animas sanctas se transferens; amicos Dei et prophetas constituit . Quidquid enim aliis uisionibus cernitur, aut ambiguum est, aut fide magis quam scientia roboratur. Quod autem in ipsa cernitur ueritate, in qua facta sunt, quecunque futura sunt, et luminosum constat esse, et certum. Igitur in uisione sensuali uel phantastica, quando hec, que intellectualis est, operatur, prophetie donum esse, non ambiguum est. Qua igitur uisione uiderit Isaias filius  Amos onus Babylonis, sola uidelicet intellectuali, aut sensuali etiam, uel spirituali, quis facile dixerit? Nam quod utraque uisione hac futura preuiderit multa, intellectuali eum illuminantes, ex ipsius libri serie, scire possumus. Ex sensuali quippe uisione oraculum texuit, quando Ezechiam regem, pro eo quod nuntiis Babylonicis domus sue thesauros ostendit, prophetica auctoritate corripuit. Quid, inquiens, uiderunt isti in domo tua? Et Rex. Non est uerbum, ait, quod non ostenderim eis. Tunc propheta. Ecce dies ueniunt, dicit Dominus, et auferentur omnia quecunque congregauerunt patres tui in Babylonem . Ex spirituali uero, quando ait: uidi Dominum sedentem super solium excelsum et eleuatum , et cetera que sequuntur.  Quacunque autem harum uisione uiderit onus Babylonis, certum est quod mente uidit, non carne, ipso reuelante, qui ait: In manibus prophetarum assimilatus sum . Sed quia iamdiu nos tenuit uisionum istarum distinctio, prophetice huius uisionis exordium usque in crastinum differamus.



SERMO Iu. De eo, quod scriptum est: »Super montem caliginosum leuate signum,« etc.

Quando uenit plenitudo temporis, misit Deus Filium suum factum ex muliere, factum sub lege . Que est ista temporis plenitudo? Illa nimirum, de qua Dominus in Euangelio: Leuate, inquit, oculos uestros, et uidete regiones, quoniam  albe iam sunt ad messem . Tempus quippe uacuum dicitur, et inane, quando solis inclementia arefactis in terra seminibus, uel nimia pluuiarum inundatione putrefactis, fames cuncta consumens uacuum reddit messoribus agrum, quando decem iugera uinearum faciunt lagunculam unam, et triginta modii sementis faciunt modios tres. Tempus uero plenum, quando abundant omnia, quando multiplici fruge suis respondet terra cultoribus, nudusque per agrum cursitat messor; quando ubique in uineis celeuma cantatur; quando horrea replentur frumento, et torcularia uino redundant. ueniat nunc in mentem Saluatoris de frumento zizaniisque parabola, et quid triticum, quid zizania esse dixerit, aduertamus. Semen, inquit, bonum,  hi filii sunt regni; zizania, filii nequam . Filios utique regni eos uocans, quos misericordia predestinauit ad uitam; filios nequam, quos iustitia prouidit ad penam. Igitur ante aduentum Domini nostri filiis nequam omnem pene superficiem terre occupantibus, et paucis inter eos regni Dei filiis latitantibus, fames uerbi Dei cuncta peruaserat, tempusque uacuum et inane spiritualibus operariis nichil, in quo laborarent, reliquerat. uenit autem plenitudo temporis, quando ubique terrarum abundabant hi, qui a Babylonicis erroribus fuerant separandi, separati iustificandi, iustificati glorificandi. De quibus Saluator: Messis quidem multa; operarii autem pauci . Per aduentum proinde Domini nostri  inuadenda fuit Babylon ciuitas confusionis, in qua uitiis et erroribus cum reprobis captiui tenebantur electi, et eorum separatione destruenda. Et hoc onus primum Babylonis, quod uidit Isaias, filius Amos. Modum autem huius destructionis prophetico sermone describens, ita exorsus est: Super montem caliginosum leuate signum, exaltate uocem, leuate manum; ingrediantur portas duces . Quis loquitur? Quibus loquitur? Notandum, arbitror, quod sancti prophete aliquando narrando, aliquando orando, nonnunquam etiam benedicendo, uel quasi maledicendo, aliquando aliquid agendo, plerumque uero quasi precipiendo, futura predicunt. Narrando, sicut est illud: Erit in  nouissimis diebus preparatus mons domus Domini in uertice montium . Orando, ut illud: Ostende nobis misericordiam tuam: et salutare tuum da nobis . uel certe illud: Utinam disrumperes celos, et descenderes . Sanctus quoque Moyses: Obsecro, Domine, mitte, quem missurus es . Quasi maledicendo uero, sicut ait Propheta: Disperge illos in uirtute tua; protector meus, Domine . Et: Sicut fluit cera a facie ignis, sic pereant peccatores a facie Dei . Et alibi Propheta: Da eis, inquit, Domine. Quid dabis eis? uuluam absque liberis, et ubera arentia . Benedicendo, ut Isaac ad filium suum: Det tibi Deus de rore celi, et de pinguedine terre abundantiam frumenti, uini, et olei  Agendo  etiam aliquid, sicut Iacob lapidem erexit, et unxit : sicut Moyses serpentem eneum in eremo exaltauit : sicut etiam idem iste Isaias nudus et discalceatus incessit . Quasi precipiendo, ut in sequentibus libri huius scriptum est: Ite, angeli ueloces, ad gentem diuulsam et dilaceratam . Cernens igitur propheta, adueniente in carne Domino Saluatore, per ministerium apostolorum, et doctrinam predicatorum, confusionis ciuitatem euersum iri, ex sua uel ipsius persona iubet, uel monet eos facere quod uidit eos esse facturos. Super montem caliginosum leuate signum . Per montem caliginosum ipsam Babylonem, id est mundum, secundum statum, in quo Christus illum inuenit,  non inconuenienter accipimus: qui et mons dici potuit pro superbia, et caliginosus propter errorem. Quasi mons tunc Romanum erat imperium, quod uniuerso supereminens orbi, quantum elatione tumebat, tantum errore multiplici, maxime autem Dei ignorantia caligabat. Annon tetra quadam caligine mundum obduxerat idolorum cultura, uanitas philosophorum, templorum superstitio, licentiosa libido? Super montem caliginosum leuare signum. Quod signum? Euangelium audi: Ecce positus est hic in ruinam, et in resurrectionem multorum in Isrel, et in signum cui contradicetur . Hoc est signum crucis, cui contradixit humana superbia, pugnantibus aduersus eam Iudeis et gentibus, cum regibus et principibus, cum sapientibus  seculi et prudentibus, leuantibus eam super montem caliginosum paruulis. Abscondisti enim crucis tue sacramenta, Domine Iesu, a sapientibus et prudentibus, et reuelasti ea paruulis. Isti sunt paruuli, id est humiles; apostoli et apostolici uiri, qui iubentur leuare signum super montem caliginosum, ut uniuersum mundum Dominice cruci doceant esse subiectum.

Id, quod alicui rei superponitur, aut premit, aut claudit, aut supereminet. Superposita sunt duo cherubim arce testamenti, ut altius eminerent; superpositus est lapis puteo, ut clauderet; superponitur torculari prelum ut premat. Super montem igitur caliginosum uexillum crucis extollitur, ut  sua uirtute mundi huius potentiam premat; superbis redemptionis nostre mysteria claudat; apud mites uero et humiles omni mundane glorie superemineat. Nam quod premat, audi beatissimum Paulum: Christus factus est obediens Patri usque ad mortem, mortem autem crucis. Propter quod et Deus exaltauit illum, et donauit illi nomen, quod est super omne nomen, ut in nomine Iesu omne genu flectatur celestium, terrestrium, et infernorum. . Ecce quomodo celum, terra, infernus, crucis subiicitur sacramento et Babylonici regis ubique uirtus premitur, euacuaturque potentia. Cum fortis, inquit, armatus custodit atrium suum, in pace sunt ea que possidet. Sed si fortior illo superuenerit, tunc uasa eius diripit, et aufert arma,  et spolia distribuit . Fortis armatus diabolus, atrium mundus, uasa eius mundi sapientes, arma reges et principes, spolia plebes. Ecce Babylon, et rex eius, et diuitie illius. Ante fortioris aduentum rex iste in pace, id est, nullo contradicente, regnabat. Sed fortiore superueniente, imponitur ei onus premens, onus uincens, onus exspolians. Onus istud Babylonis, crux est Christi, que diabolum uicit, et Babylonem inuasit que spoliauit Aegyptios, ditauit Hebreos. Isti sunt Hebrei, de quibus dicitur: Super montem caliginosum leuate signum . Ut crucis uirtute omnibus gentibus predicata, diripiantur spolia Babylonis uel Aegypti ab eo uidelicet, qui nos eruit de potestate tenebrarum, et transtulit in regnum filii claritatis sue. Elegit quippe paruulos,  id est humiles; Hebreos, id est transilientes; mundi huius comtemptibiles, sed mundo superiores; infirmos mundi, sed mundi fortibus fortiores: stultos mundi, sed mundi sapientibus sapientiores. Que enim stulta sunt mundi elegit Deus ut confundat sapientes, et que sunt infirma mundi elegit Deus ut confundat fortia, et ignobilia et contemptibilia mundi elegit Deus, et ea que non sunt, ut ea que sunt destrueret . Isti sunt qui humilitate semetipsos despiciunt sicut paruuli: qui omnia, que sunt mundi, transiliunt, sicut Hebrei. Hi crucem leuant, diuitias et uoluptates, que cruci sunt contraria, calcant, maiores diuitias arbitrantes thesauris Aegyptiorum improperium  Christi. Audi etiam quomodo profunditatem diuine uirtutis et sapientie leuata super mundum crucis predicatio claudit. Nos, inquit Paulus, predicamus Christum crucifixum, Iudeis quidem scandalum, gentibus autem stultitiam . Igitur crucis Dei abscondebatur sapientia; uirtus uero Dei crucis scandalo claudebatur. Sed quibus illud? Iudeis quippe et gentibus. Non omnibus tamen, sed de quibus alias scripsit: uerbum crucis pereuntibus quidem stultitia est: his autem qui salui fiunt, id est nobis, uirtus Dei est  Predicamus Christum crucifixum. Iudeis quidem scandalum, gentibus autem stultitiam; his autem, qui uocati sunt, Iudeis et gentibus, Dei uirtutem, et Dei sapientiam. Quomodo sane apud tales, omnibus  mundi diuitiis et honoribus superemineat crux Paulus ipse docet qui ait: Mihi autem absit gloriari, nisi in cruce Domini Iesu Christi . Si quis uero montem caliginosum in bonam significationem accipiendum estimet, ueniat ei in mentem, quod ait idem Isaias: Super montem excelsum ascende tu, qui euangelizas Sion : cogitetque ut cuius doctrina sublimis est, sic et uita sublimis; nec manibus repat in terris, cuius lingua uersatur in celis; nec in inferioribus iaceat infra se, qui sermone ascendit supra se. Nam ipsa doctrina euangelica nomine montis caliginosi non inconuenienter accipitur, que instar excelsissimi montis, omni mundane supereminet sapientie, et sacramentorum uelamine ea, que sublimiora sunt,  ab infidelium uel etiam infirmorum oculis, uelut quadam abscondit caligine. Potest et scriptura ueteris Testamenti mons caliginosus appellari, que alias mons umbrosus dicitur, et condensus: que et sublimis est propter spiritum, caliginosa propter litteram. Sub caligine quippe littere, celestium mysteriorum secreta uelantur, que ab ipso per Euangelium reuelantur, de quo scriptum est: uox Domini preparantis ceruos, et reuelabit condensa . Unde ait Propheta: Tenebrosa aqua in nubibus eris . Hinc Salomon: Dominus dixit quod habitaret in nebula. . Unde et Moyses non poterat accedere ad caliginem in qua erat Deus. Iubentur predicatores, a quibus onus nuntiatur Babylonis,  ut non in infimis iaceant, sed disponant ascensiones in corde suo; et qui ea, que desursum sunt, predicant, que sursum sunt sapiant; et ita super montem positi, non ad uallium ima deiecti, faciant quod sequitur. Leuate signum, exaltate uocem. uel quoniam primi ueritatis precones ex reliquiis- filiorum Isrel electi, legalibus fuerant instituti decretis, et litteralibus sacramentis assueti, iubet Spiritus sanctus ut a lege ad Euangelium, de littera transeant ad spiritum, et de ualle carnalium obseruationum, ad montem ascendant spiritualium preceptorum. Aut certe precipiuntur, ut quod predicant in Euangelio impletum, antiquis litteris probent prenuntiatum, sicut ait Saluator:  Scrutamini Scripturas, ipse enim sunt que testimonium perhibent de me . Et apostolis: Oportet impleri, que scripta sunt in lege Moysis et prophetis, et psalmis de me . Bifarie potest legi hic sermo propheticus: Super montem caliginosum leuate signum, ut uel signum super montem leuent caliginosum, uel ipsi super montem positi caliginosum signum leuent. Exaltate uocem, leuate manum . Habes et alias: Exalta in fortitudine uocem tuam, qui euangelizas Ierusalem . Hec est illa euangelice uocis exaltatio, quam sanctus Dauid legitur expressisse. In omnem, inquiens, terram exiuit sonus eorum, et in fines terre uerba eorum . Quod igitur sanctus Dauid uidit futurum, et uerbo preteriti temporis  utens iam factum predicat, hoc ipsum Isaias, imo ipse in Isaia Dominus iubet, ut fiat. Exaltate, inquit, uocem. Quoniam enim per uniuersum mundum uasa ire, que Babylonica libido polluerat, in uasa fuerant mutanda misericordie; uox euangelizantium tanta uirtute personuit, ut de non audito fidei uerbo nullus causari potuerit. Unde Apostolus: Et quidem in omnem terram exiuit sonus eorum et in fines orbis terre uerba eorum . Sicut igitur in signi eleuatione presignatum dicimus Dominice crucis mysterium, ita in uocis exaltatione apostolice predicationis excellentia et efficacia prophetatur, sicut ait discipulis suis iehsu. Euntes in mundum uniuersum, predicate Euangelium omni creature . Occurrunt adhuc  alie de uocis exaltatione sententie; sed quia nos ob alia quedam negotia instans hora compellit, ab hac consideratione, Deo uolente, crastini sermonis sumemus initium. uos autem de sermone ad lectionem, de lectione transeuntes ad orationem, pias ad aures Iesu deuotis pulsate precibus ut reuelet oculos nostros, et consideremus mirabilia de lege sua, qui cum Patre et Spiritu sancto uiuit et gloriatur. Amen.



SERMO u. De eodem capitulo.

Non excidit uobis, fratres karissimi, ex quo initio, secundum hesternam promissionem nostram, hodiernus debeat sermo procedere. Predicatoribus ueritatis, ut diximus, uocis indicitur exaltatio  ut ubique terrarum salus, quam operatus est Dominus in medio terre, apostolis predicantibus audiatur, et sic reminiscantur, et conuertantur ad Dominum uniuersi fines terre ; et in insulis, que procul sunt, dicant, Saluator noster adueniet. uolens preterea sanctus propheta inter ueteris Nouique Testamenti precones subtili examinatione distinguere, istos, ut uocem exaltent, hortatur. Nostis populo huic Iudaico, ut carnali et nichil nisi terram sapienti, terrenam felicitatem fuisse promissam, panis uinique copiam, lactis ac mellis abundantiam secundum illud: Si uolueritis, et audieritis me, bona terre comedetis . Et illud: Si ambulaueritis in mandatis Domini, adherentes ei, disperdet Dominus omnes gentes has ante  faciem uestram. Omnis locus, quem calcauerit pes uester, uester erit . Et in Amos propheta: Comprehendet arator messorem; et calcator uue mittentem semen . Et multa his similia. Non igitur exaltabant uocem, qui terrena promittebant; qui iacenti in imis populo, que ima sunt predicabant; qui temporalia, amantibus temporalia, premia proponebant. Exaltatur autem uox eorum, quos Christus Noui Testamenti euangelistas constituit; qui celestia desideranda, terrena uero docent esse spernenda; qui nichil mercedis suis promittunt auditoribus in presenti; imo hic labores et agones, in futuro coronas et premia pollicentur. Exaltabat plane uocem Paulus, cum diceret:  Que sursum sunt querite, ubi Christus est in dextera Dei sedens: que sursum sunt sapite, non que super terram . Et iterum: Id quod in presenti est momentaneum et leue tribulationis nostre, supra modum in sublimitate eternum pondus glorie operatur in nobis . Sanctissimus quoque euangelista Ioannes uocem exaltans, et quasi filius tonitrui super Babylonem terribiliter intonans: Nolite inquit, diligere mundum, neque ea que in mundo sunt . Et: Mundus transit, et concupiscentia eius . Primus etiam euangelice gratie predicator Ioannes Baptista, non a regno terreno, sed a celesti sue predicationis sumpsit exordium, exaltans uocem et dicens. Penitentiam, inquit, agite, appropinquabit enim  regnum celorum . Exaltat itaque uocem, qui predicat spiritualia, qui loquitur diuina, qui promittit celestia. Exaltate uocem, leuate manum. Leuantur manus in oratione, leuantur in bona operatione, leuantur in miraculorum exhibitione. Incumbit quippe predicatoribus, ut pro ipsis, quibus predicant, orent primum ut audiant, deinde ut credant, postremo ut in ipsa fide ac bonis operibus perseuerent. Incumbit illis nichilominus, ut his, que docent, non contraria faciant, ut mens, uox, manusque concordent intentione, sermone, actione. Possunt et in manuum leuatione ea que per manus apostolorum fiebant signa, et prodigia in plebe, non inconuenienter accipi: hisque prenuntiatum uerbis, quod in Euangelio legimus, Domino  precipiente, completum. Ite, inquit ad discipulos, predicate, dicentes: Appropinquabit regnum celorum . Hoc est, quod dixit Isaias. Exaltate uocem. Et addidit: Infirmos curate, leprosos mundate, demones eiicite . Et inde propheta: Leuate manum. Sed nec inconueniens erit, ut credo, si eleuatione manuum, uel uocis exaltatione recta prefiguretur intentio: que si sola peruersa fuerit, et in inferiora declinans; et uerba, et opera, quantumcunque uideantur sublimia, a Deo iudicabuntur iacentia. Nam hi qui non sincere, neque ex ueritate Dei Euangelium predicabant, sed ex occasione de quibus ait Paulus: Omnes, que sua sunt, querunt, non que Iesu Christi . Et: Huiusmodi Domino Iesu Christo non seruiunt, sed suo uentri  ; nec uocem exaltabant, nec manus leuabant; quia, quidquid sublime sonabat in uerbis, quidquid in miraculis eminebat altum, profecto totum uilis et peruersa intentio in infima deiiciebat. Unde propheta: Et uictimas suas declinabant in profundum . Salutaris quippe hostia est ueritatis predicatio, carnis afflictio, pauperum recreatio, assidua et intenta oratio. Sed has certe uictimas declinant in profundum qui, relicta intentione celestium premiorum, eas ad hec infima presentium contorquent commodorum. Unde Dominus in Euangelio: uidete, ne iustitiam uestram faciatis coram hominibus, ut uideamini ab illis , etc. Itaque qui predicationis officium,  uel prophetie donum, uel gratiam miraculorum, uel opera iustitie, uel lumen scientie, in uanitatem humane laudis, uel in auaritiam turpis questus expendunt, nec uocem exaltant, nec manus leuant, nec premia celestia, sed eterna supplicia exspectant. Nam quod etiam donis illis sublimioribus, prophetia scilicet, et miraculis, plurimi abutantur, et prophetia Balaam, et miraculis Iude facile comprobatur. Maxime tamen argumento nobis est illa terribilis in Euangelio Saluatoris sententia, qua dicit: Multi uenient in die illa, dicentes: Nonne in nomine tuo prophetauimus, et in nomine tuo multa signa fecimus? Et tunc confitebor illis, quia non noui uos . Eia, fratres karissimi, emulamini carismata meliora, humilitatem, patientiam,  caritatem. Hec certe meliora, quia utiliora. Non enim humilibus, non obedientibus, non inuicem in caritate diligentibus dicet Dominus in illa die: Non noui uos: quod scimus eum multis prophetantibus et miracula facientibus esse dicturum. Nullus itaque uestrum, fratres, ideo se putet Deo minus acceptum, quia se non uidet miraculis gloriosum; sed secundum tria illa, que diximus, quam diuinis sit gratus aspectibus, nichil hesitans metiatur: nam. Superbis Deus resistit, humilibus autem dat gratiam ; et: In patientia uestra possidebitis animas uestras ; et: In hoc cognoscent omnes, quod discipuli estis Christi, si dilectionem habueritis adinuicem . Sancti igitur apostoli, uirique apostolici, quos, ad debellandum  atrium fortis, Christus misit in mundum, uocem suam quadrifarie dicimus exaltasse regni Dei predicatione, bonorum celestium promissione, contemptu presentium, intentione futurorum. O quam pulchri super montes uirtutum pedes, id est affectiones, euangelizantium pacem, bone uoluntatis hominibus, propter bona celestia, terrena spernentibus! Pulchri sane pedes, quibus nec saltem puluis adheret, sed uelut posita in peluim aqua, ab ipso Christo abluitur, aut in ipsos, propter quos contrahitur, ipso Domino iubente, excutitur. Quidquid enim predicatores, uel prelati ex occasione officii sui, terrenarum affectionum pulueris contrahunt, uel ab ipsa caritate, pro qua contrahitur, Christo operante, diluitur, secundum illud:  Charitas operit multitudinem peccatorum ; uel certe in ipsos, pro quibus laborant, si fuerint ingrati uel inobedientes, excutitur, ut totum non predicatori, sed ipsis potius imputetur. His omnibus diligenter consideratis, breui epilogo sensum littere explicemus. uox prophete, uel certe uox Domini per prophetam ad apostolos: Super montem caliginosum leuate signum . Ac si diceret: Contra Babylonem, id est mundum, qui mons est propter elationem, caliginosus propter errorem, signum fidei et Dominice passionis leuate, ut humilitate crucis mundi superbia debelletur, lumine fidei errorum tenebre depellantur. Nec id uno in loco, aut in una fiat regione, sed exaltate  uocem ut in omnem terram exeat sonus uester, et in fines orbis terre uerba uestra. Ut autem doctrina ueritatis libentius audiatur, facilius credatur, deuotius recipiatur, leuate manum ut quod uerbis docetis, miraculis confirmetis. Que omnia impleta sunt, quando discipuli profecti predicauerunt ubique, Deo cooperante, et sermonem confirmante, sequentibus signis . Potest legi et ita. uos predicatores uerbi Dei, ascendite de ualle ad montem, de littera ad spiritum, de carnalibus ceremoniis legis ad celestia sacramenta Euangelii; et ita in monte illo caliginoso, in quo est Deus, id est Scripturarum scientia positi, leuate signum, et uocem. uel ita: uos, quos sublimia predicare precipio, ad sublimia mente conscendite, ut in monte contemplationis  discatis, quod in mundi huius ualle doceatis; et in sublimi, actione scilicet et contemplatione, locati, leuate signum crucis mysteria predicando; exaltate uocem, non terrena, sed celestia promittendo; in omni loco leuantes puras manus, pro eis, quibus predicatis, orando, uel bona opera recta intentione exercendo; et ita muri Babylonis crucis aculeo penetrentur, et spolia eius diripiantur; fiatque quod in hoc ipso propheta scriptum est: Letabuntur coram te, sicut qui letantur in messe, sicut exsultant uictores capta preda, quando diuidunt spolia. Et ingrediantur portas duces . In his quippe omnibus, que dicta sunt, aperiuntur porte ciuitatis, duces ingrediuntur: quorum unus de ipsarum portarum apertione gloriatur, et dicit: Ostium mihi  apertum est magnum, et euidens, et aduersarii multi . Ibi quippe porte Babylonis clause reperiuntur a ducibus, ubi omnibus infidelitate et malitia obseratis, uerbo Dei ad eorum corda nullus patet accessus; ubi uox predicatoris auditur quasi pulsantis ad ostium; sed doctrina ueritatis non recipitur. Tales utique erant Iudei, quibus Paulus dicebat: uobis oportebat primum annuntiare regnum Dei, sed quoniam repellatis illud, et indignos uos iudicatis eterne uite, ecce conuertimur ad gentes . Sed et illi ostium clauserant ducibus istis, qui audientes a Stephano Domini Iesu gloriam predicari, continuerunt aures suas . Dicuntur sane ipsi predicatores duces uerbi, quia Dei uerbum auditorum cordibus introducunt, qui tunc  portas ciuitatis ingressi sunt, quando suscepti a gentibus, constructe de ipsis Ecclesie, rectoris ac ducis nomine presidebant. Possunt etiam per portas ipsa fidei sacramenta intelligi. Necesse quippe est ut fides precedat, deinde introitus pateat intellectui. Tunc autem dici possunt duces ingressi, quando per fidem auditorum quasi in eorum cordibus suscepti, altioris ac secretioris doctrine eis lumen infundunt. Sed et primitias credentium portarum nomine dignas existimo, per quas, ad ceteros conuertendos apostoli faciliorem habuerunt accessum, et in ipsam armis muniti celestibus ingressi sunt ciuitatem. Hinc credo dixisse Apostolum: Ostium mihi apertum est magnum et euidens,  et aduersarii multi . Multitudo quippe credentium quasi ostium erant, per quos in ciuitatem confusionis Paulus intromissus, contra aduersarios, quorum non paruus erat numerus, copiam habuit cominus decertandi. Et in his omnibus onus intelligitur Babylonis, secundum quod superius eam diximus, per Christi aduentum, separatione multorum esse subuersam. Sed iam sermoni huic finem facimus, ne in hac parte uestris profectibus seruire cupientes, alia exercitia eque uobis necessaria impedire uideamur. Precedat autem sermonem crastinum oratio, quod ea que allegorice dicta sunt, expositione tropologica repetere possimus, ut iacto fundamento bonorum operum superponatur structura, ad laudem et gloriam Domini nostri  Iesu Christi, qui uiuit et regnat in secula seculorum.



SERMO uI. De eodem capitulo moraliter.

Meminisse debetis, fratres karissimi, dixisse nos caritati uestre, animam pessimis passionibus uitiisque confusam, Babylonis nomine conuenienter intelligi. Babylon enim, ut scitis, confusio interpretatur. Et quid tam confusum, quam anima illa, quam nunc superbia eleuat, nunc ira deuastat, nunc tristitia contrahit, nunc luxuria inquinat, nunc gula dehonestat? Talis quippe anima mons caliginosus dici potest; quicunque enim tales sunt, oculi eorum ceca quadam caligine obducuntur, ut inter lumen uirtutum, et tenebras uitiorum discernere  non ualentes, illud fugiant, in istis delectabiliter uolutentur. Huius Babylonis onus crux est, que iam leuata per orbem, pereuntibus quidem onus est, his autem qui salui fiunt utile, gratumque leuamen. Quid enim, fratres mei, tam onerosum amantibus mundum, quam crux? In cruce commendatur glorie contemptus, quam illi appetunt; commendatur carnis afflictio, quam uehementer refugiunt; commendatur proprie carnis mortificatio, quam detestantur; commendatur nuditas, et rerum temporalium exspoliatio, quam exsecrantur. Sed et nos, fratres, quantum reliquie Babylonis occupant, onerat crux, sicut quotidianis experimentis edocemur! Inquantum enim carnis delectat suauitas, intantum eius torquet afflictio; et quantum honor  gratus est, tantum uilitas est onerosa; et quantum eleuat adulatio, tantum deiicit detractio. Si uero diuitie affectantur, paupertas affligit; et si dulcis uidetur libido, difficilis castitas estimatur. Hinc est quod multi discipulorum Christi audientes crucis mysterium, abierunt retro, et iam cum illo non ambulabant. Demus proinde operam, fratres mei, ut quidquid de reliquiis mundi in nobis est, a nostris cordibus extrudatur, et omnia, si fieri potest, Babylonis deleantur uestigia, ut experiamur quantum sit in cruce dulcedinis, quantum securitatis et glorie. Amorem enim parit, quo nichil dulcius; martyrium, quo nichil securius; contemptum mundi, quo nichil gloriosius. Super montem caliginosum leuate  signum. Ad angelos, credo, uox ista dirigitur, quos Dominus animarum nostrarum iussit esse custodes, ut cordibus eorum, quos adhuc mundus delectat, uel tentat, recordationem crucis imponant; et singulis uitiis, que animam uel uastant, uel impugnant, singulas crucis uirtutes opponant. Hi sunt administratorii spiritus, in ministerium missi propter nos: qui intersunt psallentibus, assistunt orantibus, legentibus et meditantibus adsunt. Isti se spiritibus immundis opponunt, illecebras mundi suadentibus exemplum Dominice passionis obiiciunt; mentem ira inflammare uolentibus Dominice patientie bonitatem proponunt; elationem illis uel superbiam immittentibus, humilitatem nobis humilis Iesu suggerunt imitandam. Ideo, fratres karissimi,  state in Ecclesia cum reuerentia et timore, et date honorem Deo, et habete gratiam his beatis et amicis uobis spiritibus, ne forte aut leuitate uestra, aut aliqua contra inuicem indignatione offensi discedant, et sic ad corda uestra nequam angelis liber prebeatur accessus. Felix anima, que inter psallendum, in ipsius de quo psallit, accenditur desiderium; excitatoque affectu, obortisque lacrymis, ipsos, quos in spiritu sentit esse presentes, alloquitur: Filie Ierusalem, nuntiate dilecto quia amore langueo . Quam leto putas uultu, quam hilari uoce beati illi spiritus respondere uidentur: Ecce ipse uenit saliens in montibus, transiliens colles ; conuersique ad ipsum iamiamque anime propinquantem: Ipsa est, inquiunt,  speciosa inter filias Ierusalem . Infelices et miseri, qui, ad instar spinarum et ueprium, talem animam indisciplinatis signis uel uocibus pungunt; nec solum ipsi tante dulcedinis expertes, traduntur demonibus illudendi, sed etiam ministri Satane effecti, quantum in ipsis est, eius iaculis et persecutionibus alios exponunt. O quam delectabile spectaculum immundis exhibent spiritibus, qui huiusmodi sunt! qui uocem suam, linguam suam, os suum, postremo ipsum cor suum, totiusque noctis laborem, a sanctissimis angelorum manibus, qui omnia iam susceperant templo celesti inferenda, et in conspectu Dei diuinis imponenda altaribus, infeliciter auellunt: et sic omnia demonibus immolant, et non Deo, ut mereantur audire: Neomenias uestras,  Sabbata uestra, sacrificia uestra odiuit anima mea, facta sunt mihi molesta . O tu, sancta anima, amica Dei, sponsa Christi, habitaculum Spiritus sancti, patienter tales sustine, ut si impugnant, non expugnent; si trahunt, non pertrahant, nec sic auertant a te ut conuertant ad se, ut te faciant sui similem; et illis, qui tibi assistunt, dissimilem sanctis, sed potius glorietur de te sponsus tuus, et dicat: Sicut lilium inter spinas, sic amica mea inter filias!  Itaque, fratres karissimi, quicunque spirituales estis, cum talem aliquem uideritis, nolite indignari illi, sed potius orate pro illo aliquando familiares amicos uestros, beatos, qui uobiscum sunt, spiritus; ut super montem hunc  caliginosum leuent signum: quatenus Dominice passionis et crucis recordatione repressi confundantur et erubescant; et sic ad cordis et uocis redeant unitatem. Et additur: Exaltate uocem, leuate manum. Itaque quia in sermonem de sacris uigiliis incidimus, congruit psalmodie uocis exaltatio, orationi manus eleuatio. Et ne litteram in hac parte penitus contemnamus, potest in uocis exaltatione feruor ille exprimi, qui in turba fratrum ualde necessarius est, ut per oris sonum interior ille ignis erumpat undique, et sic se erigant inuicem et accendant, quatenus una flamma effecta ex multis, holocausta illa medullata diuinis angelorum ministerio illata altaribus in odorem suauitatis incendant. Commendatur etiam in manus eleuatione  puritas orationis, sicut dicit Apostolus: In omni loco leuantes puras manus sine ira et disceptatione . Ille puras manus leuat in oratione, cuius conscientia tempore orationis exsultans, bonorum operum recordatione in quamdam confidentiam sese attollit, et diuinis presentat obtutibus. Que quidem confidentia ex innocentia aut ex penitentia necesse est oriatur, si uidelicet aut non flenda commiserit, aut commissa digne defleuerit. Sed quando me, inquis, digne sufficienter penituisse presumam? Nunquam omnino. Unde igitur ista confidentia? Eia, fratres karissimi, spiritualia spiritualibus comparamus. Omne datum optimum, et omne donum perfectum, desursum est . In cuius, queso, potestate est sic orare ut uelit? Itane,  quando uolumus, aut in lacrymas resoluimur, aut deuotione feruescimus, aut erigimur confidentia, aut flamma caritatis succendimur, aut contemplatione sustollimur? Experti estis, quam nichil horum in uestra sit potestate; sed mittit Deus Spiritum Filii sui in corda uestra, clamantem: Abba, Pater. Iste igitur Spiritus has in oratione affectiones dispertit, diuidens singulis prout uult. Ipse adeo in cordibus orantium gemitum salutarem infundit, ut ipse etiam gemitibus inenarrabilibus dicatur interpellare pro nobis . Inenarrabilibus, inquam: quis enim sufficiat enarrare, quot modis mens in oratione afficiatur, in qua nunc pudor gemitum excitat pro peccatis, nunc amor pro penis, nunc deuotio pro affectu, nunc amor pro desiderio?  Sed ex consideratione presentis infirmitatis, uel infelicitatis, plerumque compungimur, et uite huius fastidio ingemiscimus: et penas quas timemus, et regnum quod speramus, ante oculos ponimus, et Dei circa nos immensa beneficia recordamur: nullo tamen doloris sensu afficimur, nullo timoris affectu compungimur, ad nullum celestis beatitudinis desiderium subleuamur. Plerumque nichil horum pre oculis habentes, subito in hec omnia rapimur, et de affectu in affectum modo quodam ineffabili transeuntes, lacrymarum imbre perfundimur. Quid est hoc? Certe quia, Ubi Spiritus uult spirat, et uocem eius audis, sed nescis unde ueniat, aut quo uadat . Scis quando uenit,  quia non se sinit ignorari cum spirat; scis quando uadit, quia tepor feruori recedenti succedens, non te sinit ignorare cum spirare iam cessat. Sed nescis unde ueniat, aut quo uadat. Unde uenit, aut quo uadit Spiritus, qui replet orbem terrarum? Neque enim ab ipso uox ista aliena est: Celum et terram ego impleo . Et tamen uenit, et nescis unde ueniat; et uadit, et nescis quo uadat. Nescis certe unde ueniat, an a secreto misericordie, an a tribunali iustitie, an ex abysso iudiciorum, an ex thesauris scientie. Cum enim uenit ut excitet torpentem, uel compungat peccantem, uel consoletur afflictum; quasi ex cubiculo misericordie dicitur processisse. Quando uero ut bene operantem spiritualis compunctionis suauitate remuneret, ex iustitie eum sede ad nos  dicimus descendisse. At ubi illorum mentibus salutarem nunc inspirat affectum, quibus omnia cooperantur in malum; qui ingrati beneficiis, seruantur suppliciis; quibus et bonum, et malum simul sunt ad tormentum; eum ex abysso iudiciorum aduenisse non dubites. Si uero ea causa uenire dignatur, ut mens huiusmodi uisitatione purgata, ad rimanda diuine secreta scientie, luminosior aptiorque habeatur, quasi ex scientiarum thesauris eum exisse confidas. Sed nescis unde ueniat, cum nescias utrum amore, an odio dignus sis : et utrum misericordiam preroget, an mercedem restituat, an exerceat iudicium, scire non possis. Nescis et quo uadat, utrum uidelicet e uicino subsistat, post modicum rediturus; an longius eat, post multum temporis  reuersurus; an offensus recedat, nunquam denuo reuersurus. Itaque quando uult spirat, et ubi uult spirat, et sicut uult spirat, diuidens singulis quod uult, et sicut uult . Quoties tamen orantis mentem in quamdam confidentiam erigit, et oblitteratis omnibus, que conscientiam obscurabant, timorem pro delictis et sollicitudinem a corde prorsus expellit, facitque eum miro et ineffabili modo de salute sua eo puncto temporis certum, manus eius in excelsum elatas non dubites. Quod quia fit sanctorum auxilio angelorum, ad illos dictum intelligi potest: Leuate manus. Preterea contra tria peccatorum genera quibus peccamus, cogitatione scilicet, sermone, et opere tria hec a nobis ipsis auctoritate prophetica exiguntur: Super montem  caliginosum leuate signum, exaltate uocem, leuate manum. Cor quippe nostrum cum per naturam sublime sit, et per profunditatem inscrutabile, mons caliginosus dici potest; quod necesse est crucis semper memoria muniamus, ne peccemus cogitatione; iubemurque exaltare uocem, ne peccemus sermone. Necessarium sane preceptum, presertim hoc tempore, quo fere omnium lingua tota die circa infima, uel noxia queque uersatur, et rarus sit qui uocem in sublime sustollat. Eia, fratres karissimi, pudet dicere, quomodo conuenientibus multis in unum, detractiones undique sonent, et ferueant iudicia. Nam ut taceam mundi amatores, quorum totus sermo de lucro, aut turpitudine est; de illis,  qui uidentur secularibus abrenuntiasse operibus, quid dicam? quorum omnes fere disputationes et collationes de uentre sunt, pro eius non dicam delectatione, sed onere. Nunc enim ira turbidi, nunc deiecti tristitia, nunc odiis inflammati, nunc pressi murmure, nunc lite sunt effrenati, quorum mens intestinis semper conformatur et uentri, inde sibi aut gaudium mutuant, aut dolorem. Isti utique non uocem exaltant, sed turpiter deiiciunt. Quod similiter faciunt, qui tota die de alienis tractant negotiis, qui de suis se iactant operibus aliorum detrahendo discutiunt qui, seriis utilibusque pretermissis, uana et ludicra in medium proferunt. Contra hec omnia iubet nos sermo propheticus exaltare uocem, ut sermo noster de celestibus sit, qui uel Dei timorem  incutiat, uel amorem infundat, uel augeat scientiam, uel mores componat. Iubemur et manus leuare, ut thesaurizemus in celum, ubi nec erugo, nec tinea demolitur , ut uidelicet omnia opera nostra transmittamus ad celum, non facientes iustitiam nostram coram hominibus, ut uideamur ab eis. Et ingrediantur portas duces. Hec omnia, fratres, que de signi leuatione, uel uocis exaltatione, uel manus eleuatione diximus, quedam, ut ita dixerim, porte sunt, per quas uirtutes introducuntur ad animam, quasi quidam celestis exercitus, quo uitia, quibus fuerat Babylon, id est ciuitas confusionis affecta, penitus expellantur: et sic uocetur ciuitas sancta, urbs fidelis. Huius exercitus duces, principales uirtutes intelligamus, prudentiam, temperantiam,  fortitudinem, iustitiam. Hi duces, si cogitationes nostre sancte fuerint, si sermones boni, si munda opera, quasi portas quasdam intrantes, totam animam sue subiiciunt ditioni, replentes eam uirtutibus, et sancto Spiritui domicilium preparantes. Diutius quam putabamus nos sermo iste detinuit; utinam tam utilis fuerit quam prolixus! Ad illa itaque que sequuntur inspicienda, uel tractanda, tempus aliud exspectemus, obsecrantes eam: Qui habet clauem Dauid; qui aperit, et nemo claudit, claudit et nemo aperit , quatenus quod clausum est in Scripturis suis, aperire dignetur, iehsu Christus Dominus noster, qui uiuit et regnat per omnia secula seculorum. Amen.



SERMO uII. De eo quod scriptum est: »Ego mandaui,« usque: »Exsultantes in gloria mea.«


De onere Babylonis, sicut meminit caritas uestra, quinque iam sermones absoluimus, in quibus de monte caliginoso, et de leuatione signi, et de exaltatione uocis,et manuum eleuatione, sicut potuimus, disputauimus. Iam nunc, ne cui uideatur ambiguum, ad Noui Testamenti precones uocem istam, sicut diximus, prophetice fuisse directam, manifeste id ipsum loquentis in propheta uerbis Domini declaratur. Dicit enim: Ego mandaui sanctificatis meis, et uocaui fortes meos in ira mea, exsultantes in gloria mea. Dederat quippe mandatum ut omnia que precepta sunt fierent, sed a quibus fierent  non expresserat. Ideo quasi querenti et dicenti, Domine, cui ista committis tam magna sublimiaque negotia? Respondet: Ego mandaui sanctificatis meis, et. Quibus uerbis, ut mihi uidetur, tres predicatorum ordines exprimuntur, quorum primum sanctificatos appellat, secundum fortes in ira sua, tertium exsultantes in gloria sua. Notatur et hic triplex Ecclesie status, primus electionis, secundus persecutionis, tertius pacis. Potest enim sanctificatio referri ad electionem, ira ad persecutionem, gloria ad pacem. Primum itaque electi sunt apostoli et discipuli Christi, quos profecto sanctificatos appellat: pro quibus specialiter illa eius effusa est oratio, quam post ultimum in cena sermonem mirabili et ineffabili affectu ad Patrem profudit.  Pater, inquit, non rogo, ut tollas eos de mundo; sed ut serues eos a malo. Pater, sanctifica eos in ueritate . Et iterum. Pro ipsis ego sanctifico meipsum, ut sint et ipsi sanctificati in ueritate . Isti igitur uere sanctificati sunt in ueritate, qui presentia corporis eius, qui doctrina dulcissimi oris eius, qui commendatione efficacissime orationis eius, qui postremo recenti effusione sacrosancti sanguinis eius, tanto uberius quanto uicinius sanctificari meruerunt. Optime autem dicit: Ego mandaui, id est precepi, sanctificatis meis, ut eos hic intelligas designari, qui ab ipso eius ore mellifluo predicandi ministerium, et officium apostolatus susceperunt. Sed quia fundata per apostolos Ecclesia persecutionibus erat exercenda,  et probanda tentationibus: uocaui, inquit, fortes meos in ira mea. Ira Dei multis modis intelligitur in Scripturis. Dicitur enim iratus Deus, aliquando cum affligit, aliquando cum parcit, aliquando cum hominum resistit desideriis, aliquando cum fauet. Nam commotus aduersus Iob dictus est, quem permisit affligi, sicut ipse loquitur ad Satan. Et tu commouisti me aduersus eum frustra . Illis autem pepercit iratus, de quibus dicit: Recedet zelus meus ab eis, et ultra non irascar eis . Sed et iratus dimisit quosdam secundum desideria cordis eorum: et iterum quasi iratus sepit uias multorum spinis, ut non inueniant amatores suos, quos querunt. Dicitur itaque afflictio ipsa, qua  suos permittit affligi, ira eius. Licet proinde Ecclesiam non ad uirtutis detrimentum, sed ad mercedis cumulum a persecutoribus permiserit fatigari; ipsa tamen ira Dei non incongrue appellatur, non secundum prouidentiam permittentis, sed secundum dolorem sentientis, et estimationem quid inde futurum fuerat nescientis. Quamuis hec ira uere ad ipsos possit referri, qui occasione persecutionis recesserunt a fide, nec ad eam per penitentiam redierunt. Istos uero iratus permisit affligi, quibus temporalis pena eterne damnationis fuit occasio; quia melius erat uiam ueritatis non agnoscere, quam post agnitam retrorsum rediisse. Potest et hec ira Dei in persecutores sanctorum uideri seuisse; qui, sicut dictum est de Pharaone, in hoc ipsum excitati  sunt , ut ostenderet in eos Deus uirtutem suam, et notam faceret potentiam suam : quos permisit indurari, ne crederent; excecari, ne uiderent; commoueri, ut credentes occiderent. Unde scriptum est in hoc ipso Isaia: Exceca cor populi huius, et aures eius aggraua, et oculos claude, ne forte uideant oculis suis, et auribus audiant, et corde intelligant, et conuertantur, et sanem eos . In hac ira Dei, siue qua electi puniti sunt, ut coronarentur; siue reprobi, ut agnoscerentur; siue qua permissi sunt seuire tyranni, ut arctius uel infelicius damnarentur; in hac, inquam ira Dei, martyres sancti fortes inuenti sunt, qui ignem, ferrum bestiasque perpessi, fiducialiter proclamabant: Quis nos separabit a caritate  Christi? Tribulatio, an angustia, an persecutio, an fames, an gladius?  Horum itaque patientia muri Babylonis arietati corruerunt, latum ducibus relinquentes ingressum. Sic mirum in modum principes, qui orbem sibi subiecerant pugnando, martyres Christo subiiciunt patiendo. Tunc uere leuatum est signum, quando in corona regis crux locatur pro gloria, que fuerat terrori pro pena, pro contumelia pudori. Tunc cepit apparere etiam mundo gloria Christi, quando ubique per orbem templa subuertebantur, idola conculcabantur, martyres coronabantur, exsultantibus in hac gloria sanctis predicatoribus Christi, de quibus ait: uocaui fortes meos in ira mea: exsultantes in gloria mea. Itaque mandauit sanctificatis; fortes uel exsultantes  uocauit. Precepit nimirum sanctificatis, quos sua letificauit presentia, quos proprii oris erudiuit doctrina, quibus ascendens in celum predicationis officium et dispensationem iniunxit sacramentorum. Euntes, inquit, docete omnes gentes, baptizantes eos in nomine Patris, et Filii, et Spiritus sancti . Ceteros sane, siue martyres, siue doctores, absens corpore, sed presens diuinitate uocauit, uocatos iustificauit , iustificatos ad alios uocandos erudiendosque transmisit. Quamuis quocunque tempore fuerint omnes precones ueritatis, sanctificatos potuerit appellare propter castitatem, fortes propter caritatem, exsultantes propter spem. Nam castitate perfecta nichil sanctius, caritate nichil fortius, spe celestium nichil iucundius. Et hec  quidem fide quesita sunt, persecutionibus probata, Christi gloria coruscante firmata. Fides itaque contulit sanctimoniam, ira probauit dilectionem, spem inspectio glorie confirmauit. Sed et nos, fratres karissimi, sanctificemur in gratia eius; fortes simus in ore ipsius; exsultantes in gloria eius. Quod nomine sanctificationis castitas appelletur. Scripturarum consuetudo commendat. Nam cum aliquando filiis dicatur Isrel: Sanctificamini in crastinum ; aliquando, in diem tertium , a carnali commistione certis temporibus prohibentur. Hinc est quod panes querens a sacerdote Dauid, cum audisset non esse ibi panes laicos, sed tantum panes propositionis, sacerdoti interroganti  utrum mundi essent pueri, maxime a mulieribus, respondit: Siquidem de mulieribus agitur, continuimus nos ab heri et nudiustertius, et sunt uasa puerorum sancta . Unde Apostolus: Sciat unusquisque uas suum possidere in sanctificatione et honore, et non in passione desiderii . Sciendum autem est quia est castitas carnalis, castitas sensualis, castitas spiritualis. Castitas carnalis est, si homo uoluntatem suam ab omni illicita coinquinatione cohibeat. Castitas sensualis, si membrorum omnium sensus ab omni illicita delectatione contineat. Castitas spiritualis, si omnes affectiones immundas, cogitationesque impuras a cordis sui oculis abigens, eas priusquam carnem perstringant, eiiciat. Eia karissimi, carnali illi populo, cui carnalia sola sapiebant,  temporalis quedam sanctificatio indicebatur, illam, que solius carnis est a membris tantum inferioribus libidinem arcens: nobis non modo illa precipitur, sed omnium insuper sensum castigatio sacratiori lege imponitur, ut mundemur ab omni inquinamento carnis et spiritus , et sic in nobis perficiatur sanctificatio, non unum corporis nostri membrum castitatis legibus subdens, sed omnes interioris exteriorisque hominis sensus perpetuo sibi iure submittens. Itaque, fratres, non sinamus tempus sub negligentia preterire; sed inspiciamus diligenter si quid impuritatis adhuc in oculis sit; si aures uanis noxiisue sermonibus polluantur; si manus munde, si defecate nares, si sermo sanctus, si temperatior gustus, si  uultus leuitate uacuus, incessus uanitate; et sic omnia que sunt sanctificationi contraria resecemus, ut odor quidam suauissimus de singulis membris nostris sensibusque procedat; et sic holocaustum nostrum pingue fiat . Inde ad spiritualem illam, que ceteris excellentior est, conscendentes, omnes affectus motusque cordis, non solum ab omni immunditia; sed quantum fieri potest, ab omni peruagatione lasciuie uindicemus; et sic exteriori interiorem pudicitiam sociantes, unum Deo sacrificium ex utriusque coniunctione libemus. Felix, felix, qui siue manducet, siue bibat, siue aliud quid faciat, omnia in gloriam Dei facit ; sanctificans semetipsum Christo, ut sanctificatus in ueritate celestium mandatorum, secretis communicet,  unus effectus ex illis, de quibus dicit: Ego mandaui sanctificatis meis.

Sequitur fortitudo, que in tentationibus necessaria est: neque enim perfectio illa sanctificationis ita indirupte in hac poterit uita retentari, ut nullis unquam tentationibus interpoletur eius serenitas. uerum, sicut Dominus Deus noster tempore, quo pacata sunt omnia et tranquilla, dulcis et amabilis cernitur et iucundus; ita, cum nos uel tentationibus carnis, uel demonum exponit suggestionibus, uel mundi huius affligit molestiis, uel atterit persecutionibus, durus quodammodo uidetur et iratus. Et felix, qui in hac ira eius fortis fuerit, nunc resistendo, nunc pugnando, nunc fugiendo, ut non  infirmus inueniatur aut debilis, uel consentiendo, uel desperando. Itaque, fratres, qui non fortis inuentus fuerit in hac ira eius, non poterit exsultare in gloria eius. Si igitur transierimus per ignem et aquam, ita ut nec ignis incenderit, nec aqua submerserit, cuius hec gloria est? Nunquid nostra, ut in ea nobis exsultandum sit, quasi in nostra? Absit! Quam multi exsultant, fratres; exsultant cum laudantur ab hominibus, de Dei donis gloriam propriam captantes, et in Dei gloria non exsultantes! Quidam querunt que sua sunt, non que Iesu Christi; et que sua sunt amittunt, et que sunt Iesu Christi non recipiunt . Exsultat itaque in gloria Christi qui non querit gloriam suam, sed Christi, intelligens in nullo esse nobis gloriandum.  quando nostrum nichil est. Sic ergo in singulis hominibus ciuitas confusionis obruitur, si castitas expellat luxuriam, fortitudo tentationes euincat, humilitas uanitatem excludat. Habemus preterea sanctificationem ex fide et sacramentis Christi, fortitudinem ex caritate Christi, exsultationem in spe promissorum Christi. Agamus itaque quantum possumus, ut nos fides sanctificet, caritas corroboret, spes letificet, in Christo Iesu Domino nostro, cui est honor et gloria in secula seculorum. Amen.



SERMO uIII. De eo quod scriptum est: »uox multitudinis,« usque, »uenientibus de terra procul.«

In uerbis propheticis, que hesterna die tractauimus, sequuntur ista, que hodie cum caritate uestra  suscepimus explananda: uox multitudinis in montibus, quasi populorum frequentium, uox sonitus regum et gentium congregatarum. Primum querendum cuius uox ista sit, prophete, an Domini. Deinde, utrum precedentibus sententie continuatione cohereat, an alterius prophetie sit uox ista principium, quam a superiori diuersitas sententiarum disiungat. Mihi uidentur uerba ista prophete exsultantis, et in quemdam se mentis iubilum pro his, que in spiritu uiderat, attollentis, que superioribus sic conuenire manifestum est. Cernens quippe post persecutionis diuturna, ac dura discrimina, ad Christum regibus et principibus mundi conuersis, ubique per orbem Christi Ecclesiam coruscantem, et in eius gloria exsultantem, magnamque sanctorum  multitudinem, qui persecutionis tempore in antris, specubusque latuerant, cum mira alacritate ubique discurrere, et uerbum Dei libera iam uoce et fronte predicare, potentesque seculi, reliquias Babylonis sue auctoritatis terrore comprimere, ex abundantia cordis in uocem prorupit exsultationis. uox multitudinis in montibus. Quod cum quodam hiatu quasi admirando, et exsultando legendum est. uidebatur itaque sibi propheta ipsam uocem predicantium et exsultantium, erudientium et corripientium audire in spiritu, et ait: uox multitudinis in montibus. Mons significat eminentiam, quia non potest ciuitas abscondi supra montem posita , nec uox eius non audiri, qui loquitur in  monte. Itaque regnante per imperatores Ecclesia, iam non erat latere in tenebris, iam non erat in angulis susurrare, data nimirum facultate sanctis aperte predicandi, et quoscunque uellent doctrina euangelica erudiendi. Ait ergo: uox multitudinis in montibus, quasi populorum frequentium. Tantus quippe tunc erat predicatorum ordo, ut multitudini uideretur comparandus. Quod si per multitudinem populorum frequentium uelis intelligere multitudinem credentium, non erit absurdum, ut uidelicet data pace Ecclesiis, et predicandi licentia sanctis, in uoce exsultationis et confessionis ad montes conscenderint, apostolorum scilicet et prophetarum doctrinam, de quibus Psalmista. Suscipiant montes pacem populo . Et alias: Fundamenta  eius in montibus sanctis , eius scilicet Ecclesie. Hi sunt montes, ad quos leuamus oculos nostros, ut inde ueniat auxilium nobis, ut eorum uidelicet illuminemur sapientia, et erudiamur exemplo. uox sonitus regum et gentium congregatarum. In sonitu terror ostenditur, quo credentes in Christum reges, imperiali edicto templa subrui, confringi idola, sacrificia sacrilega aboleri iusserunt. uocem itaque sonitus, id est terroris eorum super Babylonem, propheta spirituali auditu percipiens. uox, inquit, sonitus regum. Quoniam autem exemplo superiorum inferiores, exemplo diuitum pauperes, exemplo fortium debiles, exemplo imperatorum gentes ad fidem sunt conuerse, adiecit: Et gentium congregatarum. Non erat certe unus locus  ubi congregarentur gentes, ut esset uox una omnium, una omnium in eadem sententia desiderioque uoluntas. Et tamen congregate sunt: uocate nimirum ab Oriente, ab Occidente, ab Aquilone et Meridie, ut in una catholica et apostolica Ecclesia conuenientes reges et gentes, a finibus terre clamarent ad Dominum, unanimes uno ore laudantes et honorificantes Deum et Patrem Domini nostri Iesu Christi. Que sententia uidetur uerbis sequentibus repetita, cum ait: Dominus precepit militie belli: uenientibus de terra procul . Militiam belli reges uocat et gentes: illius utique belli, quo ad bellandum aduersus confusionis ciuitatem, eiusque principes, erias scilicet potestates, potentias regum, diuitum gloriam, industriam sapientium, tandem  autem fidem gentium excitauit. Hec est illa militia que uenit a terra procul, ad eius differentiam, que quasi de proximo uenerat. In proximo enim esse uidebantur, quorum erat testamentum et legislatio, et obsequium, et promissa; quorum Patres, et ex quibus Christus secundum carnem. An non gentes longe erant, sine lege, sine fide, sine Deo in hoc mundo? Longe erant, quibus dominabantur uitia, a quibus exsultabant uirtutes, quibus spes nulla celestium, nulla exspectatio futurorum. Unde conuenienter ait: uenientibus de terra procul. De terra sane, terrenis scilicet, luteisque operibus, de terrenis affectibus et cupiditatibus, de mundi huius desideriis et inquinationibus. Sane quod ait,  precepit Dominus militie belli, uim diuine uirtutis et gratie precepti nomine commendat; quia ineffabili motu interius gentes excitauit ut audirent, illuminauit ut crederent, monuit ut uenirent, recumberentque cum Abraham, Isaac et Iacob in regno Dei. Potest quippe per regnum Dei Ecclesia intelligi, in qua ad patriarcharum gratiam gentiles assumpti sunt: et abscissi ab infidelitatis oleastro, in bonam sunt inserti oliuam: et participes radicis et pinguedinis facti, promissam Abraham, Isaac et Iacob beatitudinem, unius eiusdemque cum eis fidei meritis sortiuntur. Sed et hodie, fratres karissimi, ad spiritualem militiam quosdam de prope, quosdam de longe Christus adducit, et facit habitare unius moris in domo : quos et  induit armatura Dei, ut possint stare aduersus insidias diaboli . Unde Psalmista ait: Dicant nunc, qui redempti sunt a Domino, quos redemit de manu inimici; de regionibus congregauit eos . Sunt quippe regiones uicine, sunt et longinque: de quibus congregati sunt sancti et electi eius, qui ordinauerunt testamentum eius super sacrificia . Deinde in regionem longinquam profectus fuerat filius adolescentior, et ibi dissipauerat omnia sua, uiuendo luxuriose . Sed cum pater Deus intelligatur, quomodo ab ipso recedere, uel ad ipsum redire potuit, qui ubique est? Que regio longinqua illi est, extra quem nichil est? Sed regio longinqua dissimilitudo est, sicut similitudo uicina. Itaque cui cum Patre  omnimoda similitudo est, ita Pater uicinus est, ut licet non sit Pater, hoc ipsum tamen sit, quod Pater. De qua similitudine dicitur. Qualis Pater, talis Filius. Iste nec ad Patrem accedere, nec recedere potest a Patre. Non enim ad imaginem et similitudinem Patris est factus, sed ipse est imago et similitudo Patris; de eius substantia, non alterius substantie genitus. At ille Filius, qui non est natus, sed factus; et factus ad imaginem et similitudinem eius, id est non ut ipse esset imago et similitudo eius, sed ut impressam et expressam in se haberet imaginem et similitudinem Dei; et recedere potest, quia potest esse dissimilis; et redire, quia potest esse similis. Consideranda proinde sunt duo quedam, que quidem in Creatore unum sunt, duo in  creatura, id est natura et uirtus. Ad naturam pertinet immortalitas et incorruptio; ad uirtutem sapientia et dilectio. Hec in Deo unum sunt, quia non sunt aliud in Deo ista quam Deus. At homo immortalitatem habuit et incorruptionem, secundum naturam, in qua creatus est. Habuit sapientiam et dilectionem, que ei superaddita est. Sed quia ipse nec immortalitas, nec incorruptio, nec sapientia fuit, ab istis recedere potuit, et esse Deo dissimilis, et iterum redire per gratiam, et iterum esse similis. uirtus itaque et uirtutis premium beatitudo, regio similitudinis est; uitium et miseria, dissimilitudinis. Quia uero primo factus est dissimilis per uitium, ut merito factus sit dissimilis per miseriam, necesse est ut primum similis efficiatur uirtute, ut  quandoque similis efficiatur beatitudine. Quanto autem quisque uitiosior est, tanto utique est Deo dissimilior, ac per hoc tanto longinquior, quanto autem uirtuosior, tanto profecto similior, ac per hoc tanto uicinior est. Quotquot uero uirtutes sunt, tot sunt et regiones, ad illam, que omnes continet, pertinentes regionem similitudinis; quotquot autem et uitia, tot et regiones, que ad eam, in qua omnia uitia sunt, pertinent regionem dissimilitudinis. Habent quippe singula uitia, uel uirtutes singulas, in quibus subsistant, regiones, extra quas aut uix, aut nunquam inueniri possunt, uel haberi. Itaque castitas uirtus est, cuius regio abstinentia dici potest; labor quoque et uigilie, maxime autem interior solitudo.  In hac sane regione habitat castitas, extra quam utrum possit inueniri, singulorum conscientia exploret. At fornicatio uitium est, cuius regio est edacitas, somnolentia, otium, maxime cohabitatio indisciplinatorum. Sic et caritas, que uirtus est, regionem habet uoluntariam paupertatem; et auaritia, que uitium est, regionem habet temporalium dilectionem. Hec de ceteris uitiis uel uirtutibus facile aduertere est. Sane uicinus est castitati, qui coniugii limites non excedit; longe autem remotus, qui fornicationibus, uel adulteriis, uel stupris polluitur. Sic uicinus est caritati, qui suis licenter utitur, non diripiens aliena, sicut ille longe remotus, qui nec sua misericorditer distribuit, nec ab alienis abstinet capiendis. His quoque de ceteris  uitiis diligenter inspectis et uirtutibus, considerate quam multi de longe, quam multi de prope ad militiam, quam iurastis, aduenerunt. Igitur de longinquo uenerunt, qui de sterquilinio uitiorum, ad montes conscendere uirtutum, in quibus una omnium uox auditur psallentium in unum, unum insuper desiderantium. Quam uocem audiens in spiritu propheta. uox, inquit, multitudinis in montibus quasi populorum frequentium, uox sonitus regum et gentium congregatarum. In hac quippe spirituali militia quidam reges sunt, quidam plebes, Reges, qui presunt; plebes, qui obediunt; uel reges, perfecti; plebes imperfecti. Et reges populo terrori sunt, sicut imperfectis perfecti, subditis prelati, unde ait: uox sonitus regum. Sonet itaque, fratres,  in ore uestro, et in cordibus uestris gratiarum actio et uox laudis: qui non solum a uitiis, sed quod paucis donatum est, ab ipsis uitiorum regionibus egressi, in montibus uirtutum subiistis, et per hanc Dei similitudinem, quam in uirtutibus habetis, ad illam, que adhuc deest, beatitudinem festinatis. Nos uero, his omissis, ad ea que sequuntur indaganda itaque tractanda, nosmetipsos tam oratione quam silentio reparemus. Ipse autem Christus reuelet oculos nostros ut consideremus mirabilia de lege sua, qui cum Patre, et Spiritu sancto uiuit et regnat per omnia secula seculorum.



SERMO IX. De eo quod scriptum est: »A summitate celi, usque Tabescet et conteretur.«


Hactenus propheta onus Babylonis secundum hoc, quod per aduentum Domini nostri, sanctis predicantibus, multorum est separatione destructa, paucis quidem uerbis, sed profundis sententiis comprehendit. Nunc uero ad eos, qui uel Euangelii ueritatem non susceperunt, ut salui fierent; uel qui susceptam fidei ueritatem iniquis operibus corruperunt, prophetantis sermo conuertitur. A summitate celi Dominus, et uasa furoris eius, ut disperdat omnem terram. Non hanc terram, quam calcamus prenuntiat disperdendam, sed terre nomine eos uult intelligi, qui nonnisi terram sapiunt, qui terrenis desideriis diuina promissa postponunt, qui  eternis temporalia preferunt, qui, spreta Euangelii ueritate, mundi uanitatibus et erroribus implicantur. Hos nimirum disperdendos premissa sententia prophete declarat. Sciendum sane quod duobus modis disperduntur peccatores: cum uidelicet conuersi ad Dominum per penitentiam, desinunt esse quod erant, et incipiunt esse quod non erant, secundum illud: uerte impios, et non erunt ; uel certe cum de malis in deteriora ruentes, postremo eternis suppliciis mancipantur. Et primum illud ab ipso Domino in suis fieri, qui miseretur cui uoluerit, nullus ambigit Christianus: sequens illud eius quidem iudicio, sed spirituum malignorum ministerio, Scripturarum auctoritate probatur. Nam et diabolus misit in cor Iude, primum ut traderet  Dominum, deinde ut suspenderet semetipsum : et in Aegyptios misit Dominus iram et indignationem et tribulationem, immissionem per angelos malos . uerum cur unus assumatur, alius relinquatur : cur iste conuertatur sanandus, iste tradatur demonibus indurandus uel puniendus, ad occulta Dei iudicia ac profunda consilia pertinere sciamus. Ideo ait: A summitate celi Dominus: et uasa furoris eius, ut disperdat omnem terram. Summitas celi, ut mihi uidetur, ipsa summa ac beata Trinitas est, a qua profecto immobilis dictatur sententia, ut Dominus noster iehsu filius hominis, cui potestatem dedit Deus Pater iudicium facere, istos disperdat per penitentiam, illos per penam. Sequitur: Ululate, quia  prope est dies Domini. Ululatum itaque peccatoribus propheta indicit: quos uel in pena uel in penitentia ululaturos preuidit. Ululatus quippe uehementem luctum, qui cum clamore fit, conuenienter significat: quem nimirum illata miseris extorquent supplicia, uel a cordibus peccatorum elicit penitentia. Quid enim putamus, fratres mei? Ululate, inquit, quia prope est dies Domini. Diem Domini diem appellat iudicii, in quo Dominus in potentia et maiestate apparens reddet unicuique iuxta opera sua . Hic sane dies unicuique tunc incipit, quando egressus de corpore, uel future beatitudinis primitias recipit in requie, uel initia damnationis in anima quam est recepturus et in corpore.  Hec utique dies tanquam uastitas a Domino ueniet. A Domino sane. uere enim, Domine, numerus mensium nostrorum apud te est, et constituisti terminos nostros, qui preteriri non poterunt. Tanquam uastitas a Domino ueniet. Quid enim non dies illa deuastat? Nudus egressus sum de utero matris mee; nudus reuertar illuc , ait quidam sanctus. Ubi ergo diuitie, ubi delicie, ubi auri argentiue aggeres, ubi auri promptuaria plena eructantia ex hoc in illud?  Ubi serice uestes, et equi pugnantes? Omnia certe morienti uastantur: Cum enim interierit, non sumet omnia, neque descendet cum eo gloria eius . Quidquid insuper uirium in corpore, quidquid uoluptuosum in carne, quidquid delectabile in sensibus,  quidquid iucundum in moribus, totum profecto dies illa obruit et consumit. Felix mens, a qua diei huius recordatio non recedit. Quam enim utilis sit mortis meditatio, testatur Salomon, qui ait: Fili, semper memorare nouissima tua, et in eternum non peccabis . Quem enim peccare delectet, ante cuius semper oculos hora illa uersatur? Ulula ergo, o peccator, in penitentia, ne ululare cogaris in pena; contra uoluptates seculi amarescat tibi dies Domini in memoria, ne nimis amarescat in experientia, sentiasque quod sequitur: Propter hoc omnes manus dissoluentur, et omne cor hominis tabescet et conteretur . In manibus intelligitur operatio. Eia, fratres, ut ait Dominus, oportet nos operari, donec dies est. ueniet nox, in qua nemo  potest operari . Beati mortui, qui in Domino moriuntur. Amodo iam dicit Spiritus, ut requiescant a laboribus suis . Mors igitur nox est, in qua nemo potest operari. Aut enim in bonis operibus requiescet; aut malis punietur. Die itaque illa Domini omnes manus dissoluentur, quando alii, ligatis manibus et pedibus, mittuntur in tenebras exteriores ; alii post opera sex dierum excipiuntur a Sabbato, id est requie, admissi ad delicias interiores. Amodo enim dicit Spiritus, ut requiescant a laboribus suis. Itaque Quodcunque potest manus tua, instanter operare; quia nec opus, nec ratio, nec sapientia, nec scientia erunt apud inferos, quo tu properas . Omnes enim manus dissoluentur. Quid dicis et tu, qui confidis in  uirtute tua, et in multitudine diuitiarum tuarum gloriaris? uideat caritas uestra. Alii quasi nichil operantur; alii mala operantur; alii bona male operantur; alii bona bene operantur. Quasi nichil operatur malus ille seruus et piger, qui acceptam pecuniam fodit in terram , nec de accepto aliquid fraudans, nec acceptum lucro cumulans. Cui similes sunt pigri et tepidi, quibus magnum uidetur a solis abstinere criminibus, cum nichil laboris, nichil industrie impendant in acquirendis uirtutibus. Isti ergo quasi sine manibus sunt. Quid isti faciant, quando nemo potest operari? Certe opera eorum non sequuntur illos. Non requiescent ergo. Non sunt opera, in quibus requiescant: omnes manus  dissoluentur, ut operari non ualeant. Quid igitur restat, nisi ut etiam seruus inutilis proiiciatur in tenebras exteriores? uerum sicut bene operantes bona opera sua premittunt ad Deum ut, morte interueniente, manibus dissolutis in ipsis repausent et glorientur, sic nimirum male operantes, mala sua opera premittunt ad inferos, in quibus perpetuo crucientur. Qui enim hic fuerint in malo potentes, potenter tormenta patientur ; et qui crudeles, crudeliter torquebuntur; et qui fetentes libidine, sulphureis fetoribus uexabuntur; et quos inflammat auaritia, flammis tartareis exurentur; et quos gula et ebrietas polluit, perpetuis uermibus depascentur. Caue tibi, homo. Quoties enim peccas, materias penarum quibus torquearis, premittis ad  inferos. Tu tibi ignem accendis, quo torquearis; tu fetorem suscitas, quo crucieris; tu uermes uiuificas qui te consumant; tu tenebras paras, que te excecent. Tunc manus tue dissoluentur, ut nec apte sint ad operandum, nec ualide ad resistendum, sed dissolute ad patiendum. Omnes manus dissoluentur. Non est amodo tempus operandi. Amodo quidem iam dicit Spiritus, ut requiescant a laboribus suis. Qui? Certe, de quibus subdit: Opera enim illorum sequuntur illos. Itane tua te sequentur, que uel uendidisti, uel uentilasti in omnem uentum? Quidquid bonorum operum collegisti,aut in ipso tuo animo uanitatis et superbie flatibus exsufflasti, et tu secutura te tua opera arbitraris? Cum igitur non habueris ubi consoleris, quid restat, nisi ut et  tu cruciaris? Tu quoque, carissime, qui etiam bona bene operaris, nolo confidas in uirtute tua, neque in multitudine diuitiarum tuarum , licet spiritualium, glorieris; quia tunc omnes manus dissoluentur. Quomodo, inquis? Quia omnes iustitie nostre quasi pannus menstruate in conspectu eius. Non enim iustificabitur in conspectu eius omnis uiuens . Necesse est proinde, ut omnes ululent: malus, ne in malo perseuerans damnetur; piger et tepidus, nequando neque frigidus neque calidus, a Dei ore euomatur . Sic et qui bona male operatur, ne duabus uiis uiam ingrediatur; qui autem bona bene, ne occulto Dei iudicio reprobetur. Dicit itaque propheta: Ululate, quia prope est dies Domini; quasi uastitas a Domino  ueniet, ut uicine mortis intuitu et boni timeant, et mali lugeant, discantque ululare in penitentia qui noluerint ululare in pena. Hec uox licet uideatur spectare ad omnes, secundum ordinem tamen prophetice prenuntiationis, ad eos qui uel in persecutionibus lapsi sunt, uel tempore pacis diuersis fedati sceleribus, speciali comminatione dirigitur. Quibus nimirum et penitentiam suadet, et penam intentat; quibus et conuertendi, et bene operandi, dum uiuunt, facultas tribuitur: que profecto omnibus, morte superueniente, subtrahitur. Tunc enim omnes manus dissoluentur, et omne cor hominis tabescet et conteretur. Eia, fratres, tabes ex putrescentibus carnibus nascitur; et donec  penitus fuerint putrefacte, profluere non cessat. Habet autem in se tabes et horrorem et fetorem. uideat nunc unusquisque cor suum; uideat qualibus cibis illud pauerit. Et certe cibus anime uerbum Dei; cibus utique qui non corrumpitur, nec tabem generat, nec edenti corruptionem importat. Est cibus anime opus bonum, sicut ait in Euangelio Dominus: Meus cibus est, ut faciam uoluntatem eius, qui misit me . Cibus quoque salutaris anime, compunctio, sicut dicit Propheta: Cibabis nos pane lacrymarum . Et item: Fuerunt mihi lacryme mee panes die ac nocte . Est et cibus anime dulcis in Deum deuotio, quasi adeps frumenti, qua satiatur Ierusalem, dicente ad eum Psalmista: Et adipe frumenti satiat te . Hi cibi uitalem alimoniam anime prestant esurienti, transformantes eam in se, et eternitatis sue donantes esse participem. Sunt alii cibi perniciosi qui tabem nutriunt et materiam putredini subministrant, porcorum scilicet silique, quibus plerumque tam auide inhiatur ; quibus tam delectabiliter anima pascitur, ut celestis edulii fastidium ingerant, et super manna cibo certe angelico nauseam prouocent . Hec sunt carnes, que putruerunt in dentibus populi peccatoris: qui in sepulcris concupiscentie miserabiliter sepulti, in ipsa quam creauerant tabe consumpti sunt. Itaque fornicationes, adulteria, furta, et cetera huiusmodi, porcorum silique sunt, id est cibi demoniorum: qui profecto in cordibus hominum  licet delectabiliter sapiant, tabis tamen et putredinis materia sunt. Cuius profecto fetorem aut homo salubriter sentiet in penitentia, aut, imminente morte, penaliter sentiet in conscientia. Tunc enim omne cor hominis tabescet, profluente undique ex conscientie latebris sanie immunditiarum, et sordibus uitiorum: ex quibus et uermis ille procreatur qui non moritur, et accenditur ignis qui non exstinguitur . Isti sunt uermes, a quibus cor illud conteritur in pena, quod hic non fuerit contritum in penitentia. Omne, inquit, cor hominis tabescet, et conteretur. Omne plane cor hominis, id est secundum hominem uiuentis, qualibus ait Apostolus: Cum sit inter uos zelus et contentio, nonne homines estis?  Et in priori quidem sententia,  cum diceret, omnes manus dissoluentur, non addidit, hominis, quoniam bonorum et malorum opera morte superueniente cessabunt; eorum autem tantum, qui secundum hominem uiuunt, cor et conscientia conteretur. Hec igitur hora, fratres, non recedat a memoria, ut si nobis nunc fuerit causa timoris, tunc fiat porta salutis, per Iesum Christum Dominum nostrum. Amen.



SERMO X De eo quod scriptum est; »Torsiones et dolores tenebunt ,« etc.

Infelicia hec tempora, in que nostra etas deuenit, in persona Ecclesie Ezechias deplorans: Ecce, inquit, in pace amaritudo mea amarissima  . uere, fratres, ita est. Amara uidebatur persecutio, sed in ipsa persecutione non parua bonis erat consolatio, quando non erat fictioni locus, nullum otio uel dissolutioni tempus; quando felix quedam necessitas cunctis in gradibus suis, tam subditis quam prelatis. Sublato autem timore, nata est dissolutio, creuit ambitio, honores et diuitie uirtutibus preponuntur, uitia deliciis nutriuntur. Itaque propheta Isaias, cum apostolicam predicationem et martyrum fortitudinem descripsisset, cernens multos, persecutione cessante, pacis tempore deterius corruisse, saluberrimum eis future calamitatis infudit timorem: Ululate, inquiens, quia prope est dies Domini: quasi uastitas a Domino ueniet. Propter hoc omnes manus dissoluentur, et omne  cor hominis tabescet, et conteretur. De his, ut nouit caritas uestra, hesterna die tractauimus: et quomodo, uel ad penitentes, uel ad morientes pertineant, sicut Dominus dedit, explicauimus. Sequitur autem: Torsiones et dolores tenebunt ; eos uidelicet, quorum manus fuerint dissolute, et quorum cor fuerit tabidum et contritum. Eia, fratres, omnia flagitia ex uentre sumunt originem; per cetera uero membra facinora perpetrantur. Ex gula quippe, que uentris saturitate perficitur, libidinum incentiua generantur, ex quibus fornicationes et omnia immunditie genera procreantur. Porro per linguam blasphemie, per manus furta uel homicidia et cetera huiusmodi committuntur, seruientibus in hoc ipsum oculis ad explorandum,  auribus ad audiendum, pedibus ad incedendum. Igitur anxietatem mentis, que imminente morte ex flagitiorum recordatione procedit, per torsiones expressam intellige, illam uero, quam facinora rememorata parturient, per dolores. Que enim tunc, fratres mei, flagitiosis erit tristitia, cum uiderint se uilissime ac breuissime uoluptatis putredine eterna supplicia meruisse? Que etiam tunc facinorosis anxietas, quorum crudelitati crudelissima tormenta reddentur? Quid putatis, karissimi? Nihilne saporis tunc insipidis his quibus utimini, cibis hora illa profundet? Felices, quibus uentris delicie has torsiones non parant, quorum membra hic circumciduntur, ut hos tunc dolores  non sentiant. Torsiones, inquit, et dolores tenebunt. Quoties memoria uoluptatis experte mentem tuam afficit, et excitat desiderium, fastidiumque uilis huius ingerit edulii, et importat horrorem, torsiones sustines spirituales, per quas torsiones illas, quas in morte multi sentiunt, euadens, sententiam inter diuitem purpuratum, et pauperem Lazarum a sancto patriarcha prolatam, tibi dirigi exsultabis. Recepisti bona in uita tua, et Lazarus similiter mala; nunc autem hic consolatur, tu uero cruciaris . Sequitur: Quasi parturiens dolebunt. Eia, fratres, non est dolor, sicut dolor parturientis. Est autem partus carnalis, partus spiritualis, partus penalis. Et certe mulier cum parit, tristitiam habet, quia uenit hora eius .  Dolor in membris, mors in oculis, timor uersatur in conscientia; quis uero sit fructus, ignorat. Spiritualis partus est, quando sancti doctrina ac sollicitudine filios pariunt spirituales: quorum unus ait: Filioli mei, quos iterum parturio . Et hic partus non sine dolore: oportet enim talem gaudere cum gaudentibus, flere cum flentibus . Est etiam partus spiritualis, quando anima sterilis et infecunda a timore Domini concipit: et conuersa ad Dominum, bonorum operum initia parit. Et in hoc partu quis dolor, quando caro resistit spiritui, consuetudo uoluntati,quando ipsa mens modo uult, modo timet, modo impellitur delectatione boni, modo retrahitur desiderio mali! Est et partus perniciosus, quando homo concipit dolorem, et parit  iniquitatem , quando concipit acquirendi affectu, et parit effectu. Unde Dominus in Euangelio: ue pregnantibus et nutrientibus . ue profecto sic concipientibus, et sic parientibus; quia, etsi modo exsultent, cum male fecerint, et letentur in rebus pessimis ; imminente iam morte, sicut parturiens dolebunt. Sicut enim mulier que cum delectatione concepit, magnis afficitur doloribus cum parit, ita profecto anima uoluptatibus uitiisque corrupta, cum ipsius corruptionis ceperit morienti apparere stipendium, tristitia doloribusque conteritur, et sera penitentia reuersa in se incipit sentire quod scriptum est: Ambulate in lumine ignis uestri: et in flamma, quam succendistis uobis . Potest sane partus iste dici penalis,  quando moriens in pena quasi parturit; et mortuus penam, quam peccans concepit, quasi infelicissimam sobolem pariens excipit. Quanto felicius a timore Domini concipit homo pro peccatis penitudinem, et morum parit conuersionem! Qui quidem partus, quamuis non sit sine dolore, gaudium tamen creat in tranquillitate conscientie; quia, cum pepererit puerum, iam non meminit pressure propter gaudium: et qui seminant in lacrymis, in gaudio metent . Omnes igitur, qui uel fidem deseruerunt inuiti [uicti] suppliciis in persecutione, uel qui corrupti uitiis pacis abscissi sunt tempore; quasi parturiens dolebunt uel salubriter penitendo, uel infeliciter moriendo.  Unusquisque ad proximum suum stupebit. uideat caritas uestra, fratres karissimi. Proximus multis modis dicitur, id est loco, tempore, natura, cognatione, similitudine, dilectione, miseratione. Loco, sicut ille illius proximus dicitur, qui ei de proximo uicinatur. Tempore, sicut ille qui descendenti nullo alio interueniente succedit. Natura, sicut omnis homo omnis hominis proximus est. Unde dicitur: Diliges proximum tuum, sicut teipsum . Quod de omni homine dictum, nullus ambigit Christianus. Cognatione, sicut patri filius, frater fratri, cognatus cognato. Similitudine, sicut bonus bono, malus malo; etiamsi loco temporeque disiuncti sunt, similitudine tamen proximus estimatur. Porro dilectione ita sibi possunt homines proximi esse  uel coniuncti, ut multitudinis credentium fuerit cor unum et anima una in Domino . Miseratione, sicut Samaritanus proximus fuisse illi, qui incidit in latrones, quia fecit misericordiam cum illo, Euangelio teste probatur . uiro itaque iuste, sobrie, pieque uiuenti, proximus est quilibet similiter uiuens; proximus et angelus sic uiuenti gratissime fauens; proximus insuper et ipse Deus, sic uiuenti bene operandi gratiam subministrans. Sic et pessimo cuilibet pessimus quilibet proximus est, siue homo, siue spiritus. Nam fornicationis spiritus fornicariis, spiritus superbie superbis proximus perhibetur: et cuius unusquisque in uitiis et uirtutibus induit similitudinem, eius et uicinitatem meretur.

 Credendum est igitur, morientibus et bonos et malos esse presentes, ut boni a bonis suscipiantur, mali a malis torqueantur. Unusquisque igitur ad proximum suum stupebit. Apparente enim demone fornicationis immundo cuilibet morienti, non poterit non stupere, qui uiderit. Quod enim blandum cernitur et iucundum, cum suadetur, amarum sentitur, dum improperatur; stupetque miser durum inuenire et immitem, quem sepe fuerat expertus suauem. Nostra ergo interest, fratres, tales nobis facere proximos, qui in illa hora tremenda consolationi nobis sint, non horrori. Felix, qui uite munditia et morum honestate angelicos spiritus ita sibi meruerit habere propinquos, ut quasi amici et proximi egredienti assistentes, uelut bene cognito adgaudeant.  In historiis fide dignis legimus angelos sepe morientibus astitisse, sanctosque, quos speciali deuotione colebant, dum uiuerent, in extrema necessitate habuisse presentes. Econtra nouimus nequam spiritus illis terribili uultu, oculisque flammantibus infernalibus armatos instrumentis apparuisse: qui illorum suggestu uiuentes, uitiisque sese criminibusque polluerant. Et sancti ergo ad tantam claritatem admiratione et stupore egredientes corpore percelluntur, et reprobi ad tantum horrorem mentis alienatione stupidi efficiuntur. Unusquisque itaque ad proximum suum stupebit. Et additur: Facies combuste uultus eorum. Hoc ad reprobos tantum arbitror referendum. Per faciem  maxime et uultum homo ab homine discernitur, et singulari expressione a singulis singuli cognoscuntur. Solent autem quorumdam criminum rei in facie cauterio denotari, ut, quia uultus latere non potest, crimen quoque quod uultus deformatione publicatur, latere non possit. uultus anime, ut mihi uidetur, conscientia est: que omnium actionum, sermonum et cogitationum testis est. Qualiscunque enim homo sit, conscientiam suam latere non potest. Conscientia quippe quasi speculum anime est: in qua profecto defectus noster, uel profectus deprehenditur, et omnis status hominis interioris agnoscitur. Eia, fratres karissimi, nemo securus sit: facile peccamus, facile transgredimur, facile ad otiosa queque ac uana dilabimur, et quasi  non sentientes ad illicita pertrahimur, sicut scriptum est: Factus est Ephraim quasi panis subcinericius, qui non reuersatur. Comederunt alieni robur eius, et ipse ignorauit. Sed et cani effusi sunt in eo, et ipse nesciuit . uerumtamen non transeunt in uentum peccata nostra, non traduntur obliuioni; sed in ipsa conscientia, uelimus, nolimus, scribuntur. Dicit Apostolus, quosdam cauteriatam habere conscientiam , id est iniquitatis flamma combustam; que quidem combustio plerumque a nobis absconditur, dum uiuimus; sed nec nos, nec ipsos qui aderunt, spiritus, poterit latere, quando moriemur. Merito igitur ait: Facies combuste uultus eorum. Dissolutis quippe manibus, et corde contrito, inter torsiones et dolores,  quos morte imminente sustinent peccatores, quecunque non fuerint penitentie medicamento, aut unguento contritionis sanata, erumpet in medium, et multa que nunc uidentur sanissima, tunc profecto apparebunt adusta. Sunt certe opera splendida, labor, uigilie, ieiunia: que omnia si fuerint peruersa intentione corrupta, nichil decoris afferunt conscientie, quam nimirum cogitationum suarum reddit accusatrix flamma combustam. Si quis sane contenderit hanc etiam sententiam penitentibus esse aptandam, potest non inconuenienter intelligi, inter dolores, quos penitens quisque in recordatione sustinet, et omnia que commisit, subtili indignatione reuoluit; multa apparere tunc illi concupiscentie igne combusta, que prius lucida putabantur  et sana. Cum igitur nomine Babylonis censendi sint, qui in Ecclesia perdite uiuunt, uel ab Ecclesia, uel fide corruerunt, descriptum est onus, quo conuersi penitendo premendi, uel quo perseuerantes in malo, morientes fuerant opprimendi. Procedit propheta, tempus illud miserabile mystico sermone describens, in quo adeo superabundabit iniquitas et refrigescet caritas, ut digni sint, quibus mittatur ille operator erroris, homo scilicet peccati,filius perditionis, de quo scriptum est: Faciem eius precedet egestas . Quam quidem egestatem in sequentibus propheta non tacet. Et primum de die iudicii sermo contexitur, ut eius terrore uitia que tunc maxime abundabunt, facilius caueantur, uel tormenta, que inferet ille blasphemus,  magnificentius tolerentur. Sequitur ergo et dicit:

Ecce dies Domini uenit, crudelis, et indignationis plenus, et ire furorisque. Et apte satis de die ultimo singulorum sermone premisso, ad illum, qui unus omnium, quantum ad presentem uitam, ultimus est, propheticum conuertit eloquium, ut qui illum non timent, expauescant uel istum. Commemorantur autem hic quatuor quedam manifesta sane illius future calamitatis indicia, crudelitas, indignatio, ira et furor. Crudelitas est, quando ira modum excedit; indignatio, quando persone alicuius, qui fecit iniuriam, certa aliqua nota uilitas innotescit; ira in uoce solet apparere uel uultu; furor  in actu. Dies itaque illa crudelis erit, quia in ea maxime crudelitatis species apparebit: quando elementa ignis calore soluentur, et in conspectu Domini ignis ardebit, et in circuitu eius tempestas ualida . Plenus erit indignationis, quando diuina maiestas, et hominis innotescit infirmitas: manifestumque erit omnibus, quomodo aduersus tantam potestatem tanta seuierit infirmitas, ut nullum lateat, quantum debeat indignari rex glorie, quod tantam sit passus iniuriam a uilissimo puluere. Erit et plenus ire, quando uox illa terribilis audietur: Discedite a me, maledicti, in ignem eternum; qui preparatus est diabolo, et angelis eius . Quam profecto sententiam Iudicis furor sequitur tribulantis, quando euntibus illis in combustionem  eternam nulla erit effugiendi facultas, nulla spes euadendi. Ad ponendam, inquit, terram in solitudinem: et peccatores eius conterendos ex ea. Et hoc certe manifestum est quod terra ponetur tunc in solitudinem, siue terre nomine mundum, siue terrenam illam ciuitatem, id est Babylonem, uelis intelligere. Aliis quippe translatis ad celum, aliis penis infernalibus deputatis, remanebit terra absque habitatore, id est mundus sine homine, et sola damnata erit illa ciuitas sine boni alicuius societate. Tunc et peccatores terre conterentur de ea. Peccatores celi demones sunt, qui mox, ut inuenta est in eis iniquitas, contriti sunt de celo, et non est inuentus eis amplius locus in eo . Peccatores uero terre, homines sunt, qui quotidie  peccant, et terram inhabitant, donec, ultimo die data sententia, a terra penitus conterantur, et ad inferos detrudantur. Sequitur:

Quoniam stelle celi non expandent lumen suum, Obtenebratus est sol in ortu suo; et luna non splendebit in lumine suo. In die quippe iudicii apparente Christo in gloria, sicut lucerna permodica in radio solis nichil luminis proferre uidetur; ita omnia sidera ab illo splendore absorpta intuentibus cernentur obscura. Sed hec, que breuiter super diem iudicii exposuimus, ad tempus Antichristi arbitror posse referri, ut intelligatur propheta doctus in Spiritu, primum de apostolorum predicatione; postea de Ecclesie persecutione; deinde de gentium  conuersione, et pacis tranquillitate, et sic de lapsorum penitentia et mortis terrore; postremo de tempore Antichristi, et retributione iustorum, et malorum condemnatione, oraculum texuisse. Sed quia iam hora preteriit, ad hec indaganda tempus aliud occupemus: quo liberius conuenientes in unum, aperiamus os nostrum in laudem et gloriam Domini nostri Iesu Christi, qui cum Patre et Spiritu sancto, uiuit et regnat per omnia secula seculorum. Amen.



SERMO XI. De eo, quod ait: Ecce dies Domini uenit,« usque: »uisitabo super urbes mala .«

Ecce dies Domini uenit, crudelis, et indignationis plenus, et ire, furorisque. Sicut meminit caritas  uestra, hec uerba prophete, licet diei ultimo conuenienter aptentur, ad tempora tamen Antichristi diximus posse referri sic, ut sanctus Isaias diuersos Ecclesie status non solum prenuntiasse, sed etiam ordinem, quo sibi fuerant successuri, seruasse intelligatur. Primum igitur apostolorum predicationem insinuans: Super montem, inquit, caliginosum leuate signum, etc. Deinde persecutionem, qua martyres fuerant coronandi, prenuntians, ait: Ego mandaui sanctificatis meis, et reliqua, que sequuntur. Ab eo autem loco, quo ait: uox multitudinis in montibus, pacem Ecclesie redditam, regum et gentium conuersione, declarat. Porro eorum, qui persecutionibus cedentes lapsi sunt, aut pacis tempore uittis fedati, uel perditionem uel conuersionem  describens: A summitate, inquit, celi Dominus, et uasa furoris eius, etc. Quibus demum metum mortis incutiens, adiecit: Ululate, quia prope est dies Domini, etc. Postremo, quoniam, crescente iniquitate, totum fere hominum genus abrenuntiaturum ueritati, caritatem deserturum, uitiis uidit et erroribus implicandum, de illo tempore propheticum texuit oraculum, quod talibus mittendus erit operator erroris, ut credant mendacio, et iudicentur qui non credunt Dei Euangelio. Et ideo, ut mihi uidetur, tempus illud diem Domini non inconuenienter appellat, quo impius ille, quasi gladius ire Dei, de abysso iudiciorum eius, uelut de uagina, procedet ad uindictam malefactorum, laudem uero bonorum . Que quidem dies crudelis  dicitur, in qua nimirum talis erit tribulatio, qualis non fuit ex quo gentes esse ceperunt usque ad tempus illud. Dicitur et plenus indignationis; quia ubique terrarum aduersus sanctos tumor illius superbi indignabitur, cum scilicet pauperes se diuitem, humiles sublimem, infirmos fortem habere contemptui, suisque uiderit nolle parere imperiis; imo et decretis resistere, et contraire mandatis. Tunc erit tempus illud etiam plenum ire furorisque, ut ira intelligatur in minis, furor in tormentis. Que omnia iusto Dei iudicio fieri permittentur, ad ponendam terram in solitudinem, et peccatores eius conterendos de ea. Terra hoc loco Ecclesia Christi intelligitur, de qua dictum  est: Domini est terra et plenitudo eius ; de qua etiam dicitur ad Moysen: Locus, in quo stas, terra sancta est . In qua profecto boni cum malis, humiles cum superbis, ficti cum ueris Christianis communiter uiuunt. Et, sicut quondam a Scribis et Phariseis, qui clauem scientie habebant, qui plebi legis decreta tradebant, omnis peruersitas apud Iudeos quasi future desolationis causa sumpsit exordium; ita nunc, quod dolens dico, a nobis, clericis uidelicet et monachis, qui uidemur esse mundi luminaria, futurorum malorum origines preseminantur et cause. De quibus dicitur: Quoniam stelle celi non dabunt lumen suum, Obtenebratus est sol in ortu suo, et luna non splendebit lumine suo. Hec sunt, ut mihi uidetur, future  calamitatis indicia; de quibus Dominus in Euangelio: Erunt, inquit, signa in sole, et luna et stellis . Si queris, que signa, audi Iel prophetam: Sol conuertetur in tenebras, et luna in sanguinem, priusquam ueniat dies Domini magnus et manifestus . Eia, fratres, fecit Deus duo magna luminaria: luminare maius, ut preesset diei; et luminare minus, ut preesset nocti, . Sunt et in sancte Ecclesie firmamento a Domino creata duo magna luminaria: sacerdotium et regnum, rex et episcopus, princeps et clericus. Dies spiritualia, nox significat secularia. Itaque luminare maius sacerdotium, ut presit diei, id est spiritualibus; luminare minus, regnum, ut presit nocti, id est, secularibus. Contra naturam proinde  est, si sol nocti, si presit luna diei, si princeps ad spiritualia sacramenta conficienda se ingerat, si sacerdos secularium negotiorum tenebris conscientie sue serenum obnubilet. Nemo enim militans Deo, implicat se negotiis secularibus . Rex Osias presumptione spiritus in Sancta sanctorum more sacerdotis ingressus, lepra percutitur ; et propheta Balaam contra Dei uoluntatem impii regis desiderio fauens, prophetico lumine oculos auaritia excecatur . O quam bene conueniebant hec duo luminaria, quam splendide ex hoc spirituali firmamento lucebant! quam optime inter dies et menses, et tempora et annos distinguebant, rex scilicet et sacerdos in suis se gradibus continentes, quando illius potestas  nonnisi subditorum paci et equitati seruiebat, istius sapientia et doctrina ad depellendas mentium tenebras, lucemque ueritatis infundendam inuigilabat! ue nobis, qui in ista incidimus tempora infelicia, in quibus sol uidetur conuersus in tenebras. In quas, inquis, tenebras? Nolo dicere, fratres, nolo dicere, ne uidear ponere in celum os meum. Ipsi uiderint. Reducant ad memoriam eos, quorum uices gerunt, quorum obtinuerunt cathedras, quorum infulis gloriantur. Considerent quos scientie radios, que uirtutum lumina, quas caritatis scintillas, que spiritualium correptionum fulgura suis emittebant temporibus, Gregorius, Augustinus, Ambrosius, Hilarius. Et ut ad uiciniora ueniamus,  recogitent nostri, quomodo suis eluxerint temporibus Cuthbertus, Dunstanus. Nonne omnes hi sacerdotium, quasi unum maximum solem, per uniuersum mundum luce incorporabili radiare fecerunt? uideant modo isti quomodo ex eorum fide resplendeant, et utrum ipsi tantum uel plus, uel paulo minus luceant; et sic conferant temporibus tempora, meritis merita, personis personas; et utrum sol conuersus sit in tenebras, secundum conscientie sue testimonium iudicent. Felicia tempora, in quibus tam raro malus, quam nunc bonus inueniebatur. Iam uero de regia potestate quid dicemus? quam lune comparandam estimauimus, que preest nocti? Que quidem tunc suo lumine resplendebat, quando ad noctis huius, iniquitatis  scilicet et iniustitie, tenebras depellendas, reges et principes et bonis erant consolationi, et malis terrori; patres orphanorum, et iudices uiduarum ; defensores Ecclesiarum, et propulsores iniuriarum; superiores potestate, sed humilitate inferiores, prodesse magis quam preesse cupientes. Talis fuit Constantinus, talis ille optimus Theodosius, et alii multi. Tunc autem luna conuertetur in sanguinem, cum manus principum plene sanguine fuerint, exactionibus et uectigalibus effundentes uiscera miserorum, iustificantes impium pro muneribus, et iustitiam iusti auferentes ab eo; sic populo quasi preda abutentes tyranni, non reges; destructores pauperum, non consultores se preferentes; iusta et iniusta, licita et illicita confundentes  et commiscentes; non ius et equum, sed suamlibidinem sequentes et stomachum. Et stelle, inquit, cadent de celo. Per stellas que non dicuntur preesse nocti, cum eam tamen et ipse illuminent, eos qui seculo abrenuntiantes, cogitatione et auiditate in ipsis supernis mansionibus conuersantur, intelligendos esse existimo. Qui tunc uere mundi erant luminaria, quando uita, moribus, dilectione, contemplatione, mundo uniuerso superiores effecti, omnia terrena et temporalia contemnebant, diuitias et honores reputantes ut stercora; corpore casti, mente purissimi, in illatis contumeliis immoti, in humilitate et obedientia superioribus subditi, paruissimo cibo contenti, ad iram tardi, ad prestandum prompti, ad accipiendum uerecundi, nunquam que  sua sunt querentes, sed que Iesu Christi . Quid dicam, fratres karissimi? Quid dicam? Quid sumus? Ubi sumus? Nunquid in celo? Nunquid ibi, ubi quondam Antonius, Macarius, Hilarion? Nunquid non potius de celo in terram cecidimus, qui nichil fere preter terram sapimus; terram amantes, terram cogitantes, de terra loquentes; contentiosi, querulosi, inuicem mordentes et comedentes, inuicem inuidentes et detrahentes alterutrum. Que nundine sine monachis? Quod forum? Que concilia? Taceo multos ita absorptos a terra, ut eorum gule nec terra, nec mare sufficiat; ut nichil perhorrescant quod libeat; ut miseros, quibus dominantur, quasi exactores Pharaonis, uexent et crucient;  crudelius, quam quilibet seculares pecuniam extorqueant, ut sanguine pauperum incrassati, impinguati, dilatati, usque ad sacrorum quoque uenditionem emptionemque prorumpant. Sanctus quoque propheta, cum de tempore Antichristi premisisset: Ecce dies Domini ueniet, crudelis, et cetera: mox causam, cur ab eo uel decipi, uel opprimi merebuntur, subiungit, dicens: Quoniam stelle celi non dabunt lumen suum. Quod, queso, lumen expandent homines tenebrosi, de stellis mutati in carbones, de celo in sterquilinium proruentes? Obtenebratus est sol in ortu suo. Eia, fratres, multi in initio sacerdotii sui lucent; quorum scilicet et uita integra est, et intentio recta, et electio sana: qui tamen postea morum mutatione obtenebrescunt.  At instante tempore Antichristi ita mortalium mentibus dominabitur auaritia et ambitio, ut etiam ipsa promotionis initia quasi ortus solis tenebris plena sint: que nimirum et uita pessima precedet, et peruersa intentio, et turpis ingressio succedet. Itaque obtenebrabitur sol in ortu suo, et luna non splendebit lumine suo; quoniam, sicut prediximus, sol conuertetur in tenebras, et luna in sanguinem, ut sequatur dies Domini magnus et manifestus. Sequitur:

Et uisitabo super urbes mala. Per urbes conuenticula, que diuersis locis sub diuersa regula, diuersis moribus, in una tamen fide catholica uiuunt, accipienda existimo. Sicut enim multi ciues in eadem urbe sub una lege conueniunt; ita hi qui sub  uno ordine in unam ceunt societatem, quasi unam ciuitatem efficiunt. Circa illud tempus in huiusmodi conuentibus tanta erit corruptio, ut non ad colendum Deum, sed ad sua tantum desideria, concupiscentiasque explendas, uideantur uniti. De quibus beatus Apostolus: Instabunt in nouissimis diebus tempora periculosa: et erunt homines seipsos amantes, cupidi, elati, uoluptatum amatores, magis quam Dei; habentes quidem speciem pietatis; uirtutem autem eius abnegantes . Et multi tales hodie sunt, qui in habitu, in psalmis canendis, in tonsura, spiritum pietatis preferunt; ipsius autem uirtutem, que est in caritate, et castitate et humilitate, in contemptu uoluptatum, non habent. Super huiusmodi itaque urbes uisitabit Dominus  mala, a peccatoribus exigens ultionem, et eorum denuntians turpitudinem; ut uel persecutionibus attriti corrigantur, uel de flagitiis ad infidelitatem prorumpentes, cum Babylone eternis suppliciis manifesto Dei iudicio conterantur. uideo uos ad plura audienda auidos, sed parcite iam proximo sermone fatigato, orantes ut ad ea que sequuntur indaganda inueniamur idonei, per Iesum Christum, cui honor et gloria. Amen.



SERMO XII. De eo, quod scriptum est: »uisitabo super urbes mala ,« etc.

Fateor, fratres karissimi, quia secus quam putaueram, accidit mihi. uidebatur enim mihi, paucis  sermonibus onerum istorum, de quibus nobis sermo est, mysteria et sacramenta posse absolui, cum maximam nobis sacramentorum abyssum quasi de nouo iam incipiat aperire, dicente Domino per prophetam: Et uisitabo super urbes mala et contra iniquos iniquitates eorum. Et requiescere faciam superbiam infidelium, et arrogantiam fortium humiliabo. Sed quoniam hec, si ea que iam in aliis sermonibus diximus, reuoluamus, satis manifesta sunt, breui ea epilogo transeamus. Tempore igitur Antichristi uisitabit Dominus super urbes mala; eorum scilicet, qui speciem pietatis in hypocrisi detinent, conuenticula dissipando. uisitabit contra impios iniquitatem eorum, illos, qui manifeste  fuerint inuenti, uel tormentis uel erroribus puniendo; quiescere etiam faciet superbiam infidelium, potentes seculi, quos fides Christiana uulnerat, deprimendo; humiliabit et arrogantiam fortium, eos, qui in uirtutibus gloriantur, tentationibus et persecutionibus supprimendo. Sunt enim quidam, qui propter religionis habitum, et communis uite societatem, in manifesto quasi boni sunt, pessimi in occulto, quos urbium nomine significatos accipimus. Sunt alii, qui in facie hominum uideri pessimi non erubescunt; quos iniquos et impios a propheta uocatos arbitramur. Sunt et multi, a fide Christiana alieni, ipsam fidem superbe irridentes; quos infideles nominandos esse censemus. Sunt et alii, non solum fideles, sed etiam uirtutibus studentes;  qui tamen confidunt in uirtute sua, et in se, non in Domino gloriantur, eos arrogantes non immerito appellamus: quos omnes uel in die iudicii penitus conterendos, uel tempore Antichristi perdendos celeste oraculum declarauit. Sequitur:

Pretiosior erit uir auro, et homo mundo obrizo. uir a uirtute nomen accepit: itaque raritatem uirtutum propheta commendans: pretiosior erit, inquit, uir auro. Omnia rara pretiosa sunt, merces autem ultronee putent. Quoniam autem erit rarus illo tempore, qui uirtutibus studeat, qui uirilia, id est fortia agat; rarus, qui acerbam mortem uite huius illecebris preferat; rarus, qui malit pro Christo a mundo contemni, et a carnificibus torqueri, quam mundi huius iucunditate perfrui: profecto pretiosior  erit uir auro, id est rarior; et homo, scilicet qui secundum rationem, non secundum sensum more bestie uiuat, mundo obrizo. Possunt et per aurum, uel mundum obrizum perfecti, qui in Ecclesia fuerunt primitiua, non inconuenienter signari, quos tanquam aurum in fornace probatos et examinatos , in uestitu illo deaurato, in quo astitit regina a dextris Christi, decentissime nouimus collocatos . Qui uero in illa ultima persecutione inuentus fuerit uir, nec tormentis cedens, nec promissis consentiens, nec signis et prodigiis credens; sicut aurum inter cetera metalla pretio ac decore precellit, sic profecto ille, inter ceteros sanctos, speciali quadam prerogatiua  splendescet. Sane quod ait: Homo mundo obrizo, repetitio est; quem prius uirum, postea hominem; et quod prius aurum, hoc post mundum obrizum appellans. Et addidit: Propter hoc celum turbabo, et mouebitur terra de loco suo. Celum illius temporis Ecclesia, uel in ipsa Ecclesia perfecti quique dicuntur, quos nimirum eo tempore dicit esse turbandos; cernentes impios et iniquos aduersus sanctos triplici telo certantes: promissis, ut illiciant; miraculis, ut fallant; tormentis, ut frangant. Quis, rogo, tam poterit esse perfectus ut possit non in tanta tentatione turbari, quando surgent pseudoapostoli, et pseudoprophete, et dabunt signa et prodigia, ita ut in errorem inducantur, si fieri potest, etiam electi? Et mouebitur terra de loco suo  . Que terra? illa fortassis Ecclesie portio: que quoniam affectu terre inheret, terra nuncupatur. Cuius profecto locus nunc uel fides, uel ipsa Ecclesia est; a quo uel tormenta declinans, uel admirans prodigia, uel blanditiis acquiescens mouebitur, aut fidem ipsam deserendo, aut ab Ecclesia recedendo, aut alicubi interim donec transeat iniquitas, delitescendo. Multi enim decepti signis mendacibus fidem deferent; uicti multi suppliciis ab Ecclesia recedent, et in abdita queque loca sese recipient. Qui omnes, in eorum comparatione qui omnibus periculis uiriliter obuiantes celi dicti sunt, terra non inconuenienter appellantur. uerum quia tanta erit paucitas doctorum, tanta etiam ipsorum, qui tunc erunt, aduersitas, ut nec dispersos colligere,  nec lapsos erigere, nec corrigere delinquentes, nec pusillanimes consolari sufficiant protinus subditur: Et erit quasi damula fugiens, et quasi ouis, et non erit, qui congreget. De terra loquitur, que erit quasi damula fugiens, et quasi ouis. Damula pauidum animal est; ouis simplex. Mouebitur itaque terra de loco suo, fugiet a perfectorum consortio, uel propter persecutionis pauorem perterrita, uel propter miracula propria simplicitate decepta. Ait ergo: Et erit sicut damula fugiens, et sicut ouis. Sicut enim damula canes latrantes, uenatores insequentes trepida fugit et pauida; sic profecto multi, qui tunc corde pauido bella Domini preliari non poterunt, instantia pericula declinabunt, aut cedendo loco, aut persecutoribus consentiendo. Sicut etiam oues irruentibus  in gregem bestiis, fugatis percussisque pastoribus, huc illucque disperse fugiunt; ita simplices quique in Ecclesia, expulsis doctoribus uel occisis, per deuia eorum uagabundi ferentur, non existente qui manum opponat, qui dispersos congreget, uel reducat errantes. Sequitur:

Unusquisque ad populum suum conuertetur, et singuli ad terram suam fugient. Eia, fratres, duo populi sunt, et due gentes, et duo regna; bonorum scilicet et malorum, sapientium et insipientium, electorum et reproborum. Hoc autem tempore, quo omnia commista sunt et confusa, quis cuius gentis et populi sit, deprehendi non potest: cum multi specie tenus boni sint, in latebris conscientie pessimi,  multi qui fidem, quia aliud non audent, uerbo tenus laudent, quam perditis moribus impugnant. At cum tempus uentilationis aduenerit, unusquisque ad populum suum conuertetur, palea ad paleam, granum ad granum, bonus ad bonum, pessimus ad pessimum. Tunc unusquisque ad populum suum conuertetur. Est quippe quasi unus populus eorum qui sessuri sunt, et iudicaturi cum Domino, alius angelorum obsequentium Domino; alius ouium remunerandus a Domino; alius hedorum auditurus a Domino: Discedite a me, maledicti . Et singuli ad terram suam fugient. Si aliquis subtiliter hec indaganda contenderit, geramus morem, dicamusque esse terram uiuentium, terram morientium, terram sanctorum et terram impiorum. Terra uiuentium,  paradisus; terra morientium, mundus; terra sanctorum, Ecclesia; terra impiorum, Babylonia, Credo, inquit propheta uidere bona Domini in terra uiuentium. . In paradiso enim nemo moritur, ubi uita in eternitate. Mundus autem iste, in quo nichil stabile, nichil eternum est: ubi ipsa uita hominum umbra mortis est, terra morientium conuenientissime appellatur At Ecclesia Christi terra sanctorum est, de qua dicit Scriptura: Misereamur impio, et non discet facere iustitiam; in terra sanctorum iniqua gessit . Merito terra sanctorum Ecclesia, extra quam in hac uita nullus sanctus, nulla iustitia, nulla sanctificatio. Potest etiam caro sanctorum dici terra sanctorum, de qua dicitur: Beati mites, quoniam ipsi possidebunt terram  . Similiter ciuitas illa confusionis, terra potest dici impiorum; nichilominus tamen caro eorum terra est eorum. Quo enim fugient, qui de terra sanctorum fugient, nisi ad terram impiorum, que est ciuitas Babylon, ciuitas confusionis, ubi diuersa sunt dogmata, diuersique errores, aliis carnis uoluptatem, aliis mundi honores, aliis diuitias et delicias pro summo bono sectantibus? Itaque luxuriosorum terra, est carnis uoluptas; ambitiosorum, bonorum cupiditas; eorum qui uagi sunt et instabiles, propria uoluntas. Ecclesiam proinde deserentes, et tribulationes quas tunc passura est abhorrentes, ad ciuitatem se conferent perditionis, singulis ad terram suam fugientibus, id est pro libitu suo carne sua utentibus. Sequitur:

 Omnis qui inuentus fuerit, occidetur; et omnis qui superuenerit, cadet in gladio. Eia, fratres mei, non solum imperitum uulgus illius erroribus implicabitur; sed etiam plures, quibus Ecclesiarum regendarum cura commissa est, illi impiissimo manus dabunt. Et quasi quereres a quibus fient ista, subiecit Dominus in Isaia: Ecce ego suscitabo super eos Medos, qui argentum non querant, nec aurum uelint; sed sagittis paruulos interficient, et lactantibus uteris non miserebuntur, et super filios non parcet oculus eorum. Per Medos contrarios spiritus, uel Antichristi precones arbitror designatos. Manifestum quippe est quod deceptorie potestates non mundi huius diuitias querant: non pretiosorum  metallorum aggeres appetant; utpote qui ad animas tantum decipiendas interficiendasque inuigilant. Potest et per auri argentiue contemptum antichristianorum discipulorum hypocrisis figurari, qui ad omnia simulanda ac dissimulanda callidi, reputabunt aurum lutum, uilissimam autem festucam argentum; ad hoc solum animum dantes, ut sagittis paruulos interficiant. Habent enim uerborum dialecticorum sagittas, argumentorum uersutias, quibus paruulos quosque, simplices scilicet, quibus desunt sagitte potentis acute cum carbonibus desolatoriis , a recta fide auertant. Et lactantibus, inquit, uteris non miserebuntur. Lactentes uteri sunt fideles in matris Ecclesie utero procreati; quibus adhuc opus lacte est, non solido cibo; quorum teneritudinis  nec falsi doctores miserentur, nec demones; quos potius a materne caritatis lacte abstractos errorum ueneno et potant, et necant. Sane quod a Domino suscitandi perhibentur, iusta Dei permissio ex districtissimo eius iudicio comprobatur, sicut scriptum est: Dabo eis reges in furore meo . Unde et Medi conuenienter a quodam Medai nomen accipiunt, quod interpretatur a potente, uel forti, uel mensura; quoniam a potente uel forti Deo, iusto iudicio contra fortitudines, uel pessimi quique homines deputantur; ut sicut bonis per bonos angelos, secundum bona opera retribuit, ita et per malos malis reddat secundum opera sua. Unde certa impiis mensura prefigitur, quam uel ad tentandos bonos, uel puniendos malos, excedere non  sinuntur. uel ideo Medi interpretantur mensura, quia secundum mensuram culpe mensura pene extenditur. Sane omnium horum, que de Medis suscitandis dicta sunt, in bonam partem potest expositio deduci. Qua quia mihi fas non est uestram defraudare auiditatem, breuiter ipsa uerba prophetica explanando repetenda sunt. Sed hoc alterius sermonis exordio commodius reseruabitur, ut interim ea que dicta sunt sedula meditatione animis uestris arctius imprimantur, et ad pertimescenda diuina iudicia silentii interpolatione preparentur, per Dominum nostrum Iesum Christum. Amen.



SERMO XIII. De eodem capitulo moraliter exposito.

Dominus ac Saluator noster in celum ascendens,  et corporali sue presentie modum faciens, spiritualem nobis, non temporalem, sed eternam promisit, dicens: Ecce ego uobiscum sum omnibus diebus, usque ad consummationem seculi . Nemo igitur existimet, tempore Antichristi, Dominum suam suis subtracturum presentiam, quibus tantam tunc temporis est largiturus uirtutem, ut non solum omnia eius calliditatis argumenta contemnant, irrideantque tormenta; imo etiam obuiam bestie, fide armati audacter procedant; et multos, quos ipse terroribus blandimentisque seduxerit, ab omni prauitate retractos, catholice ueritati restituant Ait ergo: Ecce ego suscitabo super eos Medos, et cetera. Medi possunt perfecti illius temporis doctores appellari: qui a potente Christo potentes, a forti  fortes effecti, mensuram tritici, id est doctrine spiritualis, conseruis suis inexperta hactenus tentatione laborantibus, erogare non desistent. Qui super Babylonios, id est pseudochristianos et pseudoprophetas a Domino suscitati, oblatam sibi omnem rerum temporalium copiam, que per auri argentiue pretium figuratur, contemnent; quorum summa cura erit et studium, animarum curare uulnera, et parare Domino plebem perfectam. Eia, fratres, ut ad nos ipsos redeamus, in omni bono opere tria obseruanda sunt: uirtus discretionis, puritas intentionis, fundamentum humilitatis. Discretio spectat ad modum actionis, intentio ad causam, humilitas ad fructum. Si recte offeras, ait Dominus, recte autem non diuidas, peccasti . Recte offert,  qui bonum agit; sed non recte diuidit, si modum in agendo excedit. Sed si iam bona operaris, et bene, inspice, cuius rei causa, qua intentione, quo fine. Quod si opus rectum ac discretum recta precedat intentio, caue ne serpens ille tortuosus caput erigat: superbiam dico, que cum ubique et in omnibus, tum maxime in bonis operibus cauenda est. Quid enim prodest, si terra optime culta fuerit, si semen sparsum sapienter, si competentibus pluuiis irrigatum, si se dilatauerit culmus, si spica ferax precesserit, si congrua solis temperie maturescens iam in se auidum ceperit prouocare messorem: et mox quasi de manibus omnia subita tempestas demergat? Sic profecto, si laboras, si ieiunas, si uigilas,  si bonis operibus misericordie insistis, horum omnium fructus sola euacuat superbia, sola consumit elatio. Unde nichil magis timendum est, quam ne propter superbiam a Domino deseramur, et ueniat nobis dies Domini crudelis, et indignationis plenus, et ire, furorisque. Sentiat quisque, ut uolet; ego nichil crudelius cuiquam arbitror posse contingere, quam ut derelictus a Domino dimittatur secundum desideria cordis sui, et eat in adinuentionibus suis . Que profecto crudelitas ex Dei indignatione procedit, que contra eos maxime, qui de bonis operibus in se gloriantur, euigilat, ingratitudinem pre ceteris uitiis odiens et detestans. O detestanda superbia, ingratitudinis mater, uirtutum tinea, parens uitiorum! Tu aduersus miseros mortales  crudelitatem prouocas Iudicis, indignationem excitas, iram acuis, accendis furorem. Ideo dies illa, qua ob superbie meritum homo a Deo deseritur, dies profecto crudelis est, plena indignationis atque furoris. Ad ponendam, inquit, terram in solitudinem. Deserente quippe Deo cor superbum, quasi terram reprobam et maledicto proximam, quod prius uidebatur terra bona et fertilis, redigetur profecto in solitudinem, spinas et tribulos germinans peccatorum, et solis uitiorum bestiis patens. Et peccatores conterendos ex ea. uideat caritas uestra, fratres karissimi. Regnante in pectore nostro uera humilitate, semper ad peccatorum nostrorum recordationem excitamur, semper ac subtiliter examinanda, etiam bona que facimus, prouocamur.  At superbia omnia que humilitatis sunt depascente, cogitationes, quibus ex commissorum memoria solebamus compungi, a cordis nostri extruduntur arcano: et hoc est de terra peccatores conteri, debitorum recordationem elatione subintreunte deleri. Porro per lunam fidem, per solem caritatem, per stellas ceteras uirtutes intellige: que omnia, si superbie fuerint tenebris obuolute, nichil luminis, nichil gratie, nichil quod Deo placeat, nichil quod expediat proferent, sed totam anime substantiam impietatis et infidelitatis horrore suffundent. Unde necesse est ut super huiusmodi corda, quasi super urbes contrarias sibi muro obstinationis clausas, turribus elationis munitas, uisitet Dominus mala, que faciunt, ulciscens in omnes adinuentiones eorum  , et uisitans in uirga iniquitates eorum, et in uerberibus peccata eorum . Superbi quippe et infideles dicuntur et impii, non tam in hominem quam in ipsum Deum seuientes. uidete quam pestiferum malum, quod a diuinitatis cepit iniuria, quod de angelo diabolum fecit, quod hominem de paradiso expulit, dum ille diuine potentie, iste scientie equalitatem affectat. Itaque quicunque putat se aliquid esse, cum nichil sit, ipse se seducit . Et quicunque putat scire se aliquid, nondum intelligit, quomodo oporteat eum scire . Utinam quicunque tales sunt, uisitet eos Dominus in uirga correptionis sue, quiescere faciens superbiam infidelium, et arrogantiam fortium  humilians. Expedit itaque superbis, ut ait quidam sanctus, ut in aliquod manifestum peccatum incidant, ut humilientur, fiatque illud, quod scriptum est: Auferes spiritum eorum, et deficient, et in puluerem suum reuertentur . Spiritus nempe hominis proprie spiritus est superbie. Quo ablato, ad puluerem suum, id est, ad proprie fragilitatis cognitionem reuertitur, ut emittatur ei Spiritus Dei, qui non requiescit, nisi super humilem et quietum, et trementem sermones eius: ut ita recreetur et renouetur, proficiatque in uirum perfectum, et in hominem rationi per omnia consentientem: et sic sit, quod hic scriptum est: Pretiosior erit uir auro, et homo mundo obrizo. Quod ut fiat, oportet, ut celum, id est spiritus ex Dei timore turbetur; et terra,  id est corpus, de loco suo moueatur; pessime scilicet consuetudini sue, desideriisque renuntians. Eia fratres mei, sicut pluries experti estis, etiam turbato spiritu, difficile a male consuetudinis loco receditur; difficile usus dediscitur; difficile cutis ossibus carnique inherens deponitur. Sed tamen insit ei ex timore humilitas, pauor ex humilitate: et erit sicut damula fugiens, et sicut ouis. Omni anime, fratres mei a pessime consuetudinis sue loco recedere cupienti duo quedam necessaria sunt, ut uidelicet sicut damula ante insequentes, ita illa timens ac tremens materias fugiat peccatorum; et sicut ouis simplicitatis exemplar nec tondenti irascitur, nec resistit mactanti, ita illa se simpliciter subdat corripienti,  simpliciter sustineat obiurgantem. Et ita destructa urbe superbie, lapidibusque uitiorum, de quibus fuerat edificata, dispersis, cum fuerit anima uera humilitate fundata, non erit qui eos ulterius congreget, et suscitet ruinas urbis. Tunc unusquisque ad populum suum reuertetur, et singuli ad terram suam fugient. Cum omnes nequam spiritus omnium sint amores incentoresque uitiorum, alius tamen proprie, propter turpiorem circa libidinum sordes affectum, dicitur spiritus fornicationis; alius, pro eo quod se plus in humane mentis elatione delectet, spiritus superbie; alius, quod frequentius suggerat auaritiam, spiritus auaritie. Hec cum fuerint per Dei gratiam a corde penitentis expulsa, conuertetur unusquisque ad populum suum; spiritus  fornicationis ad immundos, et sic de ceteris; et singuli ad terram suam fugient, in illis qui eorum fauentes suggestioni, que terrena sunt sapiunt, qualemcunque requiem sibi queritantes. Infelix anima, que expulso ab alio, cuilibet demoni in se locum parat, propriumque sucipit hostem, ab eo nimirum gladio iniquitatis ferienda. Quis tam prauus est, in quo aliqua non inueniatur aut uirtus, aut similitudo uirtutis? Sed susceptus hostis antiquus in corde ipsam etiam speciem sanctitatis tollit, ut sint nouissima hominis illius peiora prioribus . Cui etsi aliqua utilis superuenerit cogitatio, facile ab eo qui totum occupat exstinguitur, ne ad fructum possit peruenire salutis. Ideo infantes eorum alliduntur in oculis eorum; cogitationes scilicet bone,  sed adhuc tenere, superueniente quadam cordis duritia, conteruntur. Diripiuntur domus eorum; quoniam quidquid boni est in conscientia, a malignis spiritibus depredatur. Quorum etiam uxores, id est affectiones, quibus ad filios bonorum operum procreandos, quasi legitimo usi fuerant matrimonio, fedis amoribus et cogitationibus sordidis maculantur. Iesu bone, quando respicies, ut restituas animam meam a malignitate ista, et ab his leonibus unicam meam? Utinam, Domine, suscites super nos Medos, bonos scilicet angelos, ut apprehendant arma et scutum , utpote fortes a forti, potentes a potente, ut omnia hec tentamenta nobis in mensura disponant , non patientes nos tentari supra quam possumus ferre ; sed faciant  cum tentatione prouentum, ut sustinere possimus . Hoc autem sciendum, fratres, quia Medi isti eos qui seculari sapientia tument, contemnunt; et eos qui in uana eloquentia gloriantur, despiciunt: argentum enim non querunt, nec aurum uolunt; sed ipsos libenter uisitant, ipsis gratanter assistunt, contra eos pugnantibus se libenter opponunt; qui sagittis paruulos interficiunt, qui lactantibus uteris non miserentur, nec super filios parcit oculus eorum: sed hoc in diem crastinum reseruemus. Dominus autem iehsu nobiscum sit, ut scrutantes Scripturas, in eis ipsum inueniamus, qui in manibus prophetarum assimilatus est, et apostolorum uocibus prolatus; qui cum Patre et  Spiritu Sancto uiuit et regnat Deus per omnia secula seculorum. Amen.



SERMO XIu. De eo quod scriptum est: »Et ait Babylon ,« etc.

Diximus, cum in principio de oneribus tractaremus, duobus modis onus Babylonis uel Philisthiim posse intelligi, id est et secundum quod premuntur, et secundum quod premunt. Descripto igitur onere Babylonis, secundum quod tempore Antichristi, ciuitas diaboli ciuitatem Dei, id est Ecclesiam premet; ad ipsius oppressionem conuertit propheta sermonem. Et erit, inquiens, Babylon illa gloriosa in regnis, inclyta in superbia Chaldeorum, sicut subuertit Dominus Sodomam et Gomorrham;  Babylone mundum significari sepe iam diximus, sed hoc loco ipsum signat mundum, quem semper constat esse immundum; mundum scilicet, qui in maligno positus est: mundum, pro quo non orat qui uincit mundum: mundum, de quo eliguntur qui uincunt mundum . Non pro mundo, inquit, rogo, sed pro his quos dedisti mihi  de mundo. O munde immunde, quid superbis? Nunc quidem gloriosus es in regnis, nunc inclytus es in superbia demoniorum, uel principum pessimorum. Chaldei quippe quasi demones interpretantur. Eia, fratres, quam gloriosa sibi uidebitur Babylon, ciuitas illa confusionis, ciuitas reproborum, quando ei, tempore Antichristi, in omnibus regnis terre seuiendi potestas tribuetur!  quamque inclyta in superbia, et sublimitate principum terrenorum fauentium sibi! qui quasi demones non tam corporum stragem, quam animarum querent perniciem. Sed quid gloriaris, o Babylon! Audi, queso, prophetam: Erit Babylon illa gloriosa in regnis, inclyta in superbia Chaldeorum, sicut subuertit Dominus Sodomam et Gomorrham. De regione illa Sodomorum et Gomorrhe dictum est, quia erat quasi paradisus Domini, antequam subuerteretur a Domino. Que ita subuerse sunt, ut nullum sit in eis pristine uenustatis uestigium, sed adhuc tetra quedam mortis effigies sulphure ac bitumine intolerabili fetore infernalium penarum imaginem preferat, et poma fumo plena, lacusque nichil uiuum in se recipiens, Sodomitani sceleris  detestando horrori testimonium prebeant. Ibi omnia contra naturam ubi primum lex nature legitur corruisse. Merito fedum illud contra naturam detestabileque peccatum, feda et horrenda reliquit uestigia, ut aduertant homines, quibus suppliciis subdantur in inferis, quos fumus excecat, quos fetor corrumpit, quos immunditie uiscus instar bituminis eternis uinculis ligat, quos flamma uorax depascit, nec consumit. Hic est finis deliciarum tuarum, o Babylon, que miseris mortalibus ibi ueneni tui dulcedinem spargis, unde oculus auertitur pre horrore, animus pre pudore, sermo pre turpitudine! Omnis creatura naturalem ordinem sue conseruat nature, diuersorum sexuum coniunctione, suo singulis generi posteritatem procreantibus;  solus homo in contemptum Dei, in contumeliam sui, in omnium rerum iniuriam, tante peruersitati propriam exponit naturam, ut totum quod Deus instituit, quod ratio probauit, quod confirmauit usus, peruertere non formidet. ue tibi, ciuitas confusionis, que tot hodie huius flagitii tabe corrumpis, ut merito Sodomitana et Gomorrhea subuersio a iusto retributore paretur, ut eis similis uidearis in pena, quibus te similem exhibuisti in culpa. Et tu ergo sicut Sodoma et Gomorrha subuerteris, ut glorie tue, diuitiarum tuarum, potentie tue, immundarumque uoluptatum tuarum, nulla tibi saltem sit, nisi ad penam, recordatio; sed sit tibi pro suaui odore fetor, uermes pro cultu, pro libidine  incendium, pro breui uoluptate eternum supplicium. Non habitabitur, inquit, usque in finem: et non fundabitur usque ad generationem et generationem. Sileant heretici, qui Babylonem apud inferos uisitandam, post multa licet tempora, mentiuntur, cum eternus sit ei prophetatus interitus, que nec ulterius habitari, nec deinceps posse fundari, prophetica auctoritate conuincitur. Nec ponet ibi tentoria Arabs, nec pastores requiescent ibi. Misericordiam et iudicium cantabo tibi, Domine . Nunc certe tempus miserendi, cui succedet tempus iudicandi. Nunc tempus conuertendi ad Dominum, cui succedet tempus remunerandi. Ponit in Babylone tentoria sua Arabs, qui interpretatur occidentalis, uel uespertinus; Christum utique significans, qui nos  mane conducit, ad uesperum remunerat  Non enim primum, id est mane, bonum uinum ponit; et ad uesperam, cum fuerint inebriati, tunc id quod deterius est ; sed semper mane quod durum est prerogans, quod dulce ac iucundum reseruat in uesperam. In hoc, inquit, mundo pressuram habebitis . Et: Mundus gaudebit, uos autem contristabimini . Hoc mane, id est primum. Quid postea? Tristitia uestra conuertetur in gaudium . Quando? Utique ad uesperam. Ideo ue tibi terre, cuius principes mane comedunt ; quoniam ob delicias temporales quibus nunc abutuntur, eas, que ad uesperam retribuentur, in fine uidelicet temporalis huius diei, amittunt. Dicitur occidentalis, non tam ad ortum hominis  quam ad occasum respiciens; non initium operis, sed finem semper attendens. Habet hic tentoria sua Arabs; sanctos uidelicet, qui peregrinantur in hoc mundo, et instar tentorii huc atque illuc a Dei Spiritu transferuntur, non habentes in hac Babylone, ubi ponuntur nunc ut tentoria, manentem ciuitatem; sed futuram, que in celo est, inquirentes  Ponuntur autem, ut Babylonem expugnent, clamentque cum propheta: Fugite de medio Babylonis, et saluate unusquisque animas uestras . Ibi etiam modo requiescunt pastores, in fide et bonis operibus conuersorum gloriantes. Igitur nunc tempus est fugiendi de medio Babylonis; nunc tempus ad celestia tentoria transmigrandi; nunc etiam tempus pastorum se  doctrine ac legibus submittendi. Subuersa autem urbe furoris subuersione finali, sanctisque ad celestia regna translatis: non ponet ibi tentoria Arabs, nec pastores requiescent ibi; quia frustra apponitur medicamentum, ubi nullum potest sperari remedium. Sed requiescent ibi bestie, et replebuntur domus eorum draconibus, etc. Hec si ad ultimam Babylonis euersionem, qua detrudetur in stagnum sulphuris cum pseudo prophetis, sicut scribitur in Apocalypsi , referre uoluerimus: uis littere uidetur inferenda, ut ostendi possit quomodo in Babylone iam damnata bestie, siue uitia, siue maligni spiritus intelligantur, ualeant requiescere: nisi forte ideo demones in damnatis  dicantur requiescere; quia, cum a bonis malisue tentandis cessauerint, in eorum cessabunt [requiescent] suppliciis, quos ad sue nunc uoluntatis consensum illexerint.

Si autem domus uniuscuiusque conscientia propria est, tunc replebuntur domus eius draconibus, quando uitia que nunc iucunda uidentur, et dulcia in hominis conscientia, draconis speciem preferent; cuius et faciem horreat, et flammam non ferat. Dicuntur enim he bestie terribilis esse uultus, nature tam ignee, ut flammas ex se emittere uideantur. Ita profecto uitia et peccata que nunc delectant, damnatis apparebunt horrenda, et materiam eterni incendii administrantia. Sed et singula queque crimina, quibus hic homines delectabiliter  implicantur, speciali recordatione miserorum conscientiam contorquebunt: unde et habitare ibi struthiones, et saltare ibi pilosi, et respondere sibi ulule, sed et Sirenes in delubris uoluptatis, perhibentur. Per struthiones igitur simulatio hypocritarum, per pilosos incentiua libidinum, per ululas susurratio detrahentium uel murmurantium, per Sirenas fallacias intellige adulantium. Struthio quippe pennas habet, quibus tamen a terra non eleuatur; quia hinc pondus corporis, hinc raritas pennarum similitudinem quidem uolandi prestant, sed usum negant. Exprimit ergo natura auis uitium simulatoris, qui in facie quidem prefert signa uirtutum, cum in occultis prematur pondere uitiorum; qui magna loquens et parua operans,  celestia sonans sed terrena cogitans; scientia splendens, intentione scatens, in altum alas erigit, quasi iam uolaturus ad sidera, sed mens suis cupiditatibus uincta totum corpus deprimit in ima. Sed pilosus qui incubo dicitur, animal petulcum et hispidum, et semper ad coitum estuans, libidinum significat incentiua, quibus Esau pilis obsitus uitiorum post illecebras gule, quibus primogenita sua uendidit  incitatus, alienigenarum se illicita coniunctione fedauit; et simul patris et matris offendens oculos, benedictionem primogenitis debitam amisit. uideat caritas uestra. Primo uenationi deditus, exteriora interioribus, uana seriis, inquietudinem quieti pretulit: deinde gulam non  frenans, primogenita perdidit; postmodum in utriusque parentis offensam pudicitiam perdidit; postremo a paterna benedictione excludi promeruit. Hec cum plurimis hodieque actitari utinam nesciremus, qui spiritualem dulcedinem, que ab intus tantum sentitur, fastidientes, et exteriores consolationes uagasque discursiones curiose sectantes, primum se uentris subiiciunt seruituti, ob eius delicias primogenitorum suorum gloria, abrenuntiationis scilicet se meritis defraudantes, et sic libidinis adusti incendio, ad benedictionem patris, que in fructu uirtutum exspectatur, non attingunt. Ulule coruine dicuntur magnitudinis, protenso collo, resperse maculis: que, rostro in palude defixo, dire uocis uel stridoris sonum emittunt. Rogo quid detractoribus  maculosius? Habent quippe detractores hoc proprium, ut semper uituperationibus, quibus alios infamare nituntur, paruas aliquas laudes admisceant, et ita omnem derogationis sue sermonem maculosum contrariis sententiis reddant. Porro adulatores Sirenis congrue comparantur, qui blando quidem, sed mortifero sono audientis aurem demulcent, et nisi prudentius aure obturata transierit, in scopulos superbie, uel in presumptionis Charybdim inducent. Laudatur enim peccator a talibus in desideriis anime sue, et iniquus benedicitur . Infelix, qui se talibus credit, relictoque proprie conscientie testimonio, alieno se iudicio deludendum exponit. Miseri, quibus Dominus per prophetam exprobrat, dicens: Prophete  prophetabant mendacium, et sacerdotes applaudebant manu, et populus meus dilexit talia . Sequitur: Prope est ut ueniat tempus eius et dies eius non elongabuntur . Omne quod nobis uidetur longum, Deo breuissimum est, quoniam mille anni ante oculos eius tanquam dies hesterna que preteriit . Et certe breue est omne quod transit, breue totum quod aliquando finis concludit. uult proinde Spiritus sanctus, ut in eternitatem oculos figamus, nec tempus fugax ullius longitudinis estimemus. Prope est, inquit, ut ueniat tempus eius. Cuius eius? Illius certe, de quo premiserat: Ecce dies Domini uenit crudelis, etc. Dies igitur Domini tempus Domini est, in quo boni probabuntur, ficti prodentur, perfecti coronabuntur,  reprobi punientur. Quando istud erit? Que dilationis huius causa? Differtur sane, donec plenitudo gentium intreat, et sic omnis Isrel saluus fiat . Itaque antequam ista ceperint actitari, miserebitur Dominus, et eliget adhuc de Isrel. Eia fratres, stat adhuc sententia illa grauis super Iacob, quam idem iste propheta, in priori huius parte, ab ipso Domino dicit esse prolatam. Exceca, inquit, cor populi huius, et aures eius aggraua, et oculos claude, ne forte uideant oculis suis, et auribus audiant, et corde intelligant, et conuertantur et sanem eos . ueniet dies, cum auferetur ab eis uelamen, ut et ipsi reuelata facie gloriam Domini mei Iesu Christi speculentur; cum nuntiatum fuerit  Iacob: Ioseph filius tuus uiuit, et dominatur in tota terra Aegypti . Tunc quasi de graui somno infidelitatis euigilans, uadam, inquit, et uidebo eum antequam moriar . Miserebitur enim Dominus Iacob, cui nunc in fide gentium aduersari uidetur, uocans non plebem suam plebem suam, et non dilectam dilectam, et non misericordiam consecutam, misericordiam consecutam . Miserebitur enim Dominus Iacob, et eliget adhuc de Isrel. Adhuc, inquit, eliget de Isrel. Elegit primum apostolos et discipulos, et multitudinem credentium de Isrel, ut primitiua Ecclesia fundaretur; eliget et in fine seculi plures, quibus ultima seculi tempora adornentur. Nomine autem electionis intelligimus nunc omnes Iudeos, quos tempus  illud iuuerit esse saluandos. Si queritis uobis distingui inter Iacob et Isrel, et inter miserationem et electionem, infirmiores intellige per Iacob, quorum miseretur ne pereant; perfectiores in Isrel, de quibus eligit ad alios docendos et regendos. Sequitur:

Et requiescere eos faciet super humum suam. Que est ista humus? An terra illa promissionis, que eorum quondam fuit, a qua euulsi sunt, et dispersi per orbem terrarum? sed et nos, karissimi, cum destructa fuerit in nobis Babylon, cum fuerimus Iacob, Babylon, inquam, id est amor mundi, ubi profecto sunt bestie spirituales de quibus Propheta: Ne tradas, inquit, bestiis animas confitentes tibi : ubi dracones, immundi scilicet  spiritus locum habent; ubi simulatio regnat, libido inquietat, detractio laniat, dissoluit adulatio; cum, inquam, hec omnia mundialis amoris fuerint deleta, miserebitur nostri Dominus. Iacob quippe luctator interpretatur. Que est ista lucta? Caro concupiscit aduersus spiritum, et spiritus aduersus carnem . Que lucta? Non est nobis colluctatio aduersus carnem et sanguinem, sed aduersus mundi rectores . Que lucta? Regnum celorum uim patitur, et uiolenti rapiunt illud . Que lucta? Nemiremini, si odit uos mundus, quoniam me prius odio habuit . Habemus igitur luctam cum carne, luctam cum demone, luctam cum mundo, cum Deo. Prima incipientium, secunda proficientium, tertia eorum qui probantur,  quarta eorum qui perficiuntur. Prima laboriosa, secunda periculosa, tertia, tediosa, quarta fructuosa, Rogo, quid tam laboriosum quam in seipso, et contra seipsum habere conflictum? Intus est ignis, quem nos et fouere oportet, et cauere. Nam si non fouetur, natura obruitur; si non cauetur, castitas periclitatur. Hinc timor, hinc luctus, hinc lacryme, ignorantibus metas necessitatis, expauescentibus negotium uoluptatis, non audentibus debitum nature negare, uolentibus gule frenum sobrietatis imponere. Cum putant consulere necessitati, fomentum prestant uoluptati; et cum subtrahunt, quod putant necessarium, in aliis que eque diligunt bonis, sustinent detrimentum. At contra spirituales nequitias periculosa nimis lucta est, quibus mille  ad nocendum sunt artes, utpote tot annorum millibus in tali negotio exercitatis. Inter omnes demonum insidias illa tamen periculosior est, qua se transformant in angelos lucis, similitudine uirtutum uitia palliantes, et in calice aureo uenenum miseris propinantes. Tunc non est colluctatio aduersus carnem et sanguinem, quando, carne iam superata, demonum nos calliditas iniqua deludit, suadentes uitia per uirtutes, uel propter uirtutes superbiam. Porro duobus brachiis mundus iste contra nos luctatur, prosperitate et aduersitate. In parte prosperitatis est rerum temporalium abundantia; in abundantia pax, in pace securitas. Similiter et laudes hominum, amicitia diuitum, beneuolentia  et fides sociorum, fauor et gratia subditorum. Nihilominus et sanitatem corporis, et bonam ualetudinem membrorum, quidam prosperis estimant adiungenda. Eia, fratres, quantum hoc brachio suo mundus nos premat, quam aduersum nos luctetur, quam sepe miseros incautosque deiiciat, quis facile dixerit? Quam rarus, qui non in prosperis uel modice relaxet animum a solita grauitate; qui non in abundantia sit parum remissior; et in humana laude parum hilarior, in principum beneuolentia aliquantulum letior, in amicorum gratia dissolutior, in fauore subditorum insolentior; in corporis uirtute austerior! Quicunque igitur Iacob spiritualis esse uoluerit, contra hec in prosperis continua lucta se nouerit exercendum. At brachium  aliud mundi, quod aduersitatem diximus, molestum magis est, sed minus periculosum. Ad quod spectat rerum penuria, detractiones, opprobria, persecutiones diuitum, odia principum, amicorum proditio, subditorum rebellio, corporis egritudo. Qualis est nobis, fratres, contra hec omnia colluctatio? Quis est, qui in aduersis forte non pusillanimior inueniatur; qui ad opprobria non moueatur, uel contristetur ad detractiones; qui non in persecutionibus iracundior, contra amicum proditorem impatientior? Felix animus, qui in omnibus inuenitur superior; sicut in prosperis temperans, ita et constans in aduersis. Felix nichilominus ille, qui, etsi uincere ista non ualet, optime tamen luctando satagit ne uincatur. Miserebitur enim Dominus Iacob,  id est luctatoris, ut si plenam non obtinuerit in hac uita uictoriam, finito certamine, coronam mereatur habere in celis perpetuam. Sane qui in his luctis uictor exstiterit, incipiat luctari cum Deo; transiens de Mesopotamia Syrie in montem Bethel , de inferioribus ad superiora, de humanis ad diuina, de corporalibus ad spiritualia. Porrige ergo in altum brachia duo, o anima, orationem et meditationem; infer ea in ipsa secreta celi, ubi Christus est in dextera Dei sedens : insta opportune, importune , ut contempleris faciem eius, ut descendat ad te, uel te trahat ad se, ut gustes quam dulcis est, et quam mitis et misericors experiaris . Itaque si in oratione tua uel meditatione exarserit celestium desideriorum  ignis; si amorum incentiua flammescant, si estuans et anhelans celestibus quibusdam mouearis affectibus; et modo quasi comprehensum quem diligis sentias esse pres entem, modo elapsum de manibus doleas et suspires absentem; lucta spiritualis est, nomen tibi Isrel imponens; ut non solum miseratione, sed electione dignus habearis. Miserebitur enim Dominus Iacob, et eliget adhuc de Isrel: quia qui pugnans in gemitu suo laborat contra uitia, et lauat lacrymis lectum suum, dignus est cui misericordia impendatur; qui autem, uitiis superatis, in uirtutum perfectione gloriatur, quasi granum purgatum et electum ad horrea superna transferetur. Et requiescere eos faciet super humum  suam. Beatitudo magna promittitur. Humus nostra, caro nostra est. Multi sunt sub ea, multi in ea, pauci uero super eam. Sub ea sunt, quibus carnis concupiscentia dominatur. In ea sunt, qui semper ea que carnis sunt agunt et meditantur. Supra eam sunt, a quibus ne ipsa insolescat, laboribus et uigiliis atque ieiuniis castigatur. Primus carnalis est, secundus animalis, tertius spiritualis. Et a carnis quidem dominatu nos prohibet. Paulus, cum dicit: Non regnet peccatum in uestro mortali corpore, ut obediatis concupiscentiis eius . Quid est obedire concupiscentiis carnis, nisi esse sub carne? uult etiam nos non in carne esse, qui ait. Carnis curam ne feceritis in desideriis . Audi et hominem supra carnem, eius desideria uiriliter  prementem. Castigo corpus meum, et in seruitutem redigo . uerumtamen quandiu est, contra quod pugnet, labor est, non requies. Si uero, exstinctis uitiis superatisque passionibus, ita supra carnem sit, ut iam non sit in ea quod premat, profecto super humum suam requiescet. Hec est beatitudo mitibus repromissa, dicente Domino: Beati mites, quoniam ipsi possidebunt terram . Sed quia iamdiu laborantes loquendo ad eum locum Scripture uenimus, ubi requies commendatur: iustum est, ut in portu silentii modicum quiescentes, animum simul et uocem reparemus; et sic magis idonei inueniamur ad perscrutanda sacramenta Dei et Domini Iesu Christi, qui uiuit et regnat per omnia secula seculorum. Amen.



SERMO Xu. De eo quod scriptum est: »Disiungetur aduena,« usque, »Operimentum tuum erunt uermes .«


Sanctus Isaias conuersionem Iudeorum, quam in nouissimis diebus futuram credimus, sancto Spiritu illuminatus describens: Miserebitur, inquit, Dominus Iacob, et eliget de Isrel, et requiescere eos faciet super humum suam. Et addidit: Adiungetur aduena ad eos, et adherebit domui Iacob. Per aduenam populum intellige nationum, qui uocationem Iudeorum, oracula prophetarum uidentes impleri, ad eamdem fidem suscipiendam eis coniungi festinabunt. uel certe ipsa plebs fidelis, quam ipsi eatenus ut aduenam exhorruerant, eis dilectione iungetur,  quando ille due, que fuerant in manu Ezechielis prophete diuise, erunt in unionem , et secundum alium prophetam, Iuda et Isrel facient sibi caput unum, et ascendent de terra . Ita populus gentium adherebit populo Iudeorum, id est domui Iacob, ut sit illis unus Deus, una fides, unum baptisma  Et tenebunt eos populi, Iudeos scilicet Christiani tenebunt caritate, tenebunt sollicitudine, tenebunt affectione. Et adducent eos in locum suum, id est Ecclesiam; locus quippe Christianorum Ecclesia est, quam ille prefigurabat locus, de quo dixit Dominus ad Moysen: Solue calceamentum de pedibus tuis, locus enim in quo stas, terra sancta est . De qua terra propheta subiunxit: Et possidebit eos domus Isrel super terram Domini in seruos et ancillas. Receptis quippe in Ecclesia Iudeis, que utique terra Domini est, tanta erit populis exsultatio, tam mira circa eos deuotio, ut quos nunc habent persecutores et dominos, tunc in caritate seruos habeant et ancillas, secundum illud Apostoli: Per caritatem seruite inuicem, Et erunt capientes eos qui se ceperant . Ut mihi uidetur, mutua illa describitur prophetico sermone dilectio, qua se alterutrum capient Iudei et gentes, et quibusdam quasi brachiis amoris se inuicem complectentur, de qua captione Paulus ait: Capite nos; uel: Erunt capientes eos, qui se ceperant , cum sicut fideles ex gentibus, sancte predicationis reti plebem  Isreliticam ad sinum trahunt Ecclesie; ita et ipsi conuersi ad Dominum, plures ex gentibus, uerbo simul et exemplo Christianis legibus subiugabunt. Unde sequitur:

Et subiicient exactores suos. Exactores Iudeorum sunt immundi spiritus, qui diuersis erroribus implicatos ad maledicta, et multorum generum uitia compellunt; quos nimirum signo crucis muniti in fine seculi subiicient; et cum illis data fuerit uirtus calcandi serpentes et scorpiones, et omnem potestatem inimici . Et erit, in die illa: cum requiem tibi dederit Deus a labore tuo, et a confusione tua, et a seruitute tua dura, qua ante seruisti, sumes parabolam istam contra regem Babylonis, et dices: Quomodo cessauit exactor, et cetera. Descriptus  est a propheta status Ecclesie usque ad tempora Antichristi; descripta etiam ipsa persecutio Antichristi, descripta Babylonis spiritualis euersio, descripta et Iudeorum conuersio, Nunc ad ipsius Antichristi, uel certe diaboli in Antichristo, uel cum Antichristo subuersionem, sanctorumque requiem et exsultationem, mysticum uertit eloquium: et qui de iis, quasi de tertia persona, dura predixerat, annuntiaturus prospera ipsos alloquitur, dicens: Et erit, cum requiem tibi dederit Deus. Per hanc requiem potest pax illa intelligi, quam forte, destructo Antichristo, usque ad diem iudicii habebit Ecclesia; uel illa certe, qua nouissime inimica morte destructa, non erit qui impugnet, uel terreat.

Notantur hic tria genera miseriarum, quibus subiicietur  genus humanum, ab eis ante tempus illud non facile eruendum, labor, confusio, seruitus. Labor ad corpus proprie pertinet, ad mentem confusio, seruitus ad utrumque. Tempore quippe Antichristi laborabit Ecclesia, in aliis subacta tormentis; confundetur in aliis, exposita contumeliis; premetur, seruitute afflicta tributis. Sed cum ab his omnibus, inquit, illo filio perditionis exstincto requieueris, sumes parabolam istam contra regem Babylonis, et dices: Quomodo cessauit exactor? quieuit tributum? Obstupescent sane electi, quod importunus ille exactor tam subito perierit, et sit deletus de terra; qui tam per se quam per satellites suos mundum uexabat, tributis ac tormentis depopulans  omnia, et ad sui consensum sceleris trahens. Contriuit Dominus baculum impiorum, uirgam dominantium, cedentem populos in indignatione, plaga insanabili. Plaga ista mors eterna est, qua multi, Antichristo cedente, id est persequente, ferientur: que quidem plaga insanabilis est, quia in inferno nulla est redemptio; ibi nec locus penitentie, qua peccata purgentur; nec confessionis remedium, quo curentur; nec acceptabilis satisfactio, qua sanentur. Subiicientem, inquit, in furore gentes, et persequentem crudeliter. Conquieuit et siluit omnis terra; gauisa est et exsultauit. Regnante Antichristo ubique labor, ubique clamor, ubique dolor. Quo diuina uirtute prostrato, uidebuntur quiescere omnia, silere omnia, exsultare omnia; qui a iam non  erit luctus, neque clamor, neque ullus dolor, quia priora transierunt . Abietes quoque letate sunt super te, et cedri Libani. Per abietes accipe sublimes in sapientia; per cedros excellentes potentia. Hec ligna ad constructionem templi uel ornatum a sapientissimo Salomone assumpta, sacre Scripture prodit historia . Sicut autem templum illud figuram preferebat Ecclesie, ita per abietes et cedros, que ceteras arbores et proceritate uincunt, et odore precellunt, sublimes in Ecclesia, qui bone opinionis odore pluribus innotescunt, intellige. Qui tunc temporis tanto habebuntur sublimiores, quanto persecutionis tempore inuenti fuerint fortiores. Quorum uox exsultantium et gloriantium a propheta subiungitur: Ex quo dormisti, non ascendit qui succidat  nos. Somnus iste mortem significat. Mortuo quippe Antichristo, non erit qui cedros abietesue succidat. Non ascendit. Ascensus superbiam, uel potentiam, uel prudentiam exprimit, ut intelligas nullum post eum tanta superbia erigi, uel exaltari potentia, uel callere prudentia, ut in paradiso Dei, in Ecclesia uidelicet, quoslibet perfectos quasi cedros et abietes a fidei possit fundamento succidere; siue per superbiam seuiendo, siue per potentiam opprimendo, siue per prudentiam seducendo. Bene ergo dicitur: Ex quo dormisti, non ascendit qui succidat nos. Sequitur:

Infernus subter conturbatus est in occursum tui; suscitauit tibi gigantes. Omnes principes terre surrexerunt  de soliis suis, omnes principes nationum. Principes terre uel nationum contrarias fortitudines estimo interpretandas: que in hominibus terrena sapientibus, uel gentibus ab Antichristo seductis, singule in singulis, quasi principes in soliis, tunc temporis residebunt. Quorum omnium potentissimus, quasi ceterorum rex, Antichristi corpus et animam quasi omnibus aliis excellentius sibi solium uindicabit. Hi igitur principes cum regis sui conatum, quem per organum illud suum moliebatur, Christi uirtute euacuatum conspexerint; territi de soliis suis, his uidelicet quibus presidebant, fugabuntur, et ruinam eius admirantes quasi respondebunt et dicent: Et tu uulneratus es sicut et nos, nostri similis effectus es, detracta est ad inferos superbia  tua. Et est sensus: Quanto altius te extulisti, tanto profundius corruisti. Concidit cadauer tuum. Cadauer principis tenebrarum ipse Antichristus potest non inconuenienter intelligi: quem pre omnibus sue malitie animabit, et pessime eius uoluntati quasi uitalem flatum effectum malitie ministrabit. Quod eius cadauer tunc concidet, quando eum Dominus iehsu interficiet spiritu oris sui, et destruet illustratione aduentus sui . Subter te sternetur tinea, et putredo, et operimentum tuum erunt uermes. Pena eterna, que totam uel diaboli, uel Antichristi substantiam occupabit, satis manifeste describitur. A parte inferiori tinea demolietur, a parte superiori uermes corrodent, putredo intus consumet. Tinea pro iucunditate, uermes pro crudelitate,  putredo pro libidine. uel tinea pro illicita locutione, putredo pro illicita cogitatione, uermes pro illicita actione. uel tinea, que occulte et quasi insensibiliter consumit, diaboli est suggestio; putredo, que horrorem et fetorem generat, immunda delectatio; uermes, qui manifeste corrumpunt, consensio. Ex his autem omnibus materia nascitur suppliciorum, siue intus in conscientia, siue exterius in pena. Hec breuiter exponendo transcurrimus, animo scilicet ad aliena festinante. Recolite, karissimi, quia de Domino Iesu presentiam suam discipulis subtracturo scriptum est: Conuescens precepit eis ab Ierosolymis ne discederent . Pacem enim Ierusalem significat. Pacem itaque commendamus uobis, pacem precipimus uobis. Ipse enim Christus,  qui est pax nostra, faciens utraque unum , conseruet uos in unitate Spiritus, et in uinculo pacis , cuius uos protectioni et consolationi sub alis Spiritus sancti commendo, ut ipse uos mihi, et me uobis cum pace et incolumitate restituat. Quod ipse concedat, qui uiuit et regnat Deus per omnia secula seculorum. Amen.



SERMO XuI. De eodem capitulo moraliter exposito.

Ecce adsum, filii mei karissimi, gaudium meum, et corona mea in Domino. Dies ista dies mihi exsultationis et letitie, quandiu desideraui ut uiderem, et desiderium pauperis exaudiuit Dominus!  O amor quam suauiter uris absentes! quam delectabiliter  pascis presentes! nec tamen satias esurientes, donec ponas Ierusalem pacem, et adipe frumenti saties eam . Hec est pax, cuius primitiis interim refocillati gustatis quam bonum et quam iucundum sit habitare fratres in unum . Hec est pax, que quodam pregustu caritatis uos pascit in uia, eius plenitudine satiandos in patria. Eia, fratres dulcissimi, totum quod uiuo, totum quod scio, uestris profectibus offero, uestre deuoueo utilitati. Utimini me, ut libet, nec parcatis labori meo, ubicunque seruire poterit profectui uestro. Redeamus ergo, si placet, imo quia placet, ad opus quod intermisimus; et celestes thesauros, quos sub tegmine parabolarum sanctus recondidit Isaias, lumine nos ueritatis sancto Spiritu profundente, rimemur.  Describens quippe parabolam, quam contra regem Babylonis populus ab eius tyrannide liberatus assumet: Et erit, inquit, in die illa, cum requiem dederit tibi Deus a labore tuo, et a confusione tua, et a seruitute tua dura, qua ante seruisti: sumes parabolam hanc contra regem Babylonis. Itaque parabolam intelligamus ut parabolam, non arbitrantes eam contra Nabuchodonosor terrene illius principem Babylonis, sed potius contra eum, qui ab aquilone est, principem confusionis, esse prolatam. Sed quia hec ultimo illo sermone quem de his ad uos habuimus, allegorica interpretatione transcurrimus: ea ipsa nunc moraliter prosequamur. Si quis igitur nostrum aliquando in confusione uitiorum positus, ac iugo iniquitatis oppressus, iam se gaudet et a  labore quiescere, et pro transactis nichil confusionis habere, iugum quoque pessime seruitutis abiecisse sumat parabolam hanc contra regem Babylonis. Labor in uitiis est, requies in uirtute, confusio in libidine, securitas in castitate; seruitus in cupiditate, libertas in caritate. Est quippe labor in uitiis, labor pro uitiis, labor contra uitia. Labor in uitiis, quando, ut pessima desideria expleantur, laborem multis antiquus hostis importat. Labor pro uitiis, quando quis pro malis que fecit, uel inuitus affligitur, uel uolens labore penitentie maceratur. Labor contra uitia, quando conuersus ad Deum diuersis tentationibus fatigatur. Est etiam confusio in uitiis, confusio pro uitiis, confusio contra uitia. Confusio in uitiis, quando homo pessimis passionibus  dissipatus non ratione regitur, sed uitiorum tumultu confuse agitatur. Confusio pro uitiis, quando quis deprehensus et conuictus criminis alicuius, confunditur; uel penitens et confitens que commisit, salubri confusione purgatur. Porro contra uitia confusio, quando homo conuersus ad Deum, tentationi quam patitur experte confusionis recordatione resistit. Clamat Dominus in Euangelio: uenite ad me, qui laboratis, et onerati estis . Habes alias scriptum de quibusdam: Ut inique agerent, laborauerunt . Quis labor latronibus furibusue, ut uel uiatorem opprimant, uel patremfamilias domo perfossa despolient? Quis labor adulteris uel fornicatoribus, ut male cupitis potiantur amplexibus? Sed et auaro agris uel thesauris inhianti alienis  labor non modicus est; et si non corporis, tamen cordis. Hunc laborem sequitur confusio; quia, sicut in uirtutibus ordinis est pulchritudo, ita in peccatis tumultus et confusio. Omnis enim qui facit peccatum, seruus est peccati . O dura seruitus! que etiam animum renitentem plerumque cogit ad uitia, cum uiolentia male consuetudinis ad illud impellitur uitium, quod iam detestatur, ut mirum in modum et peccatum ita uelit, ut ploret. A quibus omnibus, cum homo fuerit liberatus, sumet parabolam hanc contra regem Babylonis, et dicet: Quomodo cessauit exactor, quieuit tributum? Audi Dominum nostrum Iesum in Euangelio dicentem Petro: Reges gentium a quibus accipiunt tributum? a suis, an ab alienis? Et Petrus: Ab alienis. Cui  Dominus: Ergo, inquit, liberi sunt filii . Sunt igitur tres exactores tributa exigentes: Cesar, diabolus, et Deus. Cesar imaginem suam impressam nummo, quam homini in signum sue dominationis imposuit, quasi exactor importunus extorquet. Diabolus similitudinem suam, quam consentienti sibi anime affectu uitiorum, stylo consuetudinis uitiose inseruit, durus ac crudelis exactor quotidiane turpitudinis solutione requirit. Deus imaginem suam quam nature anime rationalis impressit, a sua rationabiliter exigit creatura. Ad imaginem quippe et similitudinem Dei creatus homo , quandiu se alterius non subdidit potestati, non cogebatur soluere, quod constabat cum non debere.  Sicut autem Dei quedam similitudo lucet in uirtutibus, ita similitudo diaboli in uitiis estimatur: a qua eius similitudine tandiu homo liber est, quandiu non prebet suadenti consensum. Consensus quippe in animam ipsam quodammodo diaboli similitudinem leui, ut ita dicam, tractu depingit. Quando uero consensu prorumpit ad actum, iam plenam eius imaginem affectu peccandi sibi miser imponit. Sicut in homine peccato mediante diabolus potestatem accipiens, cum eum iugo male consuetudinis oppresserit, quotidianum peccati tributum ab eo intolerabilis exactor exstorquet. Sed, sicut Pharao plebem Isreliticam in luto affligens et latere plures sub se legitur habuisse exactores , ita princeps ille tenebrarum ad hoc tributum exigendum  singulis suorum singulos imputat impulsores, qui eis labores indicant, et suggestionibus incautos concutiant, duraque peccati seruitute depressos in sordidis operibus desudare compellant. Sed, o quecunque es anima, quam ab hac infelicitate Dei pietas liberauit, prestat tibi requiem a labore tuo, et concussione tua, et a seruitute tua dura, qua ante seruiisti. Miraris certe quod tam facilis tibi est continentia, que tibi impossibilis uidebatur; miraris quod inolite consuetudinis iugum euanuit, ad quod deponendum etiam conatum omnem desperatio innata subtraxerat. Sume ergo parabolam contra regem Babylonis. Exsulta cum tremore; clama cum stupore: Quomodo cessauit exactor? quieuit tributum? Institit quotidie spiritus fornicationis, alicuius  turpitudinis et immunditie tributum exigens; nec erat repellendi facultas, uel uirtus resistendi. Quomodo ergo cessauit exactor, quieuit tributum? Insurgens in me spiritus ire ad uerba furoris crebrius compellebat; nunc spiritus gule ad negatos uel illicitos cibos excitabat appetitum; nunc amarum silentium quotidiani murmuris et detractionis a me exigens nummum, magistris intractabilem, impatientem me sociis exhibebat. Spiritus acedie omnem statum mee tranquillitatis euertens, et horrorem solitudinis, et quietis odium ingerens, discursiones inordinatas, signa uana uel periculosa me sibi soluere compellebat. Spiritus superbie ipsam interiorem cordis mei sedem peruadens, nunc subiectionis impatientem, nunc cupidum dominationis faciebat;  nunc ambulare in magnis et mirabilibus super me, ceteris despectis, compellebat ; nunc meipsum preferre melioribus, cunctorumque profectibus inuidere persuadebat. Quomodo ergo cessauit exactor? quieuit tributum? Nunquid in uirtute mea? Nunquid in gladio meo? Absit! Quomodo ergo? Certe Dominus contriuit baculum impiorum, uirgam dominantium. Dominus conterens bella, Dominus nomen est illi. Gloria tibi, Domine Iesu, qui non permittis nos tentari supra quam possumus . Non dedisti gladium in manu hostis, sed baculum, uel uirgam. Gladius enim exstinguit; uirga uel baculus affligit. Denique uox tua est ad Satan de beato Iob: Ecce in manu tua sunt cuncta que  possidet; tantum ne in eum extendas manum . Deinde, cum dedisset ei in corpus eius potestatem: uerumtamen, inquit, animam eius serua . Data est uirga, datus est baculus; sed negatus est gladius. uirga data est, quando concessum est ei adimere temporalia. Datus est et baculus quando in ipsum corpus eius seuire permissus est. Negatus est gladius, quando ab anime exstinctione prohibitus est. Percutit itaque uirga, quando ea que foris sunt tangit. Percutit baculo, quando corpus ipsum affligit. Percutit gladio, quando a corpore animam excutit. Hac triplici tentatione aduersus martyres iamdudum deseuit diabolus: quibus etiam in fine seculi aduersum fideles per diabolum seuiet Antichristus. Contra nos qui in medio  duorum temporum positi sumus, quoniam ei gladius ademptus est, uirga baculoque contendit. Itaque, quando rerum temporalium damno percutimur, uirga est; quando egritudine uel alia carnis afflictione, baculus est. uirga quoque percutit, quando suadet delectatione; baculo, quando trahit ad consensionem; gladio, quando compellit ad actum. A quibus omnibus cum fuerimus liberati, ad nos uox ista pertinebit: Contriuit Dominus baculum impiorum, uirgam dominantium. Impii sunt demones, qui non amore iustitie, nec corrigendi affectu, sed ex sola malitia plagas mortalibus, quibus iusto Dei iudicio dominari permittuntur, uel ac tempus ut purgentur, uel in eternum ut puniantur, inferre non cessant. De quorum malitia apte subiungitur:  Cedentem populos in indignatione, plaga insanabili. Plaga ista insanabilis ad reprobos pertinet, qui in baculi uirgeue percussione murmurantes, affligi possunt, sed sanari non possunt. Et addidit: Subiicientem in furore gentes, et persequentem crudeliter. Multis quippe tentationibus subiicit sibi gentes spiritus nequam, non amore iustitie, sed in furore persequens eas crudeliter; non sicut Christus misericorditer, qui percutit, ut sanet; mortificat, ut uiuificet; deducit ad inferos, ut reducat . Conquieuit et siluit omnis terra; gauisa est et exsultauit. In terra cordis nostri, et in terra carnis nostre, quando diuersis tentationibus fatigamur, qualis tumultus est, qualis clamor uitiorum, quos sequitur  innumerabilium exercitus peccatorum! O quanta felicitas quando conquiescit et silet omnis terra, quando in carne nostra quiescunt incentiua libidinum, aculei delectationum, spine immundarum passionum, superbie tumor, ire impetus, suspicionis uel indignationis susurrium! Cum autem quieuerit, et siluerit clamor uitiorum, sequitur iucunditas exsultatioque uirtutum. Gauisa est, inquit, et exsultauit. O quale gaudium! qualis exsultatio quando in hominis conscientia omnia leta sunt, omnia pacifica; quando contrito sub pedibus Satana, omnique macula uitiorum expulsione deleta, in solis uirtutibus anima gloriatur! Unde sequitur:

Abietes quoque letate sunt, et cedri Libani. Per  abietes et cedros arbores sublimes et odoriferas, uirtutes intellige, quarum cacumen celum tangit, mundum bone opinionis odore perfundit. Tunc uere uirtutibus letatur conscientia quando et sublimes sunt celestium intentione, et fame integritate odorifere. Hoc est, quod ait Apostolus: Prouidentes bona, non tantum coram Deo, sed etiam coram hominibus . Cum igitur abietes et cedri letate fuerint, id est, cum uirtutes uitiis succedentes salutari letitia mentem perfuderint: Ex quo dormisti, inquiunt, non ascendit qui succidat nos. Ad regem Babylonis, principem scilicet tenebrarum uox ista dirigitur. Obdormisti, o Satana, non interiisti. Nulla securitas, fratres mei, nulla securitas. Dormit hostis, non periit. Facile excitatur, qui dormit.  Pax est, requies est, quia, ipso dormiente, non ascendit qui succidat uirtutes. uerumtamen, fratres, perfectorum uox ista est, quibus iam non est colluctatio aduersus carnem, que plerumque innata sibi concupiscentia uirtutes succidit: sed aduersus spirituales nequitias . Quibus dormientibus, id est a tentationibus cessantibus, requiescunt perfecti, nullam ex seipsis in seipsis pugne materiam habentes. Sciendum plane est, fratres mei, quia pax ista nec continua poterit esse, nec perfecta, donec nouissima inimica destruetur mors, id est mortis auctor diabolus: non enim iam dormienti, sed quasi morienti sanctorum societas insultabit. Ubi est, inquit, mors, uictoria tua?  Quod Isaias aliis uerbis: Quomodo, ait, cessauit exactor? quieuit tributum? Infernus subter conturbatus est; in occursum tui suscitauit tibi gigantes . Superato a sanctis diabolo, turbatus occurrit infernus, spirituum scilicet societas immundorum; suscitans illi gigantes, id est quoslibet de sociis fortiores, cum quibus rediens ad domum de qua fuerat expulsus, si copia fuerit reintrandi, faciet nouissima hominis illius peiora prioribus . Hec uicissitudo tentationis et pacis nobiscum agitur, donec omnes principes terre, id est terrena sectantium; omnes etiam principes nationum, principes uidelicet regni Persarum uel Grecorum, sicut habes in Daniele , uel certe principes nationum, id est uitiorum, de suis fugati sedibus,  principis sui interitum lugeant: cuius cadauer, id est omnis societas reproborum, cum eo eternis suppliciis data tinea demolietur, putredine corrumpetur, uermibus corrodetur. Non miremini si uos hodie diutius tenui quam solebam; quoniam auidus uestri post diuturnam famem non facile potui uestra presentia satiari. Ne putetis quod uel nunc satiatus sim; cum sermonem omittam fatigatus, non satiatus. Satiabor eum apparuerit gloria Christus , in quo uos nunc amplector delectabiliter, quibus me spero futurum in ipso feliciter, cui est honor et gloria in secula seculorum. Amen.



SERMO XuII. De eo, quod scriptum est: »Quomodo cecidisti de celo, Lucifer, qui mane oriebaris? «


Post sacra Dominice Natiuitatis solemnia, ad indaganda prophetice uisionis mysteria reuertentes, spirituales delicias, fratres karissimi, non omittimus, sed mutamus: sed nec mutamus quidem, cum ea que his sanctis diebus impleta recolimus, in uerbis propheticis prenuntiata agnoscimus. Ubique autem uno Dei uerbo pascimur et potamur: quod ideo caro factum est, et habitauit in nobis , ut a carnalibus posset audiri, quos erudit et uerbis, confirmaret, miraculis, attraheret exemplis, postremo proprii sanguinis effusione redimeret. Sicut igitur natiuitatem eius, passionem,  et resurrectionem, in celis etiam ascensionem, fidem quoque gentium, et sancte Ecclesie regnum, que omnia gaudemus impleta, in prophetis inuenimus prenuntiata; ita profecto tyrannidem Antichristi, Ecclesie in nouissimis persecutionem, et perditi illius destructionem, futurum Dei iudicium, et diabolicum omnibus membris suis interitum, que in ipsis Scripturis narrantur futura, nullus Christianus abigat esse complenda. Itaque descripta Antichristi persecutione usque ad eius interitum, in quo et ipsius Satane potestas, et principatus deiicitur, propheticus sermo peruenit, in quem adhuc sub typo regis Babylonis inuehitur, dicens: Quomodo cecidisti de celo, Lucifer, qui mane oriebaris:  que in figura regis Babylonis, quasi in diabolum dicta intelliguntur. Et secundum beatissimum Angustinum hec uerba non tam de persona diaboli, cuam de eius membris dicuntur; nec tam primus ille diaboli casus, unde Dominus ait, uidebam Satanam quasi fulgur de celo cadentem , quam membrorum ipsius apostasia ab Ecclesia recedentium mystico sermone describitur. Quoniam autem omnium membrorum eius pessimum dicitur Antichristus, cuius tempore apostatarum erit maxima multitudo; secundum ordinem prophetie, ipsius sequaciumque eius hic ruina monstratur. uerum, quia unum corpus constat esse malorum, quicunque non ad eam redituri de Ecclesia corruerunt, huius ruine participes non dubitemus. In  quibus omnibus ipsius corporis caput, diabolus uidelicet, confunditur: ad quem exprobrantis prophete sermo dirigitur: Quomodo cecidisti de celo, Lucifer, qui mane oriebaris? Lucifer potest dici Antichristus, uel pro splendore glorie temporalis, uel pro simulatione sanctitatis, uel certe pro singulari quodam. ut putatur, lumine singularis sapientie, uel pro fallacium miraculorum exhibitione: quibus omnibus ortus eius, id est ostensionis initia prefulgebunt. Per hoc quod mane ortus dicitur, initium ostensionis eius declaratur. uel per mane presens uita designatur: que uergens in senium quasi in uesperam, morte quasi nocte superueniente exstinguitur. Unde Salomon de his qui in presenti uita spretis futuris, quibus possunt uoluptatibus  perfruuntur: ue, inquit, terre, cuius principes mane comedunt . Ideo Antichristi gloria temporalis erit, non eterna; breuis, et non diuturna; non stabilis, sed caduca. Ideo ait: Quomodo cecidisti de celo, Lucifer, qui mane oriebaris? Celum hic templum intellige, de quo ait Apostolus, loquens de Antichristo: Qui aduersatur et extollitur supra omne quod dicitur Deus, aut quod colitur, ita ut in templo Dei sedeat, ostendens se, tanquam sit Deus . Quibus uerbis ostenditur habiturus in Ecclesia Dei potestatem: quam forte primo ingredietur, specie quasi recturus eam, re autem impugnaturus. Unde non absurde quidam existimant, quod aliqua in Ecclesia sedem excelsi nominis, aut formam regie dignitatis obtenturus sit, et  ita paulatim tum pro signis et prodigiis mendacibus, tum regum et principum fauere subnixus in tantam proficiet potentiam, gloriam et opinionem, ut facile Iudeis et gentibus se Christum esse persuadeat, Dei se Filium mentiatur, ostendens se, tanquam sit Deus. Quod uero ait Apostolus: Ad uersatur, et extollitur supra omne quod dicitur Deus; ipsas excellentie cogitationes, quibus ad illam excellentiam aspirabit, sanctus Isaias prophetando subiunxit: Qui dicebas in corde tuo: In celum conscendam, etc. Hoc est celum, de quo improperando eum dixerat corruisse: Quomodo cecidisti de celo, Lucifer, qui mane oriebaris? Corruisti in terram, qui uulnerabas gentes. Quod Antichristus uulneraturus sit gentes uulnere graui, plaga crudeli,  non poterit dubitare, qui Apostolum audit dicentem: Eum cuius est aduentus secundum potestatem Satane in omni seductione, signis et prodigiis mendacibus, his qui pereunt . Corruisti, inquit, in terram. Prostratus quippe spiritu oris Dei pro celo inferos possidebit; cuius corpus etiam datum terre putredine corrumpetur. Septuaginta interpretes, non, qui uulnerabas gentes, sed qui mittebas ad omnes gentes, interpretati sunt; nuntios Antichristi ad omnes gentes significantes esse mittendos, et ubique contra Ecclesiam Christi seuituros. Qui dicebas in corde tuo: In celum ascendam. Possunt hec intelligi uerba diaboli loquentis in Antichristo, et uniuersam Christi ciuitatem  per eum sibi subdere cupientis. Igitur Antichristus diabolico afflatus spiritu, cernens se in sapientia seculari, in signis et prodigiis ab ipso principe tenebrarum accepisse uirtutem ad id, quod nichil sublimius in hoc mundo habetur, Ecclesie uidelicet ambiet principatum; acceptoque secundum Apocalypsim , uel Danielem, a bestia , id est illius temporis regno, decem regibus quasi decem cornibus prefulgente in omnibus potestate; iniquitatem meditabitur in cubili suo dicens: In celum ascendam, id est obtinebo in Ecclesia dominatum; supra astra Dei, eos uidelicet qui uelut sidera sapientie claritate uel religionis splendore prefulgent, exaltabo solium meum, eos decretis meis, iudiciisque subiiciens: Et addidit:  Sedebo in monte testamenti, in lateribus aquilonis. Mons testamenti potest dici Ierusalem illa terrena, in cuius ciuitatis templo Antichristum quidam existimant regnaturum, de quo Psalmista: Mons Sion, inquit, latera aquilonis ciuitas regis magni . Que omnia melius de Christi Ecclesia intelliguntur, que utique est mons, et Sion mons testamenti, cuius latera aquilo, id est frigida semper amabit reproborum uel persequentium multitudo. Ascendam super altitudinem nubium. Nubes predicatores sunt Euangelii, de quibus Dominus per hunc ipsum Isaiam: Mandabo nubibus meis, ne pluant super uineam illam imbrem . Et alias: Qui sunt isti qui ut nubes uolant?  Super huiusmodi nubes ascensurum se, diabolus  per Antichristum gloriatur, ut superior inferioribus dominetur, et ad sue uoluntatis consensum uel uolentes illiciat, uel incautos decipiat, uel nolentes cogat, uel puniat resistentes. Sequitur:

Similis ero Altissimo. Hoc est, quod ait Paulus: Ostendens se tanquam sit Deus . Cauete superbiam, fratres karissimi, cauete. Quam multi enim, quod dolens dico, si forte uident se in luce sapientie profecisse, uerbo et exemplo alii profuisse, ut merito Luciferi nomine digni habeantur, ita ut mane, id est initio sue conuersionis, ceteris eiusdem uite consortibus clariores habeantur, occulta primum intentione tumescunt, prelatos suos  despiciunt, et eos simplicitatis et inscientie arguunt; nunc, quod in temporalibus occupantur, derident et detrahunt, inferiores se cunctos aspiciunt, habentes semper pre oculis quidquid in aliis reprehensibile inueniunt; et cum non inuenerint, fingunt; et hoc quod ipsi ante oculos hominum laudabile agunt, ad memoriam reuocantes, sua se uanitate interius pascunt. Deinde quisquis talis est, omnes prelatione indignos iudicans: Ascendam, inquit, in celum. O Lucifer, qui mane oriebaris, iniquitatem meditaris in cubili tuo. Quid dicis? Quis ille, uel ille est, ut presit nobis, homo idiota et sine litteris, homo tota die se tradens et intricans terrenis, homo nec eloquentia clarus, nec in Scripturis exercitatus, nec discretus in  opere, nec in arte spirituali peritus. Hec dicens in corde suo, instar Absalon parricidium parat. Quis me, inquiens, constituat iudicem super populum istum?  In celum conscendam, dignus qui spiritualibus, id est celestibus presim, cum mea conuersatio semper in celis sit . Utquid perditio hec? . Perditio, inquam, tante sapientie, tante uirtutis et eloquentie, que ita prodessent; sed, quia in inferioribus sedeo, prodesse non possunt. Super sidera igitur Dei ego instar Luciferi ceteris clarior exaltabo sedem meam, in monte testamenti sedens, similitudinem mihi de aliis proficiendo acquiram. Cum enim testamentum sacra appelletur Scriptura, mons testamenti, non incongrue caritas dici potest; que omnibus excellentior  uirtutibus in se totam legem continet et prophetas. Nihil ergo magis arrogans et ambitiosus quam in caritate preesse se pollicetur, ubique contra prelatum suum in angulis susurrans, maxime eum duritie et inhumanitatis accusans. Describit, et quasi ante fratrum depingit oculos qualis debeat esse abbas; quam modestus, quam pius, quam amans subditos, quam eorum compatiens laboribus, condescendens infirmitatibus. Tunc ita ordinandum esse refectorium, de infirmitorio tam misericorditer disponendum, Scripturarum auctoritate confirmat, ut audientes in cordibus suis respondeant: O si iste abbas esset, quam sapiens, quam eloquens, quam misericors, quam humanus! Et ille hec animaduertens: Quis, inquit, similis  mihi in nubibus celi? Quis in Scripturis ita eruditus, ut ego? Quis predicationi tam aptus? Ascendam ergo super altitudinem nubium, ut predicatoribus cunctis supereminere ostendam sapientiam meam, ne ulterius lateat quod ad profectum multorum poterit apparere. Ita in me Dei similitudo reparata lucescet: que maxime in sapientia et caritate consistit. Talis aliquando cum sui fuerit compos uoti, et ad prelationem quam ambierat, aut propria machinatione, aut aliorum factione promotus, Dei gratia spoliatus, de uirtutibus fictis ad uitia manifesta prolabitur; et sic omnibus exosus proiicitur, ut mereatur audire: Quomodo cecidisti de celo, Lucifer, qui mane oriebaris? corruisti in terram, qui de  celesti conuersatione gloriabaris, ut appareas inferioribus tuis non medicinam aliis prebuisse, sed peccatorum potius uulnera inflixisse. Hi omnes, quoniam ad corpus illius nefandi capitis eos certum est pertinere, quali pena digni habeantur, propheticus sermo non tacet. Sed, quia in longum sermonem istum protraximus, ea que sequuntur alio tempore tractanda reseruemus, ipso iuuante, qui uiuit et regnat per omnia secula seculorum.



SERMO XuIII. De eodem capitulo moraliter exposito.

Hesterna die, fratres, de casu diaboli quem in corpore suo patitur, uel passurus est, pro ingenii nostri paupertate tractauimus: sed, quia multi in ipsius personam diaboli, ac primum eius casum,  quo effectus diabolus de angelo, de Lucifero uesper a celesti corruit mansione, prophetica hec uerba putat esse prolata; si quid in hac parte possumus, uobis non arbitror subtrahendum. Descripserat propheta, sub nomine regis Babylonis, diaboli uel in se, uel in membris suis infernum. Detracta est usque ad inferos superbia tua; concidit cadauer tuum. Subter te sternetur tinea; et putredo, et operimentum tuum erunt uermes . Deinde ad pristinam eius gloriam, qua quondam fuerat in celestibus gloriosus, retorquens oculos, et tantam ac tam miseram mutationem admirans: Quomodo, inquit, cecidisti Lucifer, qui mane oriebaris? Lucifer ideo dictus estimatur, quod sicut stella illa matutina ceteris sideribus lucis serenitate precellit, ita  ille archangelus cunctis angelis lucidior fuisse putatur. Cui ait propheta Ezechiel: Omnis lapis pretiosus operimentum tuum . Deinde nouem lapidum subiungit nomina ut, secundum quosdam, nouem ordinibus angelorum probaretur ornatus, clarior ceteris sapientia, et decore ceteris eminentior. Quod autem mane ortus describitur, hoc esse arbitror, quod in libro Iob de diabolo scriptum intelligimus: Ipse est principium uiarum Dei . Mane quod est diei principium, initium omnis creature significat: dicitur ergo mane ortus, uel uiarum Dei initium; quia, sicut natura ceteris dignior exstitit, ita creatione cunctos precessit. Hactenus cucurrimus, liberum habentes in expositione progressum. De his sane, que sequuntur,  quid dicam? Qui dicebas in corde tuo: In celum conscendam, super astra Dei exaltabo solium meum. Querendum, primum quod istud celum, que astra Dei hec, quis mons iste testamenti, que aquilonis latera, que ista Dei similitudo. Cum enim credatur ante casum in celo fuisse, aliter quippe de celo non corruisset, in quod celum ascendere cupiebat. Sed, et si angeli per astra intelligi debent, cum ille excellentior predicetur, quomodo super eos solium suum exaltare desiderat? Obscura sunt hec, tangenda potius a nobis, quam exponenda. Itaque opinando, non affirmando procedamus. uidendum ergo primum omnem creaturam mutabilem esse creatam; mens autem rationalis, que omnibus preeminet creaturis, si non esset facta mutabilis,  Creatoris sui non egeret auxilio; quippe que nec proficere in melius, nec in deterius posset deficere. Oportuit autem, ut ei sua mutabilitas innotesceret, ut ipsa experientia doceretur, se, sine sui Conditoris auxilio, nec in eo bono, in quo conditus fuerat stare, nec ad sublimius aliquid posse conscendere; sic intelligens quod scriptum est: Mihi autem adherere Deo bonum est , ut omne os obstrueretur, et fieret omnis creatura subdita Deo. Itaque, ut angelo et homini nature sue mutabilitas ostenderetur, necesse fuit ut uterque tentaretur; tentatus probaretur; probatus confirmaretur; quatenus in eis, qui uincerent, commendaretur gratia; in his, qui propria iniquitate delinquerent, appareret  iustitia; quia nimirum ad gloriam rationalis spectabat creature, ut ad beatitudinis plenitudinem, que ei fuerat Creatoris sui beneficio conferenda, ex ipsius Domini sui gratia, aliquod eius precederet meritum, ut felicitas ipsa et donum esset, et premium. Et tentationem hominis manifeste sacra Scriptura declarat. Propositum est ei lignum pulchrum uisu, aspectuque delectabile, et ad uescendum suaue, et dictum est ei, ne tangeret . Hec ei tentationis materia, ut si uinceret, ei esset abundantioris glorie causa. Forte igitur sicut homini lignum illud pulchrum, et angelo aliud, in quo et ipse tentaretur, constat esse propositum, ut ipsi tentatione et nature mutabilitas probaretur, et libertas arbitrii commendaretur, cum in aliis  gratia conferret premium, in aliis iustitia irrogaret supplicium. Sicut societatem illam sanctam in qua regnaturus erat Deus, celum uidit nominandum, ita ipsos, in quibus ipse iam dominari affectabat, suum celum arroganter appellat. Quamuis in ipsam sanctam societatem, quasi in ipsum Dei celum, quam a reprobis uidit impugnandam, ipse in eis, et per eos acrius impugnaturus, nitatur ascendere. Super astra Dei exaltabo solium meum. Solium suum dicit reprobos quosque in hoc mundo sublimes, in quibus maxime diabolus regnat: qui in hoc mundo etiam super astra Dei, sanctos scilicet, accipiunt potestatem, ut tentent, ut premant, ut persequantur, ut puniant. Recolite, fratres mei, quam paruus erat sanctorum numerus, quam abiectus,  quam contemptibilis, quando omnis gloria mundi, reges et principes, et Romani super omnia imperatores, contempto Deo, et contempti a Deo, idolis sacrificabant: et paucos Dei cultores qui, erant in Iudea, dura seruitute premebant. Horum itaque sublimitatem in spiritu intuens, et potestatem, sanctorum etiam paucitatem et abiectionem, omne sublime uidens, id est approbans, et abiecta despiciens, ad illorum dominationem, istorum quoque oppressionem anhelans: Super astra Dei, inquit, exaltabo solium meum. Et quasi diceretur ei: Quid ergo facies de Iudeis, qui mons testamenti dicuntur, qui tuis resistunt decretis? impia mox cogitatione respondet: Sedebo in monte testamenti;  et si non omnibus, in lateribus, id est in partibus aquilonis, illis uidelicet, qui aquilonari frigore uitiorum in suis cordibus mihi sedem parabunt. Ibi sublimes ille persone Annas et Caiphas, id est Scribe et Pharisei, quibus ad effectum mee uoluntatis abutar. Intuens deinde Dominum nubes suas ubique terrarum, ubi sibi resisterent, mittentem, confidens in uirtute sua, et in multitudine astutiarum suarum presumens : Ascendam, inquit, super altitudinem nubium, id est predicatorum, eos uel premens, uel fallens; eroque similis Altissimo: ut, sicut Deus habet angelos suos, prophetas suos, apostolos suos, per quos suis consulat, suos regat, et attrahat; ita et ego habeo angelos meos, refugas scilicet spiritus, prophetas et  apostolos meos  ut meos mihi attrahant, et mee subdant per omnia uoluntat. Hec enim quasi uerus propheta uentura predicit, sed deceptus superbia talem sibi dominatum uana cogitatione promittit. Eapropter licet uerum sit, hoc eum dixisse, id est se ascensurum in celum, et solium suum super celi sidera positurum, et cetera huiusmodi, si sano intellectu non potest exsponi, quod hoc euenerit: intelligendum est eum cupidum dominationis in eos, quos in Creatore uiderat a Creatore relictos, non predixisse uentura, sed uerba iactantie protulisse. Nam profecto superbus in celo stare non potuit: quod quidem aliquandiu fecisset, si post conceptam ambitionem cum temporis  mora tanta ei cogitare licuisset. Sed omittamus illam quorumdam opinionem, qua dicunt, quod ipse cum his qui ceciderunt, in inferioribus partibus, id est in firmamento positus, ad sublime illud celum, in quo Deus cum eis qui non ceciderunt, inhabitat, aspirauerit: uacillabit illa beati Gregorii expositio super Ezechielis uerba dicentis: Tu signaculum similitudinis, plenus sapientia, et perfectus decore, in paradiso Dei fuisti. Omnis lapis pretiosus operimentum tuum . uerum, si illa eius exspositio probabilis esse putatur, intelligendum est primum illum qui corruit, inter ceteros angelos principatum habuisse; in quo secundum illum, Dei similitudo expressius fuit impressa, maxime cum plenus sapientia et perfectus decore dicatur.  Adiiciamus etiam, quod idem Pater super hec ipsa uerba, que habemus in manibus, montem testamenti populum dixerit Iudeorum: et quod beatus Hieronymus hanc ipsam prophetiam exponens, astra celi eos qui fulgent in Ecclesia interpretatus sit; montem etiam testamenti, Ecclesiam. Quomodo ergo ante casum in tanto decore positus, super eos qui fulgent in Ecclesia regnare, uel in ipsa Ecclesia sedere concupierit, nisi hec omnia ibi prius uidisset, ubi erant, etiam antequam facta fuerant? uerumtamen in infernum detraheris, in profundum laci. Digna retributio, ut qui celum conscendere uoluit elatus, in infernum trahatur inuitus; nec ad quamlibet partem inferni, sed qui  summa petebat, ad inferni ima descendat. Hoc est, quod ait, in profundum laci. Hoc etiam de membris eius, Antichristo uidelicet, et ceteris eius complicibus, de quibus dici potest, quod post mundi huius gloriam impiumque dominatum ad inferos sint detrahendi, ubi ignis eternus preparatus est diabolo, et angelis eius. Qui te uiderint, ad te inclinabuntur, teque prospicient. uere, fratres, qui uiderit oculis cordis, diligenterque considerauerit ex quanta perfectione et gloria corruerit diabolus et angeli eius; ex quanta sanctitate quotidie in barathrum turpitudinis corruant superbi: mirum est, si non inclinatur, si non humiliatur, si non ante oculos suos et pristinam eorum gloriam, et presentem infelicitatem obiicit. Hoc est quod dicit: Qui te uiderint,  ad te inclinabuntur, humilitate; teque prospicient, iugi recordatione. Sane quod dicit, ad te inclinabuntur, ipsos maxime respicit, qui post lucis opera, post bona conuersationis initia, de consortio sanctorum quasi de celo cadentes, ad opera tenebrarum conuertuntur. Ad quos boni quadam compassione inclinantur, eorum lugentes perditionem, quorum approbauerant sanctitatem. Sequitur uox insultantium ei: et post tantam felicitatem tantam eius miseriam admirantium. Nonne iste est uir, qui conturbauit terram? Si placet caritati uestre, differamus ista usque in crastinum, ne onus istud nimis nos oneret. Quod quia uos aliquantulum onerat, ut intelligatur; rogemus Dominum, ut non sic  oneret, ut sentiatur, qui uiuit et regnat Deus per omnia secula seculorum. Amen.



SERMO XIX. De eo quod scriptum est: »Nunquid non iste est uir, qui conturbauit terram?« etc. 

uerba prophetica, que contra principem Babylonis figurate dicuntur, primum secundum ordinem prophetie ad Antichristum, et ipsius diaboli corpus retulimus; deinde quomodo ipsi capiti poterant conuenire, disseruimus, et sic utriusque ruinam a sancto propheta descriptam docuimus. Eumdem itaque ordinem in his, que sequuntur, seruantes, dicamus uirum nominari Antichristum, non pro uirtute, sed pro potestate. Nunquid iste est uir, qui conturbauit terram? Potuit tamen eum propheta  exprobrando uirum appellare, sicut de quolibet ignauo dicitur. O qualis uir! Conturbabit certe Antichristus terram, et regna concutiet, quando secundum Apocalypsim, homines terram inhabitantes mirabuntur post bestiam; et reges, et regna, quodam terrore concussi, ad illius pauebunt potentiam. Porro regna, illorum regum interpretare imperium, quorum cor in manu Dei est, de quibus ait Dominus: Per me reges regnant , quorum conuersatio in celis est . Ipsi sunt tunc temporis sancti atque perfecti, qui concuti quidem possunt, sed subuerti non possunt, de qua concussione Dominus in Euangelio: Surgent, inquit, pseudoprophete, et pseudoapostoli; et dabunt  signa multa, ita ut in errorem inducantur, si fieri potest, etiam electi . Sequitur:

Qui posuit orbem desertum, et urbes eius destruxit. Orbem uocat Ecclesiam, de qua scriptum est: Etenim correxit orbem, qui non commouebitur . Hunc orbem desertum quodammodo faciet Antichristus, quando per eum deseretur a multis. Destruet etiam ille nequam conuenticula sanctorum, dissipabit congregationes fidelium, uel suis decretis subdendo, uel tormentis et proscriptionibus persequendo. Et uinctis eius, id est orbis, non aperuit carcerem. uincti orbis sunt hi, qui in Ecclesia ignorantie tenebris inclusi, uinculis male consuetudinis constringuntur, de quibus Propheta: Funes, inquit, peccatorum circumplexi  sunt me . His uinctis pestilens ille non aperiet carcerem, quos ab errore docendo non extrahet, sed arctius sue iniquitatis et perfidie tenebris inuoluet. Si autem per uirum diabolum uelis intelligi, non erit absurdum, cum et in Psalmis, et in Euangelio, et multis aliis sancte Scripture locis appellatus sit homo, secundum illud: Inimicus homo hoc fecit . Et: Exsurge, Domine, non preualeat homo . Ipse nec adhuc quidem cessat conturbare terram et concutere regna. Terra dici possunt amatores mundi, et mundialis glorie sectatores, quos utique nunc ira, nunc inuidia, nunc bellis seditionibusque conturbat. Quicunque etiam nostrum, fratres,  terram sapimus, aliquid etiam terrenum diligimus, huius conturbationis expertes non erimus, sed erimus profecto inuicem mordentes, et comedentes, et alterutrum inuidentes. Quod si cor nostrum de terrenis ad celestia leuemus, audituri, non terra es, et in terram ibis ; sed celum es, et in celum ibis; regna nostra, id est uirtutes, per quas iam Christo cepimus conregnare, concuti quidem possunt, sed subuerti non poterunt. Quomodo illius concussum est regnum, cuius pene moti sunt pedes, cuius effusi sunt gressus!  Concussus est Ioseph, quando pallium reliquit adultere, sed non subuersus; qui carcerem stupro pretulit, uincula adulterio . Et nos quidem concutimur, quando tentamur; sed  non subuertimur, si non consentiamus. Qui posuit orbem desertum. Orbis nomine hoc in loco eos possumus accipere, qui ita sunt in orbe, quasi in orbe; circuitu semper laborantes, et ad finem nunquam peruenientes. De talibus ait Propheta: In circuitu impii ambulant , id est in urbe. Hi tales non solum conturbantur, uel concutiuntur, sed ita etiam subuertuntur, ut nullum in eis remaneat uirtutis uestigium; ut quemadmodum solitudo bestiis, ita et ipsi exclusi uirtutibus a uitiis excludantur.

Nota hec tria genera Hominum: quorum primum conturbatur, secundum concutitur, tertium subuertitur. Primum, quia terra sunt, contrariis  passionibus agitati turbantur; secundum, quia reges sunt, a spiritualibus nequitiis impugnantur; tertium, quia nichil in se habent constantie, sed circumferuntur omni uento doctrine , ab immundis spiritibus conteruntur. Huius orbis urbes, sunt conuenticula eorum de sanguinibus , preferentia speciem sanctitatis, uim eius et uirtutem abnegantia. Tales utique urbes princeps destruit tenebrarum, omnes eius munitiones, uirtutum uidelicet instrumenta, cum uirtutibus ipsis euertens. Et uinctis eius non aperiet carcerem. Qui enim in talibus urbibus uincti tenentur funibus peccatorum, rex confusionis prosternet eos in carcere desperationis, occludens eis ostium confessionis. Unde Propheta: Non me demergat  tempestas aque, id est non me deiiciat uis tentationis; neque absorbeat me profundum, male consuetudinis; neque urgeat super me puteus os suum , seris desperationis claudens ostium confessionis. Ex hinc finem ipsius tentationis describens, onus quo ipse in nouissimis erit opprimendus in penis, cum his quos ipse oppressit peccatis, subiungit:

Omnes reges gentium dormierunt in gloria, unusquisque in domo sua; tu autem proiectus es de sepulcro tuo sicut stirps inutilis, pollutus et obuolutus cum his qui interfecti sunt gladio. Audite hec, reges terre; qui concussi a Satana, non potuistis subuerti. Hic timor, hic labor, hic gemitus. Hic in procinctu belli continuo positi, accipite armaturam  Dei, ut possitis stare aduersus insidias diaboli . Est enim merces labori uestro. Que merces, inquis? Omnes reges terre dormient in gloria. Somnus sane gloriosus, quo reges post uictoriam sopiuntur; quia pretiosa in conspectu Domini mors sanctorum eius , ita est nichilominus gloriosa. Quam gloriose ille rex magnus, Paulum dico, occubuit! qui tot uictoriis coronatus somnum mortis letus excepit, inter illos precipuum obtinens locum, de quibus in Apocalypsi scriptum est: Beati mortui, qui in Domino moriuntur. Amodo iam dicit Spiritus, ut requiescant a laboribus suis . Omnes reges dormient in gloria. Magnum est, fratres, obdormire in gloria. Alii quidem obdormiunt in contumelia; alii in misericordia;  alii in gloria. In contumelia, in peccatis perseuerantes; in misericordia, penitentes; in gloria, martyres et innocentes. Obdormiunt in contumelia, qui in suis sceleribus moriuntur; in misericordia, qui confessione et lacrymis penitentie a suis sceleribus abluti sopiuntur; in gloria, qui multarum uirtutum stipendiis gloriosi angelicis manibus ad celestia transferuntur. Obdormiuit diues in contumelia, et sepultus est in inferno; Lazarus in misericordia, qui in sinum deducitur Abrahe; ipse Abraham in gloria, qui non solum sibi, sed etiam Lazaro potuit esse consolationi . Obdormiuit in contumelia Iudas, qui laqueo se suspendit ; in misericordia  paralyticus, cui Dominus peccata dimisit; in gloria Petrus, qui Christum sua morte glorificauit. Unusquisque enim in domo sua. Hec sunt illa eterna tabernacula, in quibus perfecti recipiunt imperfectos; illos scilicet qui de mammona iniquitatis faciunt sibi amicos, dando temporalia, ut consequantur eterna . He sunt in domo Patris beatissime mansiones: pro uarietate uirtutum differentie habitationum. Licet enim omnes perfecti in gloria dormiant, et ad regna celorum omnes perueniant; alia est tamen claritas solis, et alia lune, alia etiam stellarum. Et stella a stella differt in claritate . Ideo omnes reges dormient in gloria; unusquisque tamen in domo sua. Est preterea somnus contumeliosus  iniquitas; somnus miserandus infirmitas; somnus gloriosus caritas. Contumeliose dormienti ait Paulus: Surge qui dormis et exsurge a mortuis . Dormientium infirmitate uel pigritia dicit sermo diuinus: Usquequo, piger, dormies?  At sponse dormienti inter medios cleros que de amplexibus sponsi gloriatur: Leua eius, inquiens, sub capite meo, et dextera illius amplexabitur me . Inter ubera sponsi, in sinu sponsi, supra pectus sponsi, suauiter requiescit; uoce sponsi somnus iste beatissimus confirmatur, dicentis: Adiuro uos, filie Ierusalem; ne suscitetis dilectam, donec ipsa uelit . Rogo, quando uolet? Quando his carere amplexibus, ab his auelli uberibus, insuper sinu uel pectore uolet separari? Certe, quando  caritas ipsa, que eam hoc celesti somno sopiuit, excitare uoluerit, stans ad ostium et pulsans: Aperi mihi, soror mea sponsa . Audiens deinde illa caput amici plenum rore, et cincinnos eius guttis noctium; euigilat, surgit, aperit ostium, relictisque deliciis quibus fouebatur, ad capillos eius, id est, qui fide illi adherent, qui ex nocte ignorantie aliquid aquilonaris frigoris contraxerunt, crudiendos, caritate suggerente, pertransit. Hinc beatissimus Paulus optabat anathema a Christo esse pro fratribus, salutem multorum propriis, licet summis, preponens deliciis. Eia, fratres, omnes reges gentium, siue illi qui populis presunt in Ecclesia, siue illi qui cogitationes suas, sensus suos, motus etiam siue irascibiles, siue concupiscibiles quasi  diuersas gentes salutari regunt disciplina, in gloria dormiunt, uel in morte recipientes coronam uite, uel extracti a corporalibus, requiescentes in contemplatione. Regibus itaque sic dormientibus, quid erit de eo, a quo concussi sunt? Quid erit? Tu autem, inquit, proiectus es de sepulcro tuo, sicut stirps inutilis. Ipsius Antichristi, omniumque reproborum sepulcra eorum sunt corpora, in quibus anima eorum putredine uitiorum corrumpitur, et omnium immunditiarum sanie fedatur. De quibus sepulcris tunc eiiciuntur, quando anime a corporibus extracte proiiciuntur in tenebras exteriores. Proiiciuntur autem quasi stirps inutilis, cui nichil aliud debetur, quam ignis. Sequitur:

 Quasi cadauer putridum, non habebis consortium, neque cum eis in sepultura. Hec est sepultura diuitis purpurati, de qua dicitur in Euangelio: Mortuus est et diues, et sepultus est in inferno . Hec sepultura cum omnium sit reproborum, in ea tamen non omnes equaliter torquebuntur, sed sicut de zizaniis scriptum est: Ligate ea in fasciculos ad comburendum , ut qui hic fuerint pares in culpa, equales quoque efficiantur in pena. At Antichristus, uel princeps eius diabolus, sicut nullus est, quem non superet in malitia; ita nullus est, cum quo consortium habeat in sepultura. Qui nimirum cadaueri putrido comparatur, ut eius abiectio, fetor atque confusio designetur. Deinde causam, pro qua talia passurus sit, subiungens,  ait: Tu enim terram tuam disperdidisti, tu populum tuum interfecisti. Terram Antichristi carnem eius uocat, quam ipse uitiorum passionibus disperdet, uel bestiis spiritualibus disperdendam committet. Populum quoque eius ipsos intellige, qui se ei regendos committent. Sequitur:

Non uocabitur in eternum semen pessimorum. Hec est illa uocatio, de qua dicit Apostolus: Scimus, quoniam diligentibus Deum omnia cooperantur in bonum, his qui secundum propositum uocati sunt sancti . Hac uocatione non uocabitur in eternum semen impiorum, illud nimirum semen, quod tritico boni patrisfamilias inimicus superseminauit homo. Quam parabolam ipse Christus exponens: Bonum, inquit, semen hi sunt filii regni,  et zizania filii nequam. Preparate filios uestros occisioni, in iniquitate patrum suorum . Quibus loquitur? Semini nimirum pessimo, id est impiorum multitudini, qui ab Antichristo uel diabolo non creati, sed per orbem dispersi, quasi seminati, sicut ipsi pessimi sunt, ita sibi doctrina et exemplo pessimos generant. Quos alloquens propheta: Preparate, inquit, filios, uestros occisioni, in iniquitate patrum suorum. Ac si diceret: Sicut uos ab impiis generati, eternis estis suppliciis destinati, ita profecto filios, quos uobis uestris erroribus generastis, eidem occisioni, id est damnationi preparatis. Non consurgent, nec hereditabunt terram neque implebunt faciem orbis ciuitatum. Ad reprobos arbitror hec referenda, qui  a pessimis doctoribus internecioni parati, ulterius non consurgent, sed in carnis sue sterquilinio putrescentes, ad illius terre possessionem non poterunt peruenire, de qua ait Psalmista: Portio mea, Domine, sit in terra uiuentium . Unde Dominus in Euangelio? Beati mites, quoniam ipsi possidebunt terram . Neque implebunt faciem orbis ciuitatum, id est non implebunt faciem ciuitatum, que sunt in orbe. Per orbem significari Ecclesiam superius diximus, cuius ciuitates sunt conuenticula fidelium, in una societate uiuentium: quarum facies est ipsa species sanctitatis, que in habitu, uultu, uictu, ceterisque, huiusmodi coram hominibus lucet. Itaque, cum fuerit  princeps tenebrarum cum toto suo corpore in infernum sepultus, filii nequam ex patribus nequissimis generati, et iam occisioni, id est extreme damnationi parati, nec per penitentiam consurgent, nec ad speciem sanctitatis, quam oculis tantum hominum exhibebant, ulterius aspirabunt. Putabam me hoc sermone absoluendum; sed, quia iam hora preteriit, modicum id quod restat, sequentis diei gaudio reseruemus, orantes ut sic in hac uita a Babylonis operibus liberemur, ut cum ea in futurum eternis suppliciis non oneremur, per Iesum Saluatorem nostrum, qui uiuit et regnat per omnia secula seculorum. Amen.



SERMO XX. De eo quod scriptum est: »Et consurgam super eos .«


De eo quod scriptum est: Quomodo cecidisti de celo, Lucifer, qui mane oriebaris, licet uobis sufficere uideantur que dicta sunt, alius tamen sensus mihi occurrit ad exponendum breuior, et facilior ad intelligendum: quem opere pretium est, antequam ad alia transeamus, proferre in medium ut unusquisque eligat quod uult, cum ea sit humane mentis natura, ut eam sententiam semper estimet ueriorem, quam sue capacitati audierit aptiorem. Itaque a uerbis beatissimi Pauli sumamus huius expositionis exordium, qui de lege peccati et mortis salutare texens oraculum. Regnauit, inquit, mors ab Adam usque ad Moysen, etiam in eos qui non peccauerunt in similitudinem preuaricationis  Ade . Gerebat itaque mortis prepositus, id est diabolus, in homine principatum, ante Moysi legem, uidelicet regnans sine contradictione; lege autem subintrante et peccato diuinis preceptis resistente, tyrannidem exercens. Ubi enim non erat lex, nec preuaricatio. Ideo lex subintrauit ut abundaret delictum . Ab Adam igitur usque ad gratiam Christi dominabatur peccatum; et per peccatum prepositus peccati, ius sibi uindicans, non solum in reprobos, sed etiam in electos, necdum uocatos, necdum iustificatos, necdum Christi sanguine redemptos. Hos a propheta celum uocari posse, non inconuenienter existimat, qui uim predestinationis in qua facta sunt, que futura sunt, non ignorat. Cernens itaque  propheta, regnum diaboli mane, id est in ipso mundi exortum initio, totum fere mundum occupasse; reges et principes et omne hominum genus, preter paucissimos, idololatria polluisse; electos etiam et predestinatos inuasisse, admiransque tantam eius potestatem Christi uirtute prostratam: Quomodo, inquit, cecidisti de celo, Lucifer, qui mane oriebaris? Lucifer uocatur; quia lucem scientie ferre uidebatur, cum diceret: Gustate, et eritis sicut dii, scientes bonum et malum . Cecidit de celo, et in terram corruit, quando ab electis eiectus, in solis reprobis quasi in carcere inclusus, terram more serpentis comedit. Qui dicebas in corde tuo: In celum ascendam. uidens diabolus, instante  iam Christi aduentu, totum humanum genus sibi subiectum nichil nisi terram sapere; paucissimos tamen Iudeorum Deo fide et operibus adherentes celestia meditari; elatus superbia etiam ipsis posse dominari confidit: In celum, inquiens, conscendam. Unde et in B. Iob legitur: Absorbebit fluuium, et non mirabitur; et habebit fiduciam, quod influat Iordanis in os eius . Super astra Dei exaltabo solium meum, id est super sanctos, qui sunt in Iudea. Sedebo in monte testamenti, in lateribus aquilonis, ut, sicut in omnibus templis mundi sacrificatur, ita et in templo Ierosolymitano, de quo scriptum est: Latera aquilonis ciuitas regis magni , mea maiestas quasi diuina colatur. Ascendam super altitudinem nubium, id est omnium  prophetarum excellentiam et existimationem transcendam. Similis ero Altissimo, ut, cum mihi fuerit Iudea subiecta, tota terra mea sit sicut totum celum Dei. Hinc est quod Dominum tentans, de mundi totius dominatu presumpsit, dicens: Hec omnia tibi dabo, si cadens adoraueris me . Optime ait Scriptura: Ante ruinam exaltatur cor . Eo quippe tempore, quo sibi maiora promittebat, etiam amisit, que possidebat. Unde dicitur: uerumtamen ad infernum detraheris, in profundum laci. De hac eius ruina Dominus in Euangelio: Nunc iudicium est mundi; nunc princeps huius mundi eiicietur foras . Qui te uiderint oculis sic erectum, inclinabuntur humilitate, teque prospicient, id est cognoscent, ut qui te prius putauerant  fortem et magnum, sciant te in comparatione Christi infirmum. Nunquid iste est uir, qui conturbauit terram, qui concussit regna; faciens gentem consurgere contra gentem, et regna aduersus regna : qui orbem fecit Dei cultoribus desertum, qui tot destruxit urbes, tot uinctos inclusit? Que omnia eius suggestu ante Domini aduentum facta, nemo qui historias legit, ignorat. Et consurgam super eos, filios scilicet pessimos a pessimis patribus generatos, et perdam Babylonis nomen, et reliquias et germen et progeniem, dicit Dominus. Nomen Babylonis est gloria mundi; reliquie Babylonis amor mundi; germen Babylonis affectus peccandi; progenies Babylonis cognitio consensusque peccati. Nihil enim magis appetunt homines quam magnum  nomen, quod sibi Babylonici uel diuitiis, uel stulta uirtute, uel scientia seculari conquirunt. Que cum acquirere non potuerint, uel acquisita amiserint, habent quasdam omnium horum in corde reliquias, ipsum uidelicet mundi amorem, qui ex iniquo germine pessimus affectus processit. Quorum progenies pessime sunt cogitationes, quasi paruuli filie Babylonis, de quibus Psalmista ait: Filia Babylonis misera, beatus qui tenebit, et allidet paruulos tuos ad petram!  Que omnia in fine seculi a Domino destruentur, quando nominis Babylonici nulla erit gloria, nulla in eius amore delectatio, nullus peccandi affectus; quando, etiam secundum Psalmistam, peribunt omnes cogitationes  eorum . Sequitur:

Et ponam eam in possessionem ericii, et in paludes aquarum, ut spina peccati semper conscientia pungatur: et libidine et uoluptate, instar cenose paludis, fumum et fetorem exhalante, cecetur. Et scopabo eam in scopa terens, dicit Dominus exercituum. Sicut domus scopis mundatur et euacuatur, ita omnem Babylonis gloriam, diuitias et delectationes disperdam, terens eam tormentis et doloribus conterens. Sed et nos, fratres karissimi, a quibus per aduentum Domini diabolus eiectus est foras, preparemus filios pessimi seminis occisioni, ut gladius Domini deuorans carnes, omnes carnales affectiones, illicitasque delectationes, cogitationes etiam peruersas ex carnali affectu quasi de pessimo  semine generatas occidat, ut nec consurgant ulterius neque impleant faciem orbis ciuitatum. Ciuitates orbis memorie nostre meditationes intellige: que utique memoria orbi comparatur; quia, quidquid in orbe corporaliter haberi potest, totum a memoria imaginaliter comprehendi potest. Facies autem orbis uel ciuitatum, meditationum nostrarum intentio est; secundum quam omnia que fiunt uel cogitantur a nobis, ab eo quem nichil latet iudicantur. Adesto ergo, Domine Iesu, et super filios Babylonis misericordi seueritate consurge, ut in anima mea nomen pereat Babylonis, omnique confusione deleta, Ierusalem nomine censeatur. Et ponam, inquit, eas in possessionem ericii, et paludes aquarum. Fiat, Domine, cor meum ericius plenus spinis,  ut singulorum peccatorum meorum memoria quasi spinis singulis compungatur: et, sicut totam animam meam uitia possidebant, ita totam occupet compunctio salutaris; sicque libidinum suarum recordatione quasi cenosis paludibus stercorata, penitentie fructus producere mereatur. Sequitur: Et scopabo eam in scopa terens. Scopa terens cordis contritio est, qua Babylon in anima nostra teritur et conteritur, et omnes spurcitie eius egeruntur. Prope est enim Dominus his qui contriuerunt cor; quia cor contritum et humiliatum Deus non spernit . Sed et flagellum Dei scopa terens dici potest, quo uisitat in uirga iniquitates nostras, et in uerberibus peccata nostra , ut uitia conterens uirtutes inducat, et suam a nobis misericordiam  non dispergat. Ponitur deinde in possessionem ericii, et in paludes aquarum. Hec sunt duo uitia, in que Dei iudicio hypocritarum genus sepissime ruit, auaritia et luxuria. Nam, secundum sententiam Saluatoris, spinis diuitie et sollicitudines seculi comparantur: quarum amore cum fuerit anima purgata, instar ericii suis armatur spinis, confidens in uirtute sua, et in multitudine diuitiarum suarum superbiens . At paludes infertiles et lutose, in quibus ceno gaudentia reptant animalia, luxurie immunditie comparantur, que utique sordide sunt et lutose, in quibus spiritus insultant immundi, quorum princeps libentius sub umbra dormit, in uirore calami et iunci, que maxime  nascuntur in paludibus, et locis humentibus. Talis anima scopatur, non ut mundetur, sed ut conteratur. Sequitur:

Iurauit Dominus exercituum, dicens: Si non ut putaui ita erit, et quomodo mente tractaui, sic eueniet. Omnia que de onere Babylonis sanctus propheta describit, Domini iurantis auctoritate confirmat, ut nemo dubitet esse uentura, que ab ipso Deo sub iureiurando constat esse predicta. Quod autem Dominus iurare dicitur, cui etiam non iuranti credendum esse nemo qui dubitet, maximum ueritatis et certitudinis indicium est. Si non ut putaui, ita erit, et quomodo mente tractaui, ita ueniet. Humano more loquitur hominibus, quia, si loquerentur diuino, non intelligeretur ab hominibus. uerum hoc, puto,  non semper in ambiguis ponitur, cum Dominus iratus seruo suo sepissime dicat, puto, quod Dominus tuus sim . Quod itaque dicit sese putare, uel mente tractare, nulla dubitatio, nulla sollicitudo, nulla mentis distensio in Dei natura cogitetur, sed eterna et incommutabilis eius dispositio uerbis, quibus a nobis posset intelligi, insinuata credatur. Ideo autem existimatio uel tractatio posita sunt ut, sicut homines ea, que non precipitanter, sed cum quadam hesitatione et tractatu faciunt, finem optimum sortiuntur, ita Deus nullo mentis impetu, nullo fortuito casu, sed eterno suo consilio attingit a fine usque ad finem fortiter, et disponit omnia suauiter . Igitur sicut disposuit, sicut putauit, sicut uoluit, sicut tractauit,  sic eueniet. Quid eueniet? Ut conteram, inquit, Assyrium in terra mea, et in montibus meis conculcem eum. Per Assyrium totam illam multitudinem spirituum superborum intellige, qui conteruntur in terra Domini, ut per terram paruuli et carnales intelligantur, quos ad solidi cibi perceptionem minus idoneos lacte potat Apostolus: Nihil, inquiens, iudicaui me scire inter uos, nisi Dominum Iesum, et hunc crucifixum . Porro per montes apostolos atque perfectos intellige, quibus dedit Dominus potestatem calcandi super serpentes, et scorpiones, et omnem uirtutem inimici . A quibus etiam ipsius diaboli iugum grauissimum ablatum est, quando computruit iugum a facie olei, et ille unctus oleo letitie pre consortibus suis  , ligato forti illo, captiuam duxit captiuitatem , et onus, quo eorum humeri premebantur, sua uirtute deposuit. Et auferetur iugum eius ab eis, et onus illius ab humeris eorum tolletur. Est iugum siue onus iniquitatis, quod homo propriis ceruicibus, diabolo suadente, imposuit. Est quoque iugum, siue onus male consuetudinis, cui se homo male uiuendo supponit. Est et iugum siue onus infelicitatis, cui hominem peccantem iustitia diuina prostrauit. Est graue quidem iugum uel onus peccati, quod usque ad Dominicam passionem ita mortales premebat, ut nullius iustitia, nullius uirtute amoueri potuerit; sed cunctos non solum reprobos, sed etiam electos in infernum  demersit, quamuis inter eos magnum chaos firmatum sit; istis, et si non in gloria, in requie tamen constitutis; illis, locis penalibus infeliciter deputatis. At per passionem Christi contrito diabolo et conculcato, iugum istud onusque sublatum est, ut libero ex hinc uolatu iusti quique atque perfecti ad celum usque ascendere potuerint. uerumtamen, fratres karissimi, adhuc iugum, uel onus nos premit Assyrii, sentientes nimirum aliam legem in membris nostris repugnantem legi mentis nostre , et captiuos nos ducentem in lege peccati, que est in membris nostris. Graue hoc iugum, fratres, graue hoc onus, et intolerabile. Quis nos liberabit de corpore mortis huius?  Quid de onere consuetudinis dicam, quod quicunque incaute  humeris suis ingessit, sine graui dolore nimioque labore deponere non poterit? Sed et graue iugum super filios Adam a die ortus sui usque in diem reditus sui in uentrem matris omnium. Onerat paupertas, onerat infirmitas, somnolentia premit, pigritia deiicit. Taceo persecutiones, proscriptiones, terrores etiam et timores, tentationes, murmurationes, detractiones, maledicta, falsa iudicia, quibus omnibus plenus est mundus, sicut ait beatus Iob: Homo natus de muliere, breui uiuens tempore, repletur multis miseriis . Que omnia cum ipsa, que omnium grauissima et ultima est, morte, uno infelicitatis iugo uel onere contineri, manifestum est. Hoc est onus Babylonis, quo non solum illa premitur, sed quo ciues quoque Ierusalem in  ea peregrinantes premit. Felix, qui quamuis prematur his, non tamen opprimitur. ueniet certe dies, quo Assyrius penitus conteretur in terra, et in montibus conculcabitur; non in qualibet terra, nec in quibuslibet montibus, sed sicut Dominus ait: Sicut cogitaui, sic eueniet, ut conteram Assyrium in terra mea, et in montibus meis conculcem illum. Eia, fratres, contritus est Satanas Dominica passione; conculcatus est apostolica predicatione. An non contritus et conculcatus uidebatur, quando nec in porcos quidem per se habere potuit potestatem? uerum, fratres, non penitus contritus est, nec conculcatus, cui adhuc relicta est tentandi facultas, cui in Antichristo dabitur etiam seuiendi et persequendi potestas. At tunc plene conteretur et conculcabitur,  quando nouissima inimica destruetur mors , quando in terra Domini, carne scilicet nostra, iam eterna resurrectione glorificata, nullum diabolice potestatis remanebit uestigium, nec montibus Domini, spiritibus scilicet nostris in excellentia contemplationis diuine suspensis, ullus poterit esse tentationis accessus. Conteretur, inquam, tunc penitus, quando ei tota tentandi uel persequendi potestate sublata, in abyssum eternis ignibus cruciandus detrudetur. Tunc certe iugum grauissimum infelicitatis, onusque ponderosissimum, quod multis modis in hac uita portamus, a nostris ceruicibus uel humeris auferetur, quando, omni mortalitate omnique infirmitate  uirtute resurrectionis absorpta, erumpemus in hanc uocem exsultationis: Ubi est mors, uictoria tua? Ubi est mors, stimulus tuus?  Hic est certe onus, oneris finis, quo ciuitas confusionis, id est Babylon cum principe suo diabolo eternis penis onerando in infernum demergetur; et ciuitas pacis, id est Ierusalem, cum suo principe Christo, que onus Babylonis, quo onerata est, uel prudenter cauit, uel magna uirtute sustinuit, uel potenter euasit, in celum coronanda transferetur. Cauit quidem, ne uitiis eius opprimeretur; sustinuit, cum eius persecutionibus urgeretur; euasit, cum excedens e corpore a requie exciperetur. Ne quis uero existimet de una aliqua regione prophetam tam diuinum oraculum texuisse, omnem hinc ambiguitatem Dominus  ipse excludens subiecit:

Hoc consilium, quod cogitaui super omnem terram; et hec manus extenta super omnes gentes. Quid manifestius? Ostendit quippe ea que dicta sunt in hoc onere, ad uniuersum orbem omnesque gentes pertinere: que, quoniam in electis et reprobis diuise sunt, ad illos consilium, ad istos manum extentam estimo pertinere. Profundum sane altumque consilium quod, electi cum reprobis in eadem societate uiuentes, eodem onere miseriarum premuntur, et mirabiliter adiuuantur, ne opprimantur; quod plerumque eisdem peccatis et criminibus pregrauati, conuersione et emendatiori conuersatione ab iis separantur; quod siue uitiis, siue doloribus, siue tentationibus onerentur, omnia eis in bonum cooperantur  . At quam extenta manus Domini super reprobos, eorum non acceptans bona, nec mala diluens, quam extenta manus, qua omnia eis cooperantur in malum, cum et penis onerentur, ut deliciis corrumpantur; superbiant in uirtutibus, ne quid ex eis mercedis consequantur; in peccatis non humilientur, ut ueniam mereantur. Si malum deserunt, ad id denuo redeunt; si bonum inchoant, non perseuerant. Postremo reprobi eternaliter condemnantur; electi in uite eterne gaudiis coronantur. Post uerba autem Domini ea que dicta sunt confirmantis, ipse propheta ex propria persona subiungit: Dominus enim exercituum decreuit; et quis poterit infirmare? De electis hoc dictum intelligo: de quorum salute diuini decretum consilii  nullus poterit infirmare. Si enim Deus pro nobis, quis contra nos?  Audi et stabile eternum quo decretum, cui obuiare nemo qui audeat, quod mutare nemo possit uel debeat. Firmum fundamentum Dei stat, habens signaculum hoc. Nouit Dominus qui sunt eius . Quod autem sequitur, et manus eius extenta, quis auertet eam, ad reprobos, ut superius diximus, arbitror referendum. Sicut enim certa et stabilis est de electorum salute misericordia, ita pro certo stabilis est et incommutabilis de reproborum damnatione iustitia. Sed iam in fine huius oneris finem faciamus huius sermonis, obsecrantes Dominum et Deum nostrum ut onus quod in uitiis est caueamus: quod in tentationibus  et miseriis est, uiriliter sustineamus, ut illud quod in pena erit eterna, euadere mereamur, per Dominum nostrum Iesum Christum, cui honor et imperium per omnia secula seculorum. Amen.



SERMO XXI. De principio oneris Philisthiim.

Onere Babylonis exposito, onus Philisthiim exponendum suscepimus, uestris multo magis orationibus, quam nostris uiribus freti. Propheta igitur nomine Babylonis generaliter mundum, qui in electis reprobisque diuiditur, intelligens, quo fuerat onere uel premendi uel opprimendi, mystico sermone descripsit, Domino attestante, qui ait: Hoc consilium, quod cogitari super omnem terram: et hec manus extenta super omnes gentes . Nunc de genere  ad speciem transiens, singularum gentium singula describit onera, ut quod paucis uerbis de toto prophetauerat, per partes enucleatius exsequatur. Et primum quidem contra Philisthiin diuini iudicii pandit consilium: qui cadentes poculo interpretantur. Per quos Iudeos arbitror designari: qui legis litteram quasi uino ueteri debriati, a gratia exciderunt. Ignorantes enim Dei iustitiam, et suam uolentes constituere, iustitie Dei non sunt subiecti. Qui enim in lege iustificari se arbitrabantur, a gratia exciderunt. Hoc est uinum illud uetus, quod defecit in nuptiis ; quoniam Dominus noster iehsu Christus procedens de utero uirginis, tanquam sponsus de thalamo suo  legalibus sacramentis quasi uino ueteri finem dedit, et Euangelii  uinum nouum omnibus ad magni regis filii nuptias uocatis propinauit. Iudei igitur legis littere inherentes, et legislatorem ignorantes, quasi potati et inebriati clamauerunt, dicentes: Nos legem habemus, et secundum legem debet mori. O ruina, o casus! Non habemus regem, nisi Cesarem . Magnus casus a Christo cadere et Cesari adherere. Et congrue satis de plurimarum gentium tractaturus interitu, a Iudeis sumit exordium: qui primi omnium Christum suscipientes, ab eius fide primi corruerunt. Sic ergo incipit:

In anno quo mortuus est rex Achaz, factum est onus istud. Achaz rex pessimus et superbissimus, diuine legis contemptor, et idolorum uenerator, diabolum significat. uita autem eius regnum eius  potest intelligi: quod in genere humano ob culpam prime preuaricationis obtinuit. Quando igitur mortuus est rex Achaz? Quando certe impletum est, quod ait Dominus per prophetam: Ero mors tua, o mors!  Denique traduxit in cruce principatus et potestates, palam triumphans eos in semetipso. Itaque, fratres, quandiu diabolus in omnes gentes habuit potestatem, populus Iudeorum sua prosperitate gaudebat, habens templum, altare, ephod, theraphim, sacerdotes et sacrificia. At in anno, id est in tempore, quo mortuus est rex Achaz, quo uidelicet diaboli destructum est imperium; cepit plebs illa graui miseriarum onere pregrauari. Unde infelicitas infelicitati successit, donec abrasi  de terra uiuentium, a terra etiam morientium, que illis fuerat in hereditatem concessa, penitus delerentur. Ne leteris, Philisthea omnis tu; quoniam comminuta est uirga percussoris tui. Recordamini, fratres, consilium illud, quod contra Dominum populus ille legitur collegisse: in quo a Caipha pontifice decretum est unum mori hominem, ne gens tota percat. Si enim, inquiunt, dimittimus eum sic, omnes credent in eum; et uenient Romani, et tollent nostrum locum et gentem . Trepidauerunt timore, ubi non erat timor . uiderat in somnis sanctus patriarcha Ioseph, quod esset a fratribus adorandus. Quod ne fieret, uenditur in Aegyptum ; per quod tamen accidit, ut fieret. Occidendum itaque Christum autumant, ne credentibus  in eum populis, Romani eis et locum auferant et gentem; cum ideo quia occisus est, totus in eum crediderit mundus, nichilominusque uenerint Romani, et gentem abstulerint, et locum. uerumtamen ab hoc timore sibi uidebantur liberati, quando, posito in cruce Iesu et in mortem resoluto, nomen eius et uirtutem exstinxisse gaudebant. Reuocemus ad memoriam ea que de Philistheis et Samson sacra narrat historia: ubi manifeste Philisthei Iudeorum, Samson autem Domini Saluatoris tenet imaginem: qui missus ad oues que perierant domus Isrel, meretricis Dalile, Ecclesie uidelicet de gentibus, concupiuit amplexus. Hoc igitur Samson a Philistheis quot passus sit iniurias; quibus appetitus uinculis, quibus etiam minis pulsatus sacra  produnt Euangelia . Obseruant os eius Scribe et Pharisei; questiones obiiciunt, diuersarum causarum sententias exigunt, ut esset unde accusaretur, unde iudici, unde morti ex sententia traderetur. ueniunt autem cum questionibus quasi cum uinculis: quibus ruptis toties liber exiuit, quoties ab ipsis fuerat impetitus. Licet, inquiunt, censum dare Cesari, an non?  Laqueum parauerunt pedibus eius, sed inciderunt in illum . Reddite, inquit, que sunt Cesaris Cesari: et que sunt Dei Deo . Sic et de adultera: Moyses precepit huiusmodi lapidare; quid tu dicis?  Ille sic uincula rupit, ut adultera liberata, illi sua sententia ferirentur, et proprie conscientie accusatione lapidarentur. Tandem  ille Samson amore meretricis resolutus in somnum, nudatus crine, fortitudine pariter spoliatur, Philisthinorumque traditus potestati, irrisioni patuit et dolori. Sic et meus Samson amans meretricem, que sub omni ligno frondoso et in omni colle nemoroso prostrata, quot idola uenerabatur, tot quasi adulteriis polluebatur, crinem deposuit, fortitudinem abscondit, uincula suscepit. Elapsis discipulis quasi caluus ascendit locum Caluarie et Iudeorum traditus uoluntati, irridetur pendens in cruce. Cernens autem propheta in spiritu, letitia uesana perfusos ante crucem agitare caput, improperare miracula, suadere descensum, hanc ineptam compescit letitiam, dicens: Ne leteris, Philisthea omnis tu,  quia comminuta est uirga percussoris tui. uelut percussionibus eius liberati, insultant in cruce pendenti, pre letitia caput mouentes et dicentes: Si Filius Dei est, descendat de cruce . O Philisthea! o ebria! o potionata! o uesana! Cadis, ruis, prosterneris. Comminuta tibi uidetur uirga, id est potestas percussoris tui; capto insultas Samsoni, cui capilli abrasi sunt, cui eruti sunt oculi; ne leteris, Philisthea omnis tu. Morietur Samson, comminuta uidebitur potestas eius; sed mors eius tua est desolatio, filiorum oppressio, glorie uestre diminutio, ruina templi, sublatio sacerdotii, totius plebis dispersio. Ideo ne leteris, Philisthea omnis tu, quia comminuta est uirga percussoris tui. Quod autem dicit, omnis tu, magnitudinem gaudii, quo  in Christi morte exsultabant, expressit. Ne leteris, ne gaudeas, ne exsultes, ne insultes: non enim tantum scelus diuina iustitia dimittet inultum. Quoniam enim characterem ueritatis non receperunt, ut salui fierent, mittet illis Deus operatorem erroris, ut credant mendacio. Hinc Dominus in Euangelio: Ego ueni, inquit, in nomine Patris mei, et non recepistis me; alius ueniet in nomine suo, illum recipietis . Ipse est operator erroris, a Iudeis in fine seculi suscipiendus, digno Dei iudicio, ut qui contempserunt Christum, habeant Antichristum. Unde subiungitur: De radice colubri egredietur regulus, et semen eius absorbens uolucrem. Cum sanctus patriarcha Iacob filios benediceret, et inter ceteros Dan benedicendus accederet, ait de eo:  Fiat Dan coluber in uia, cerastes in semita . Sicut igitur exiit uirga de radice Iesse, et flos de radice eius ascendit, id est Christus, ita nimirum de radice Dan, qui dictus est coluber, egredietur regulus, id est Antichristus. Regulus, qui et basiliscus, rex serpentium dicitur, afflatu suo atque conspectu homines perimens. Comparatur autem serpens iste Antichristo, qui eius uirtute et malitia plenus erit, et rex est serpentium, id est princeps demoniorum; cuius afflatus nequitia, et illuminatus scientia, plures a fide ueritatis occidet. Quos enim fallit astutia, aspectu eius puta esse percussos; quos autem malitia cogit, eius afflatu scias esse occisos. Et semen, inquit, eius absorbens uolucrem. Singularem numerum ponit pro plurali. Sicut  bonum semen uerbum Dei, ita profecto semen pessimum uerbum Antichristi. uerbum itaque eius, predicatio eius, doctrina eius, quasi semen eius absorbebit Iudeos; non omnes tamen, sed illos, qui superbia tumidi, nec ad celum possunt ascendere, nec in terram per humilitatem uolunt descendere, sed, sicut uolucres in hoc inani inter celum pendentes et terram, eorum merentur consortium, qui proiecti de celo, in hoc ere caliginoso sortiti sunt locum. De radice enim colubri, id est ex suggestione diaboli egressus est regulus, superbia, odium, indignatio Romanorum, quorum tunc imperator pessimus Nero, regulo uenenoso non immerito comparatur; cuius semen, id est uoluntas, quam ex colubri  afflatu concepit, uespasianum misit in Iudeam, qui cum filio suo Tito omnem potentiam, et superbiam, et gloriam Iudeorum absorbuit. Et pascentur primogeniti pauperum. Improperat sermo propheticus infelici populo odium, quod non solum in Christum, uerum etiam in eius discipulos exercebant. Quandiu eorum durabat imperium, non cessabat a discipulis Christi persecutio Iudeorum: a quibus alii occisi, alii lapidati, alii suis fugati sunt sedibus, alii flagellis attriti. Cernens itaque propheta in spiritu, post hec omnia Iudeos multis malis affectos, Christi uero discipulos post eorum persecutionem, imo et in ipsa eorum persecutione, bone conscientie confidentia alacres. Et pascentur. inquit, primogeniti pauperum. Pauperes sunt, de  quibus Dominus in Euangelio: Beati pauperes spiritu, quoniam ipsorum est regnum celorum . Isti sunt pauperes, qui abrenuntiantes mundo, et omnibus diuitiis eius, ualefacientes etiam patri et matri, fratribus et sororibus, agris et possessionibus, nudi nudum Christum sequuntur. Quorum omnium primogeniti sancti fuerunt apostoli, et discipuli Christi qui hanc primo doctrinam ex eius ore audientes, secura conscientia dicebant: Ecce nos reliquimus omnia, et secuti sumus te. Quid ergo erit nobis?  uere fiducialiter in Christo requieuit Petrus, quando, precipientibus sacerdotibus, ne loquerentur in nomine Iesu, respondit: Obedire oportet Deo magis quam hominibus . Quanta etiam fiducia quiescebat Paulus, quando in  conspectu iudicis stans, tam fortia de Christo eiusque preceptis disseruit, ut tonitruum uerborum eius Festus non sustinens: Insanis, inquit, Paule, littere multe te ad insaniam prouocant . Sane quies ista tranquillitatem mentis significat, qua nec suis persecutoribus irascebatur; qua nullo, aduersus odientes se, odio mouebatur; qua pro inimicis orare, malefacientibus benefacere, pro eorum uita, qui eorum uitam sitiebant, didicerat laborare. Hinc est, quod Stephanus pro lapidantibus intercedit , Petrus uerberantibus uerbum salutis non subtrahit Paulus pro eis, qui semel eum lapidauerant, quinquies uerberauerant, tristitiam magnam habet, et continuum dolorem cordis. Sed illis fiducialiter agentibus, et in caritatis suauitate  quiescentibus, quid Philistheis factum est a quibus nostro Samsoni illusum est? Audi quod sequitur:

Et interire faciam fame radicem tuam; et reliquias interficiam. Interiit fame radix eius, quando, incenso templo, ciuitas pariter ruit, et tota illa nobilitas aut fame aut gladio periit. Possunt pontifices et sacerdotes radix gentis appellari; quoniam, sicut uitalis succus a radice procedens per totum arboris corpus ramosque diffunditur, ita per legis doctrinam a sacerdotibus ministratam relique plebi salutis remedia parabantur. Qui quoniam uerbum Christi repulerunt, et indignos se iudicabant regno Dei, ipsis fame pereuntibus,  eorum reliquie, id est cetera multitudo, uitam que Christus est deserentes, eterna morte punite sunt. Hec secundum futurorum prenuntiationem dicta, moraliter sunt repetenda, ut fidem quam prophetie ueritas confirmat, ornent mores, uita commendet, finis coronet. Et hoc quidem onus Philisthiim non secundum id solum intelligendum est, quo premitur Philisthiim uel opprimitur; sed etiam secundum hoc, quod uel premit, uel opprimit. Caueamus proinde, fratres karissimi, a Philistheis opprimi; quoniam, ut non premamur, cauere non possumus. Simus ergo sicut Samson Nazarei, id est Domino consecrati, et, crescente capitis nostri cesarie, sancti efficiamur. Crines nostri in quibus est nostra maxima fortitudo, non prodantur meretrici;  et sic nec uinculis constringi, nec gladiis terreri, nec includi carcere, nec a multitudine poterimus superari. Et si forte exsultent Philisthei, et si aliquando capti uideamur, eorum iam uinculis mancipandi, audient a propheta: Ne leteris, Philisthea omnis tu, quoniam comminuta est uirga percussoris tui. Sed, quia hec latius et manifestius prosequenda sunt: reparemus silentio uires, sensum oratione: et ad hec indaganda mysteria crastino conueniamus ad laudem et gloriam Domini nostri Iesu Christi, cui honor et gloria in secula seculorum. Amen.



SERMO XXII. De eodem capitulo moraliter exposito.

Onus Philisthiim, quod post onus Babylonis cum  uestra caritate tractandum suscepimus, paucis quidem uerbis propheta comprehendit; qui tamen sensuum profunditate multorum materiam ministrauit. Itaque, fratres, de allegoricis montibus ad plana tropologica descendentes, ad ipsius oneris principia redeamus; dicamusque, per Philisthiim superbos quoque intelligi, qui confidunt in uirtute sua, et in multitudine gratiarum spiritualium gloriantur . Hi sunt, qui cum Loth egressi de Sodomis , et montem uirtutum conscendentes, inebriantur a duobus sororibus, superbia et uana gloria: et sic sensibiliter ad turpia illecti, etiam in abominationes pessimas dilabuntur, ut merito dicantur Philisthiim, id est cadentes potione. uideat caritas uestra, fratres,  cum naturaliter, singulis expulsis uitiis, uirtutes succedant, hec superbia uicinior uirtutibus, quam uitiis, quanto magis quisque profecerit, tanto aduersus eum acrius conualescit. Est autem multiformis hec bestia, que uix caueri potest, exstingui autem in hac uita nullo modo potest: quippe cui mors sua uite materia sit, indeque robustius surgat, quo certius putatur exstincta. Intelligitis que dico? Quandiu uiuunt in te uitia, quorum incentor est Achaz, et colluctatio grauis est tibi cum carne et sanguine crebraque tibi, licet optime pugnanti, uulnera infliguntur; non audet bestia illa caput erigere; non audet aduersus timidum et pauidum in procinctu positum exitialem inire conflictum. At si, mortuo Achaz, quieuerint incentiua libidinum,  mox coluber tortuosus caput erigit uirulentum, ac ueneni sui suggestione animam inflans, primo uirtutibus reddit inanem; deinde sub ipso timore uitiorum putredinem generans, in ea que se euasisse gloriabatur, uitia prosternit. Igitur quasi in uirtutum culmine positos, et iam non in Domino, sed in se gloriari incipentes, alloquitur sermo propheticus: Ne leteris, inquiens, Philisthea, que iam potionaris calice superbie, que iam incipis ad inferiora de superioribus ruere: ne leteris, quia comminuta est uirga percussoris tui. Iste Achaz percussor noster est, cui plerumque dat Dominus uirgam in manu ut percutiat, ut flagellet; affligens tentationibus et suggestionibus quatiens. Que quidem  uirga tunc comminuitur, quando et tentandi potestas subtrahitur. uerumtanem, ne leteris, o Philisthea, quasi iam euaseris; ne glorieris, quasi colubrum illum uenenosum tuis uiribus exstinxeris. Caue proinde radicem colubri. Quia de radice colubri egredietur regulus; de superbia Dei contemptus. Regulus rex est serpentium, et Dei contemptus omnium potentior uitiorum, que tunc magis damnabilia iudicantur, quando non ex ignorantia uel infirmitate, sed potius ex contemptu generantur. Nascitur autem contemptus ex superbia; quia nisi prius mens humana tumuerit, ad sui Creatoris iniuriam non erumpit. Et semen eius absorbens uolucrem. Sic enim contemptus desperatio est, que confessionem excludit, irridet penitentiam,  satisfactionem abiurat. impius, cum uenerit in profundum malorum contemnit . blasphemus in Deum, iniquus in proximum, perniciosius seuiens in semetipsum: qui, quoniam de uenia desperat, uitia uitiis cumulans, ipsi desperationi uehementiora fomenta ministrat. Per uolucrem animal pennatum, et celeri uolatu superiora petentem, spes significatur; per quam terrenis celestia, eterna temporalibus, humanis diuina preponimus; per quam etiam iam nunc salui facti sumus, et Christo in celestibus conregnamus. Hanc itaque uolucrem desperatio absorbet, quando auulsis pennis, quibus ad celestia uolatur, anima declinat ad infima, ut contemnens futura, amplectatur terrestria, nichilque ultra desideret, que nichil  quod ultra sit speret. Sed et hoc quod dicitur: Ne leteris Philisthea omnis tu, ad ipsos congrue satis dirigitur, qui minus grate diuina flagella suscipiunt; in prosperitate effusi, in aduersitate querulosi; quos fauor eleuat, persecutio conturbat. Eia, fratres, ut ait Apostolus: Quis est filius, quem non corripit pater? Flagellat quippe omnem filium quem recipit . Potest itaque et ipse dici percussor, qui percutit et sanat, mortificat et uiuificat, deducit ad inferos et reducit . Ipse certe uirgam uirtutis sue emittit ex Sion , ut uisitet in uirga iniquitates nostras, et in uerberibus peccata nostra . Magnum est, fratres, diuine miserationis indicium, quando non  parcit in presenti; quando non miseretur, quando sepit uias nostras spinis, et occludit maceria, ut querentes mortem non inueniamus , quando omnes dulcedines quibus inhiamus, multimoda aspergit amaritudine, ne inhereamus. Quid tu, Philisthee, cadens potione? Repleuit et inebriauit te amaritudine Dominus; potionauit te calice ire eius, et sagitte eius infixe sunt tibi : quarum indignatio ebibit spiritum tuum. Certe si irasceris, si murmuras, si indignaris, si manum repellis medici, Philistheus es cadens potione, inde ruinam incurrens, unde sperare poteras erectionem. ue tibi, si auerterit zelum suum a te, ut ultra non irascatur tibi; sicut ad quosdam loquitur per prophetam: Non uisitabo super filias uestras,  cum fuerint fornicate; neque super uxores uestras, cum adulterauerint . Infelices ergo sunt, de quibus conqueritur in Psalmis: Non audiuit populus meus legem meam; et Isrel non intendit mihi . Non audiuit docentem, non sustinuit corripientem: illinc rebelles et increduli, hinc murmurosi, utrobique ingrati. Qua igitur pena plectentur; quibus pro his afficientur tormentis? Audi quod sequitur: Et dimisi eos secundum desideria cordis eorum . Intelligat caritas uestra, fratres mei. Multi pro peccatis suis corripiuntur a Domino, affliguntur inopia, persecutionibus atteruntur, debilitantur membris, diuersis tormentorum generibus excruciantur. Qui si nichil correctionis  admiserint, sed, sicut in prosperis superflui, ita in aduersis inueniantur blasphemi, suspendit uirgam; gladium mittit in uaginam, tradens eos in desideria cordis sui, ut eant in adinuentiones suas . Tunc letantur, cum male fecerint . Talibus ergo loquitur propheta, dicens: Ne leteris, Philisthea omnis tu, quia conminuta est uirga percussoris tui. Ne leteris, quod a percussione cessauit, qui te erudiuit, cuius uirga caput serpentis excludit, reguli uenena depulit, et semen eius pessimum arefecit. De radice enim colubri egredietur regulus; ex uoluntate uidelicet corrupta delectatio immunda, cuius semen sunt opera pessima, que totum quod prius in anima nostra sapiebat, et instar uolucris pennate desiderio et affectu superiora petebat, obruunt  et absorbent. Sed Philistheis, id est superbis tali onere depressis, quid pauperes facient, id est humiles? Sequitur:

Et pascentur primogeniti pauperum; et pauperes fiducialiter requiescent. Hi sunt pauperes quibus Dominus ait: Beati pauperes spiritu, quoniam uestram est regnum celorum . Paupertas ista secundum affectum estimatur, non secundum sensum: cum abundans diuitiis, regnoque sublimis, dicat: Ego uero egenus et pauper sum . Sunt autem quedam uirtutes in quibus incipimus, quedam in quibus proficimus, quedam in quibus perficimur. Prima autem omnium fides, quam spes corroborat, caritas remunerat. Illa autem fides uirtus est, que per dilectionem operatur, cum sine spe  remunerationis nemo bene operetur. Hi sunt primogeniti pauperum, id est humilium, qui non in se, sed in Domino gloriantur. Est quedam in hac uita experientia, que fidem probat, spem corroborat, nutrit caritatem; unctio scilicet illa spiritus, que nos docet de omnibus: que quasdam nobis future beatitudinis infundit primitias, cor nostrum simul illuminans et accendens, ut uideat et amet, gustet et intelligat; quando ipse spiritus testimonium reddit spiritui nostro, quoniam sumus filii Dei . He igitur uirtutes si sic pascantur, si sic nutriantur, in ceteris facilius proficimus, que ab his introducuntur, cum fidei timor adhereat, patientia spei, castitas caritati. Deinde timor  parit prudentiam, patientia fortitudinem, temperantiam castitas, caritas iustitiam. Per has postremo ascenditur ad sapientiam, quasi per riuulos ad fontem, fides transiit in spem, spes in possessionem, caritas in plenitudinem. Tunc profecto fiet, quod sequitur: Et pauperes fiducialiter requiescent. Cum enim humiles quique, qui nesciunt in suis meritis gloriari, quos pauperes uocat propheta, ad uirtutum culmen peruenerint, fiducialiter requiescent, quibus se non ingerit spes superbie, et ideo nec manu peccatoris moueri possunt, nec superueniente turbine illidi. Ibi, enim, id est in superbia, ceciderunt, qui operantur iniquitatem; expulsi sunt, nec potuerunt stare . Ibi sunt Philisthei cadentes potione, quibus coluber radicem  suam inserit, ex qua regulus procreatur, cuius semen absorbet uolucrem, de quibus adhuc propheta subiungit:

Et interire faciam radicem tuam fame, et reliquias tuas interficiam. Interfecta radice, quidni rami pariter moriantur, ut pereunte quod primum est, etiam ultima queque deleantur? Fides radix, cetere uirtutes reliquie; itaque ubi fides corrumpitur, omnes pariter uirtutes euanescunt, quia, omne quod non est ex fide, peccatum est . Quid igitur? Nihil remedii, nichil spei superest Philistheis? Est, si quidem fecerint, quod subiungitur: Ulula, porta; clama, ciuitas. Sed, quia hec nondum allegorice exposita sunt, moralem hanc expositionem nunc interim differamus. uerum, quia onus  Philisthiim non solum secundum hoc quod premitur, sed secundum hoc quod premit, potest intelligi; dicamus Philistheos immundos esse spiritus, qui inebriati superbia, a celesti illa mansione corruerunt. Hi sunt qui nos suis fatigant suggestionibus, tentationibus premunt, onerant doloribus. Aduersus hos nobis est colluctatio, a quibus nonnunquam uulneramur et percutimur, quos nos uicissim et percutimus et uulneramus. Induite proinde uos, fratres, armatura Dei, ut possitis stare aduersus insidias diaboli . Custodite maximam fortitudinem uestram, quam instar Samson, septem uobis crines conseruant. Instant Philisthei, dormientibus funes iniiciunt; sed nisi prius radantur septem crines, nichil proficiunt. De  his funibus ait Propheta: Funes peccatorum circumplexi sunt me . Sed, quia fecit Deus quod sequitur: Et legem tuam non sum oblitus , in alio psalmo confidenter proclamat: Dirupisti uincula mea . Sunt autem tres funes quibus nos appetunt Philisthei, concupiscentia carnis oculorumque, et superbia uite. uide, o Samson, ne dormias; uide ne otio dissoluaris; uide ne meretricis, uane uidelicet glorie, seducaris illecebris. Otiositas inimica est anime: in desideriis enim est omnis otiosus. Audiant hoc, qui occasiones querunt uagandi, quibus commune opus manuum oneri est, qui, fratribus necessariis operibus intentis, otio uacant et fabulis. Hi sunt quos  sepe cernimus Philisthinorum innexos funibus, nunc carnis stimulis agitari, nunc stultis occupationibus infeliciter irretiri, nunc quasi quibusdam furiis actos gyrouagando multis detractionibus exponi: quos Philisthei fune carnalis concupiscentie trahunt ad libidinem, fune concupiscentie oculorum ad uanitatem, fune superbie ad superstitionem. Crines procedunt ex capite, cogitationes ex corde. In septem itaque cogitationibus conseruatur fortitudo tua; quarum due sunt de preteritis, due de futuris, tres de presentibus. Ad preterita pertinet recordatio creationis et redemptionis; ad futura horror damnationis, et contemplatio eterne remunerationis; ad presentia consideratio nostre infirmitatis, et diuine bonitatis, cum memoria illis,  quam sepius experimur, consolationis. Has sane cogitationes, si lethali somno sopitus prodideris meretrici, id est uane glorie abscindendas tradideris, quasi impotens et infirmus Philistheis, nequam uidelicet spiritibus traderis illudendus. Quibus tamen exsultantibus dici potest: Ne leteris, Philisthea omnis tu; quia contrita est uirga Samson, cuius iterum possunt crines crescere, per quos et radicem colubri, et partum reguli potuerit declinare; si tamen ut pauper in loco pascue collocatus , uerbi Dei famem uitare potuerit, et in spe diuine misericordie fiducialiter requieuerit. Fiet enim ex Dei gratia, ut radix colubri, cum ei subtracta fuerit peccati materia, quasi fame intereat, non habens unde uiuat; et  sic cetera uitia, que ex pessima radice pullulauerant, moriente radice, marcescant. Sed iam tandem sermoni huic demus finem, obsecrantes Dei misericordiam, ut interius illo uerbo pasci mereamur, quod non habet finem, quod est Christus, cui honor et gloria in secula seculorum. Amen.



SERMO XXIII. Ab eo quod ait: »Ulula, porta,« usque ad finem oneris Philisthiim .

Per Philistheos, qui cadentes potione uel poculo interpretrantur, secundum typum futurorum, Iudeos diximus designari: qui ob necem Domini Saluatoris a Romanis depressi et oppressi, effusi sunt et dispersi; quoniam Deus spreuit eos .  Unde propheta: Et interire, inquit, faciam fame radicem tuam: et reliquias tuas interficiam. Adhuc quoque calamitatem describens, subiungit: Ulula, porta; clama, ciuitas; prostrata est Philisthea omnis. Hec est illa ciuitas et gentis illius desolatio, quam et sanctus Ezechiel describit, loquente ad eum Domino: Et tu, fili hominis, sume tibi gladium acutum; et duces eum per caput tuum, et barbam. Et assumes tibi stateram ponderis; et diuides eos. Tertiam partem combures igni; tertiam partem concides gladio; tertiam uero partem disperges in omnem uentum; et gladium denudabis post eos . Que omnia expositione non indigent, sed consideratione. uerum, qua de causa passa sit plebs illa, propheta non tacet. Ab aquilone enim fumus ueniet, et nox  est qui effugiat agmen eius. Fumus uenit cum agmine, quoniam multe abominationes secute sunt ignorantiam, odia, maledicta, blasphemie; in quibus miser ille populus quotidie crescit in penis, ita ut nullus sit reproborum, qui fumi illius agmen effugiat. Quid tu uides, ait Dominus ad Ieremiam, quid tu uides? Et ille: Ollam succensam, et facies eius a facie aquilonis . Nostis quis ille sit, cui pars placuit aquilonaris; frigida scilicet, et a Dei calore aliena corda mortalium: per quos ollam tentationis ille qui eis sedet plerumque succendit; ex qua fumus egrediens multorum excecat oculos, et a ueritatis lumine alienat. Dicit enim, quomodo sit Philisthea prostrata: qua etiam ratione securus quis potest esse de uenia, si digna precesserit  penitentia. Ait quippe Paulus in infidelitate prostratus, fide erectus, persecutor in infidelitate, doctor in fide: Misericordiam consecutus sum; quia ignorans feci in incredulitate . Ignorantia ipsa quasi fumus erat: que nimirum ab aquilone procedens erroris tenebris mentem eius obuoluerat. Ideo facilius ueniam consequitur, quia secundum emulationem persecutus est Ecclesiam Dei, fumo ignorantie cecatus, non malitia prouocatus. Et tu quoque non desperes de uenia; quia, etsi forte non te tetigit fumus ignorantie, tetigit tamen fumus suggestionis aliene, tetigit fumus carnalis concupiscentie. Ille itaque qui cognoscit figmentum nostrum , tanto citius miseretur, quanto in nobis ipsis portamus, quod olle illius succense fumo facilius  obfuscatur. Ideo prosternitur certe Philisthea, id est anima quelibet elata: quia ab aquilone, id est diabolica tentatione, aut ignorantie, aut concupiscentie fumus procedens, aut circumuenit incautam, aut infirmam illicit. Sed tu ulula cordis contritione, clama confessione, ut fiat quod in hoc ipso propheta scriptum est: Sume citharam; circui ciuitatem, meretrix obliuioni tradita . Bene cane, frequenta canticum, ut memoria tui sit apud misericordiam Redemptoris. Ipse enim scit, quia non est, qui fumi huius pessimi agmen effugiat. Quis enim est, cuius carnem uel mentem instar olie feruentis hostis ille aquilonaris non aliquando succendat, ignitisque iaculis concupiscentie fumum  non excitet? Quid igitur respondebitur nuntiis gentium? Si placet, per nuntios gentium angelos contrarie fortitudinis intellige: qui, diuersis tentationibus fatigatis, uirtutis arduam uiam opponunt; carnis fragilitatem et corruptionem abiiciunt, ut, quadam desperatione deiecti, uiam salutis refugiant. Expertis loquor. In initiis conuersionis nostre inter graues tentationes carnis et spiritus, cum nos aliquando spiritus fornicationis ureret, nunc inflammaret ira, nunc gula desideriis agitaret, quasi impossibilis uidebatur in his omnibus tolerantia, maxime cum adolescentie lubricus status, tentatoris multiplex astus, ex infirmitate facilis casus proponeretur. Spiritibus itaque talia suggerentibus quid respondebitur? Que spes nostra, quod refugium?   Quia Dominus fundauit Sion, Fratres, fundamentum Dei firmum stat, habens signaculum hoc; nouit Dominus qui sunt eius . O Sion, o anima, que quasi in specula posita tui Domini prestolaris aduentum, non metuas, non conturberis; quoniam, si irruant uenti et fluant flumina, fatigari potes, sed subuerti non potes: fundata enim es supra petram . Dominus enim fundauit Sion: qui non permittet nos tentari supra id quod possumus; sed faciet cum tentatione prouentum, ut possimus sustinere . Hec miserorum in hac uita consolatio; hec in tentationibus fortitudo; hec in tribulatione securitas; hec constantia in aduersis. Dominus certe fundauit Sion, animam Dei contemplatione sublimem, in  uere humilitatis fundamento eam constituens; que tanto securius atque solidius locatur, quanto crebris probata tentationibus nec falli potest incauta, nec illici iam probata, nec exercitata superari. Sic itaque fundauit Dominus Sion; et in ipsa sperabunt pauperes eius, id est humiles, qui apponentes scientiam, apponunt et dolorem, ut in illa beatitudine quandoque glorientur, quam in Euangelio Dominus dicit: Beati qui lugent, quoniam ipsi consolabuntur : in Christo Iesu Domino nostro, cui est cum Deo Patre, in unitate Spiritus sancti, honor et gloria in secula seculorum. Amen.



SERMO XXIu. De principio oneris Moab.

Explicito onere Philisthiim, contra Moab armatur  sermo propheticus. Cuius nominis rationem primum uideo uobis esse reddendam. Sanctus Loth, ut bene nostis, fratres Charissimi, egressus de Sodomis, cum eius uxor retro respiciens in salis esset mutata figmentum, cum duabus solis filiabus ascendit in montem, et post incolatum urbis immunde nouus spelunce factus est habitator. Ibi utraque filia ebrii patris furata concubitum, primogenita Moab, altera Ammon filios ex incestu concepit . Moab autem de patre, siue aqua paterna interpretatur: quem nimirum pater nesciens de filia genuit, non ex affectu amoris, qui in quadam dulcedine spiritus legitime ceuntes coniungit; sed ex eo fluxu qui e dormiente uel ebrio instar  aque sine amoris sapore emanare consueuit. Quid dicam, fratres karissimi? Blasphemumne putabitis, si in his sanctum Loth Domini Saluatoris imaginem dixero tenuisse? Recordamini, queso, Iudam in concubitu Thamar, quam putauerat meretricem , et Dauid in illicito Bethsabee amplexu , Domini Iesu secundum sanctos Patres expressisse figuram: et hic quoque Iesum sacerdotem magnum, sicut in Zacaria monstratum est , in sordidis uestibus non miremini. Christus, ut scitis, Dei uirtus est, et Dei sapientia . Ex Dei autem sapientia duplex scientia, quasi due filie procreantur; practica scilicet et theorica. Has itaque filias cum in speluncam, corda uidelicet tenebrosa gentilium Dei  sapientia induxisset; non ex uoluntario patris semine, quod est caritas, sed ex propria curiositate et uanitate, quasi ex incestu, quamdam diuinarum et humanarum rerum scientiam, ex bono quidem patre, sed non legitime conceperunt. Nam, quod etiam mundi huius sapientes, Deo reuelante, multa de humanis et de diuinis didicerunt, Paulus testis est, qui ait: Quod notum est Dei, manifestum est in illis. Deus enim illis reuelauit . Sequitur:

Quia nocte uastata est Ar, Moab conticuit . Recolite, queso, quod Deus nocte traditus et nocte illusus, instante iam nocte, noscitur de cruce depositus. In hac nocte uastata est Ar, quod interpretatur aduersarius, de quo beatissimus Petrus: Sobrii  estote et uigilate; quia aduersarius uester diabolus, tanquam leo rugiens circuit querens quem deuoret . Ista est aduersaria illa ciuitas; atrium uidelicet illius fortis armati: qui a fortiori superueniente deuictus, et spolia perdidit, et arma proiecit. Quamuis et ipsa hominum multitudo Ar ciuitas possit intelligi: que Deo aduersa, ligna lapidesque colebat. Que quodammodo nocte uastata est; quia passione sanctorum et patientia stupefacti, quamplures aduersariam ciuitatem sua absentatione uastauerunt. Tunc certe Moab, id est sapientia huius mundi, conticuit, nichil uirtutis habens in uoce, qua uel suam astruere, uel Christi posset doctrinam euacuare. Sequitur: Quia nocte uastatus est murus, Moab conticuit. Murus aduersarie ciuitatis,  id est inferni, idololatria fuit, quam per uniuersum orbem uirtute Dominice passionis cernimus esse uastatam. Murus preterea aduerse doctrine dialectica fuit, uel uersutia disputandi, quam in nocte, id est in persecutionibus posita simplicitas Christiana subuertit; et omnia eius argumenta fidei sinceritate uastauit. Tunc certe Moab, id est mundi huius sensus, conticuit, quando intonans Dominus super aquas multas obstruxit os loquentium iniqua , et euacuauit omnem scientiam extollentem se aduersus scientiam Dei. Ideo factum est, quod subiungitur: Ascendit domus, et Dibon ad excelsa in planctum. Domus non solum parietes cum tecto fundamentoque uocantur, sed etiam ea que in ipsa domo est, familia, secundum bonos malosue  mores, bona domus malaue appellatur. Igitur, per domum Moab cor sapientium huius mundi intelligite, in quo non parua familia sensuum, cogitationum affectionumque uersatur. Porro Dibon, que interpretatur fluxus eorum, ipsorum sensuum uel cogitationum, uel etiam sententiarum diuersitatem lasciuiamque significat. Potest etiam sic intelligi quod, Christi coruscante doctrina, domus Moab, id est familia philosophorum, discipuli uidelicet, et Dibon ciuitas, id est multitudo magistrorum, qui cum gaudio idolorum solebant interesse culture, ad ipsa idola cum planctu ascenderint; et contra Euangelium demonum responsa et auxilia flagitauerint. uerum, quia sapientium huius mundi plures conuersi ad Christum suis abrenuntiauerunt erroribus,  plures in innata sibi malitia perstiterunt: onus istud utrosque tangit in his uerbis, illos penitentia, istos cordis angustia docens esse grauatos. Multi enim philosophorum, tam discipuli quam magistri, quasi domus et ciuitas relicto ualle erroris, ad excelsa conscendere uirtutis, cum planctu et lacrymis peccata sua confitentes, et de pristinis erroribus et blasphemiis humiliter penitentes. Et addidit propheta: Super Nabo et super Medeba Moab ululabit. Nabo interpretatur sessio, Medeba de saltu. Ad magistros pertinet sessio, secundum illud: Super cathedram Moysis sederunt Scribe et Pharisei . Per saltum ubi sunt arbores infructuose et steriles, ubi non hominum, sed ferarum habitatio est, inculta exprimuntur corda gentilium:  qui magistris errorum adherentes, eorum dogmata multitudinis auctoritate tuebantur. Ululatus igitur Moab super illos doctores plebesque describitur: quos a suo consortio recedentes, ad catholicam fidem conuerti sine graui dolore, quod significat ululatus, uidere non poterant. Unde subiungitur: In cunctis capitibus eius caluitium. Capita Moab nominatissimos diuersarum sectarum intellige magistros, Socratem, Platonem, Diogenem, et ceteros tales. Hi sunt profecto capita Moab, principes uidelicet scientie secularis. Quis horum est, cuius per Christi gratiam capilli non sint rasi, discedentibus ab eorum secta discipulis, qui eis tanquam capitibus suis adherere consueuerant, et se ad Saluatoris nostri gratiam conferentibus? Certe ipsi  iam uidemus philosophos decaluatos: quorum sapientie piscatorum doctrina prefertur; quorum sectam nemo qui profiteatur, nemo qui sequatur. Ideo conuenienter propheta subiungit: Omnis barba radetur. Quandiu imberbis est homo, puer estimatur; barbatus autem uiri nomen sortitur. Quasi barbati erant philosophi, cum eorum sapientia et doctrina populi regerentur. Cum uero personante Christi Euangelio ubique, et eorum confutante errores, insipientes et uecordes ab omnibus crederentur, quasi rasis barbis deformes et inhonori, et uelut in puerilem reducti stultitiam uidebantur. Iam uideamus sequentia:

In triuiis eius accincti sunt sacco; et super tecta  eius, et in plateis eius omnis ululatus descendit in fletum. Tria hic proponuntur, triuia, tecta, platee. In triuiis philosophorum diuerticula, in tectis superbia, in plateis uita perdita figuratur. Diuerticula habebant in sophismarum deceptione, superbiam ex hominum estimatione, uitam perditam ex carnis et mentis corruptione. Quorum multi conuersi ad Dominum, in omnibus que peccauerunt puniti sunt. Nam pro dolis et fallaciis, que in triuiis exprimuntur, amicti sacco in signum penitentie perhibentur; et pro superbia, qua buccis crepantibus sententias de diuinis et humanis quasi in tecto positi promulgare consueuerant, ululatum confessionis et contritionis emittere ostenduntur; et pro lata illa uia, qua tendebant ad mortem, humiliati,  et suis lacrymis loti, ad uiam arctam et angustam, que ducit ad uitam, regredi nuntiantur : Ait ergo: in triuiis eius, haud dubium quin Moab, accincti sunt sacco; quia ad memoriam reuocantes quibus diuerticulis et fallaciis humane simplicitati illuserant, accincti sacco, id est penitentie asperitate afflicti, eum cui peccauerant, digna satisfactione placare curarunt. Et super tecta eius, et in plateis eius omnis ululatus descendit in fletum. Ait Dominus in Euangelio: Quod in aure audistis, predicate super tecta . In tecto siquidem altitudo quedam et manifestatio declaratur. Per plateas quoque, que latitudinem significant, latam perditionis uiam accipe, per quam et ipsi incedebant, et aliis per eam  gradiendi exempla prebebant. Sed qui in tectis ascenderant per elationem, humiliati descenderunt per compunctionem; et qui errores suos publice quasi in plateis predicauerant, ululatum uocis miserande in auribus omnium emittebant. Sequitur:

Clamabit Hesebon, et Eleale, usque Iasa audita est uox eorum. Hesebon cogitationes, Eleale ascensio, Iasa factum siue mandatum interpretatur. Cernentes philosophi multa hominum millia quotidie ad Christi fidem et sacramenta concurrere, conturbabantur; nec facile dici potest, quantus fuerit tunc in eorum cogitatione tumultus, quomodo mirabantur, nunc indignabantur, nunc erecti in superbiam aduersabantur: que omnia per clamorem  Hesebon et Eleale, uidelicet cogitationis et elationis exprimuntur. Nec iste clamor murmurque cessauerunt, donec de uoce in opus procederent, uel manifeste persequendo, uel fidei et diuinis mandatis obediendo. Ideo usque Ia sa audita est uox eorum. Hec fratres moraliter fuerant exponenda; sed timor et tremor uenerunt super me, et contexerunt me tenebre , insuper et zelus domus Dei comedit me ; urget indignatio, dolor impellit, erumpunt lacryme, quas tamen ira comprimit, absorbet emulatio. Tabescere me fecit zelus meus , et seuire iam gestit sermo meus, sed luctum mihi magis matris mee Romane Ecclesie indicit, que utrasque manus extendens in celum, miserabili uoce uidetur clamare:  extendens in celum, miserabili uoce uidetur clamare: Filii matris mee pugnauerunt contra me . Licet enim una sit illa columba Christi, formosa Christi, perfecta Christi, cui est unus Deus, una fides, unum baptisma ; propter diuersos tamen populos et nationes multe dicuntur Ecclesie, conuenientes in una, subiecte uni, uni obedientes. Ipsa est sancta Romana Ecclesia, cuius filii, sicut audistis, pugnauerunt contra eam. Alienati enim sunt quidam a uulua, errauerunt ab utero, locuti sunt falsa . Insuper iniquitatem in excelso locuti sunt . Papie quippe astiterunt reges terre, et principes conuenerunt in unum, aduersus Dominum, et aduersus Alexandrum Christum eius  . Ibi circumdederunt eum canes multi, concilium malignantium obsedit eum ; ibi insurrexerunt in eum testes iniqui , Ioannes et Guido, sed mentita est iniquitas sibi . Infelices et miseri, qui descendentes ab Ierusalem in Iericho, inciderunt in latrones . Ipse est scelestissimus Octauianus, qui, instar latronis, multo tempore in insidiis latitans, papatum predam, spolia Ecclesiam estimauit. Infelix, qui ascendit cubile patris sui, et maculauit stratum eius. Iste est superbissimus ille Aman, qui crucem parauit Mardocheo, qui regem compulit ferre sententiam mortis in Isrel . O quando uigilabit rex, quando consurget de regno suo, quando noctem istam tenebrosam et opertam mortis  caligine ducet insomnem? Quando audiet in Annalibus suis, quanta bona ei fecerit noster Mardocheus? Quando animaduertet quod ipsam reginam, eo presente, ille nequissimus nititur opprimere? Ista est regina, non uxor Artaxerxis regis, sed Christi, de qua Propheta: Astitit Regina a dextris tuis . Hec est, que hodie in infirmis membris suis, et minus scientibus legem, clamat et dicit: Indica mihi quem diligit anima mea, ubi pascas, ubi cubes in meridie . Merito terrendo, et exprobrando respondet: Si ignoras te, egredere . Quam multi, fratres, hodie nescientes Scripturas neque uirtutem Dei, egressi sunt de Ecclesia, et separantes se a uicario Christi, sequuntur preambulum Antichristi. Fratres,  nemo uos seducat inanibus uerbis . Nemo uobis dicat: Ecce hic Christus, uel ecce illic , cum in fide Petri semper sit Christus, quam S. Romana Ecclesia specialiter mutuauit a Petro, et seruat in petra, que est Christus. Hec igitur Ecclesia ubi ceperit, a quibus ceperit, quo processerit, inspiciamus. Oportet, inquit, Dominus predicari hoc Euangelium in uniuerso mundo, incipientibus ab Ierusalem . Igitur in Ierosolymis initia eius. Ipsa erat, que tunc parua et quasi lactens, cum complerentur dies Pentecostes erat in eodem loco, quam Spiritus sanctus in linguis igneis uisitans , et illuminauit sapientia, et dilectione igniuit. Ex hinc omnium  gentium uoces facte sunt in Ecclesie ore communes, et quod postea factum est in omnium gentium conuersione, precessit in linguarum omnium unione. Huius Ecclesie primus princeps Petrus fuit, cui dictum est: Super hanc petram edificabo Ecclesiam meam . Et iterum: Pasce oues meas . Et: Tibi dabo claues regni celorum, et quodcunque ligaueris super terram, erit ligatum et in celis , etc. Hec est Ecclesia, quam primitiuorum sanctus uocat Apostolus, cuius plenitudo potestatis, in ipsius principe, primo de Oriente transmigrans in Occidentem, auctoritate Spiritus sancti in Romana resedit Ecclesia. Ecclesiam sane Romanam non parietes et saxa, sed clerum a beatissimo Petro  primo Rome ordinatum, nemo sani capitis dubitat appellandum; sicut igitur Petro Clemens, Anacletus Clementi, Euaristus Anacleto successit, ita profecto cleri illius, quem ordinauit et instituit Petrus, alius ab aliis ordinatus, locum et dignitatem obtinuit. Sic semper pro patribus nati sunt nobis filii ; qui tandem, dante Constantino, cum Ecclesia quoque terrenum suscepisset imperium, etiam iure humano constituti sunt principes super omnem terram . Ex hinc ob specialem excellentiam ipsius Ecclesie episcopi, presbyteri, diaconi, appellati sunt cardinales, ab his uocabuli huius mutuantes honorem, de quibus scriptum est: Domini enim sunt cardines terre, et posuit super eos orbem . Sicut enim summus  pontifex ex legitima, et, ut ita dicam, hereditaria successione, Petri obtinet principatum, ita ceterorum apostolorum potestas in cardinales constat esse transfusa. Hec est Ecclesia Romana, cui qui non communicat, hereticus est. Illius interest consulere omnibus, iudicare de omnibus, omnibus prouidere, ad quam in Petro uox ista dirigitur: Et tu aliquando conuersus confirma fratres tuos . Quidquid ipsa statuerit, suscipio; approbo quod approbauerit, et quod damnauerit damno. Ipsius est eligere nobis pastorem, et episcopum animarum nostrarum . Quod enim fuit in ueteri Testamento, in constitutione pontificis, carnalis generatio, hoc est in nouo regularis electio, que est quedam spiritualis generatio:  quasi enim generat qui eligit, quasi generatur qui eligitur. Itaque, fratres, quod Aaron fuit filios procreare, hoc fuit Christo apostolos eligere. Ceteris filiis Aaron unus prefertur Eleazarus, ceteris apostolis unus preponitur Petrus. Et Petrus, cum spiritualiter plures genuisset, Clementem pretulit ceteris: qui cum et ipse filiis abundasset, ipsius curie electione, quasi spirituali quadam generatione, solus defuncto successit Anacletus. Sicut igitur illi legitimi semper fuerunt Petri successores, quos Ecclesia ipsa elegit; sic et illi, quos sui singulis temporibus sibi elegerunt adiutores, ueri ceterorum apostolorum fuerunt successores. Itaque a B. Siluestro et cardinalibus eius, usque ad huius  nostri temporis Adrianum et cardinales eius, nulla nobis est de legitima successione cunctatio. Ecce, defuncto Adriano legitimo Petri successore, stat in cardinalibus ceterorum apostolorum legitima successio. Cogitate nunc constitutos in medio eorum Rolandum et Octauianum, sic interim nominemus eos, quasi in utero matris sue Ecclesie Romane iam laborantis in partu. Rogo, fratres mei, nonne partus iste similis est partui Rebecce? Ecce infelix Esau rufus et hispidus, quomodo ipsa uiscera materna contorquet, et simplicem illum Iacob, quem totus ille interaneorum omni effectu concentus complectitur, manibus furibundis inuadit? Audistis enim quomodo de collo sanctissimi uiri, infelix ille mantum demone plenus extraxit.  Et cum ei non pro uoto cessisset, cum summo matris dolore egressus ab utero, cupiditatis et ambitionis sue pilis, summum cernentibus horrorem incussit. Secuti sunt eum duo, qui et ipsi alienati sunt a uulua, errauerunt a uentre , ceteris omnibus Alexandrum eligentibus, Alexandro adherentibus, Alexandrum sequentibus. Cernite nunc Ioannem, nunc uuidonem in parte una, et inter eos Octauianum; cernite et reliquam curiam ex parte altera, et Alexandrum inter eos. Rogo, cuius uox ista est: Exierunt a nobis, sed non fuerunt ex nobis? Certe aut in illis tribus curia Romana est, aut in his omnibus, aut periit de terra, et inaniter fusa est illa Saluatoris oratio, de qua dicit: Ego autem rogaui pro te, ut non deficiat fides tua  : quod dementis est opinari: Quis enim ita desipiat, ut tot episcopis, presbyteris, diaconibus cardinalibus exclusis, Romane uim curie in his duobus estimet resedisse? Sic nunc, fratres, sic loquar de istis, quasi adhuc in Ecclesia B. Petri, ubi electionem fecerant, constitutis, et ab inuicem separatis. Certe Ecclesia Romana non periit; certe, ceteris reprobatis, ut in illis tribus remanserit, nulla ratio, nullus sensus humanus admittit. Restat proinde ut in illa multitudine, que Alexandrum elegit, uim apostolice dignitatis reseruauerit. Absit enim, ut dicamus, quinque cardinales episcopos, et quindecim, uel eo amplius cardinales presbyteros siue diaconos, a tribus illis exiisse, et non potius illos ab istis: quorum fama  celebrior, uita sanctior, sensus profundior, multitudo numerosior, auctoritas sublimior. Cum igitur constet Ecclesiam esse Romanam, que Alexandrum elegit, de qua certum est illos exiisse, quicunque postea illis adhesit, siue ipsissimus Ymarus, siue alius, non ad Christianos, sed ad hereticos; non ad catholicos, sed ad schismaticos; non ad Ecclesiam, sed ad Synagogam Satane, et ipse hereticus schismaticusque accessit. Dicant inimici quidquid uolunt, mentiantur quantum uolunt, ubi Ecclesia esse Romana oculis cernitur, ratione probatur, confirmatur auctoritate; ibi cor meum, ibi animus meus, ibi affectus meus. Ab eius fide, que, Christo orante, non deficiet;  ab eius unitate, quam schismaticorum prauitas, Christo conseruante, non diuidet; ab eius subiectione, cuius mihi princeps celum aperiet, me neque mors, neque uita, neque alia creatura, Dei adiuuante gratia, separabit . Hec ad cautelam uestram, fratres, propter labia iniqua et linguas dolosas, quibus hec patria feruet, dixisse sufficiat, ut deinceps, reparatis paululum per silentium uiribus, ad delicias uerbi Dei redeamus, cui est honor et gloria in secula seculorum, Amen.



SERMO XXu. De eodem capitulo moraliter exposito.

Sicut meminit caritas uestra, principia oneris Moab secundum prophetiam, sicut potuimus, heri  exposuimus; moralem uero expositionem, quam tunc exsequi timor interueniens prohibuit, in diem hodiernum distulimus. Primum igitur secundum leges tropologicas, quis sit iste Moab inquiramus, ut manifestius quomodo uel oneret, uel oneretur, perscrutari ualeamus. Interpretatur autem Moab de patre, significans nimirum aliquid, quod de Patre procedit in filium; uel ipsos, qui secundum hoc uiuunt, quod ex patre suo naturaliter mutuauerunt. Multis sane modis in sacra Scriptura patrem nouimus appellari, uidelicet secundum naturam, secundum creationem, secundum adoptionem, secundum imitationem, secundum etatem, secundum dignitatem. Secundum naturam, quando homo illius hominis, qui ab eo  carnaliter genitus est, pater nuncupatur, sicut Abraham pater Isaac, et Isaac pater Iacob, et Iacob pater dicitur duodecim patriarcharum. uel certe quando unus aliquis omnium, qui de eius stirpe geniti sunt, pater appellatur. Unde Dominus ad Iudeos: Ne gloriamini quia patrem habetis Abraham. Secundum creationem, sicut Deus omnis creature sue Pater pronuntiatur, a quo nimirum omnis paternitas in celo, et in terra nominatur. Secundum adoptionem, sicut omnes electi filii Dei uocantur, dicente Apostolo: Accepistis spiritum adoptionis filiorum, in quo clamamus: Abba  . Omnes enim, qui de hac adoptione gloriantur, constanter clamant ad Deum: Pater noster, qui es in celis .  Secundum imitationem, sicut perfidos Iudeos diaboli filios ipse Christus appellat: uos, inquiens, ex patre diabolo estis : quo pro imitatione dictum sententia illa declarat: ait enim: Et opera patris uestri uultis facere . Hinc etiam imitando fidem Abrahe, filii dicuntur Abrahe, quos nimirum de lapidibus Dominus suscitauit, secundum etatem, sicut Paulus loquitur ad Timotheum: Seniorem ne increpaueris, sed obsecra ut patrem . Secundum dignitatem, sicut serui Naaman, cum indignaretur aduersus Eliseum, quod non uisu, oratione et tactu, sed mandato, lepre, quam patiebatur, mederi uideretur, recedenti tamen cum indignatione dicunt: Pater, etsi grandem  rem tibi dixisset propheta, utique facere debueras quanto magis cum dixit tibi: Lauare, et mundaberis? . Itaque Patri omnium qui nos creauit, debemus quod sumus; Patri qui nos adoptauit in filios, debemus quod boni sumus; patri qui nos in carne genuit debetur quod mortales, quod corruptibiles, quod diuersis passionibus obnoxii sumus. De patre itaque carnali, id est de natura corruptibili, nobis insunt incentiua libidinum, metus concupiscentiarum, ire impetus, tristitie languor, metus inordinatus, superbie tumor. Hec est gens illi nimirum contraria, quam bonus pater, qui nos adoptauit, non genuit, nobis benignus infundit, que est caritas, gaudium, pax, patientia, humilitas, castitas, et cetera. Illa igitur Moab, ista  Isrel mystice nuncupatur. Contra hunc Moab initur nobis pugna, qui etiam congrue aqua paterna interpretatur, quia he corruptiones nobis ex flexu paterni seminis inseruntur. Adsit nobis Dominus iehsu et huius Moab tale onus importet, ut quamuis ex toto destrui non possit in nobis, sic tamen deprimatur, ut regnare non possit in nobis. Audiamus igitur onus huius Moab. Quia nocte uastata est Ar, Moab conticuit. Quia nocte uastatus est murus, Moab conticuit. Nox uero, ut scitis, tribulationem significat. Interpretatur autem Ar aduersarius, et erat ciuitas Moabitarum. Gens illa naturalium passionum in anima nostra construunt ciuitatem, quando originalia erumpunt in actualia, dum prebemus membra nostra arma iniquitatis peccato,  et que prius patiebamur ad penam peccati, uertimus ad uoluntatem usumque peccandi, et quot peccatis manus damus, tot ciues pessimos in hac ciuitate suscipimus. Est autem hec ciuitas illi aduersa; que de uirtutibus fundata, huic, que de uitiis est, probatur esse contraria. Murus autem Moabitice urbis obstinatio est, que penitentie humilitatem excludit, uocem obturat confessionis. Eia, fratres, quando omnia nobis eueniunt prospera, quando leta arrident tempora, quando luxuriam omnium rerum abundantia parit, Moab iste insurgit acrius, afficit uehementius; incendit carnem, mentem dissoluit, noxia queque ac uoluptuosa suggerit, fit quidam in animo clamor uitiorum, clamantium alterius ad alterum, et dicentium:  Exinanite, exinanite usque ad fundamentum in ea . Agit proinde benignissimus Saluator, ut optimus medicus, et prius morborum resecat causam, subtractisque paululum letis, dum dura tristiaque succedunt, etiam uoluptuosa euanescunt. Ita homo compulsus redire in se, nichil ibi lucidum, nichil serenum, nichil quod placeat, nichil inuenit quod delectet; sed omnia tenebrosa, omnia obscura, omnia plena horroris, noctis et tenebrarum. In hac nocte uastatur Ar, quando et delectationes uilescunt, et pereunt uoluptates, non deliciosa conuiuia, non potationes illicite blandiuntur. uastatur eriam murus, id est mentis obstinatio, et omnia eius propugnacula, que sunt utique excusationes in peccatis, destruuntur.  Errant, fratres karissimi, qui in gula et ebrietate, in otio et dissolutione, in mulierum uel parasitorum contuberniis, aut sepe aut iugiter permanentes, sibi de pudicitia blandiuntur. Expertus sum, karissimi, credo quia et uos, quod crebris ieiuniis, uigiliis assiduis, laboribus continuis, quasi quibusdam malleis uerberatus noster Moab, etiam contritum erigit caput, et post multi temporis silentium rediuiuis clamoribus urget incautos, premit improuisos. Ideo, fratres, quoties gula ingerit cibi uilioris fastidium, quoties somnolentia uel corporis calor uigiliarum infundit horrorem; cogitentur, queso, incentiua libidinum, turpitudo immunditiarum; econtra castitatis suauitas,  affectionum puritas, membrorum tranquillitas: et mox omnia que prius existimabantur grauia, inuenientur esse facillima. Felix anima, cui sic siluit Moab, sicut Nabo et Medeba: de quibus subiungit: Super Nabo et Medeba Moab ululabit. Nabo interpretatur sessio, Medeba de saltu. Sessio hec securitatem significat; que mater est negligentie et incurie generatrix. Quidam enim, quod dolens dico, qui post multa crimina penitentialem hanc uitam professi sunt, ita se otio et pigritie tradunt; ita necessaria ordinis exercitia contemnunt, quasi gens que iustitiam fecerit, et que legem Dei sui non dereliquerit. Alii, quos quotidiane passiones dehonestant, cum hostium tela sequenter excipiant, ita tamen secure sedent et  rident, quasi iam inimicus occubuerit, uel omnis pugna interior quieuerit. Hi etiam de saltu, quod est Medeba, esse dicuntur, quia infructuosi, uagi, instabiles; in quibus spirituales ille bestie commorantur, de quibus Propheta: Ne tradas bestiis animas confitentes tibi . His nimirum non conticescit Moab; sed frequenti ululatu uitia suggerit, immundas ingerit affectiones et queque pessima suadet. Per ululatum uero Moab uehemens tentatio naturalium passionum exprimitur. Et additur:

In cunctis-capitibus eius caluitium: omnis barba radetur. Capita Moab, ut mihi uidetur, tres naturales motus qui in homine sunt, non incongrue dicuntur; id est irascibilis, concupiscibilis, rationabilis.  Ex horum, ut estimo, corruptione, omnium naturalium passionum incentiua procedunt. Capilli capitis sunt ornamentum; barba uirilis uirtutis est indicium. Itaque quasi ornatur ire motus, quando aduersus propria uitia homo mouetur, secundum illud: Irascimini et nolite peccare . Ornatur etiam, quando in zelum Dei, contra legis contemptores discrete assumitur, secundum illud: Tabescere me fecit zelus meus, quia obliti sunt uerba tua inimici mei . uere ornatur, quando quidem zelus iste a Domino multifariam sepius muneratur. Nam Phinees ob meritum huius, quam dicimus, ire, qua fornicantes pugione confodit, eternum sacerdotium meruit : et Iehu filius Namsi, ob zelum quo aduersus domum Achab  exarsit, regnum Isrel usque ad quartam generationem ad posteros, Deo fauente, transmisit . Sic et motus concupiscibilis turpitudo quodam ornatu celatur, quando eo quis ad liberos tantum procreandos utitur, uel quando ad necessariam tantum corporis sustentationem, in cibi potusue perceptione admittitur. Hinc est, quod quidam sanctus coniugium Abrahe uirginitati beati Ioannis non dubitauit equare, respiciens nimirum ad obedientiam, qua in ipso opere coniugali diuine paruit uoluntati, respiciens et ad honestatem intentionis in liberis procreandis, qua motus ille concupiscibilis, sine quo non redditur debitum coniugale, quasi preclaro quodam uelamine tegebatur. Sed et  motus rationalis sic ornatur, si contra rationem non utimur ratione. Nam contra leges rationis furta, latrocinia, adulteria, et cetera uitia perpetrantur; que tamen sine opere rationis non exercentur. Nam latro locum aptum insidiis, uel tempus ad id negotii opportunum, sine uiuacitate rationis non prouidet. Sic adulter ex ui rationis astutiam mutuans, nocte cubiculum, mariti quoque absentiam aucupatur. Itaque qui in uitiis ratione abutuntur, ipsum motum rationalem deturpant. At qui eam circa uirtutes et scientiam salutarem semper exercet, pulcherrimo eam ornatu decorat. De Moab ergo, in quo corrupta sunt omnia, bene dicitur: In cunctis capitibus eius caluitium; quia motus illi, ex quorum corruptione  uitia uniuersa procedunt, quibus bene utitur sapiens, in his quibus naturalia dominantur incentiua, turpes et deformes, et omni uirtute nudati et decaluati apparent. Bene etiam subditur: Omnis barba radetur. Porro qui ipsis passionibus manus dederit, et se seruituti tradiderit uitiorum, omni uirtute spoliatus, imberbis, et quasi in feminam resolutus agnoscitur. uideat caritas uestra, fratres. Multo facilius est ante lapsum uitia declinare, quam datam eis semel manum eorum potestati subducere. Quod si uinculo consuetudinis quis fuerit irretitus, in omnibus debilis et inermis, et quasi femineus inuenitur. Sequitur:

In triuiis eius accincti sunt sacco; super tecta eius, et in plateis eius omnis ululatus descendit in  fletum. De Moabitis alii sunt in triuiis, alii in plateis, alii super tecta. Qui in triuio est, potest diuertere hac atque illac, ne ab omnibus uideatur. Platea oculis omnium patet; nec aliquid potest in ea esse celatum. Moris est in terra Ierosolymitana, ubi tecta domorum non in sublime eriguntur, sed sternuntur in latum, ut qui uoluerint populo aliquid denuntiare uel predicare, super tecta conscendant. Itaque in triuiis Moab sunt, qui occulte peccant; in plateis, qui se manifeste sceleribus fedant; super tecta, qui non solum peccant, sed etiam peccata excusant et predicant. Qui igitur occulte peccat; simplex ei sufficit cordis corporisque contritio, que per saccum non inconuenienter  accipitur. At qui manifeste flagitia queque committit, eget ululatu, ut eius uera non lateat conuersio, cuius non latuit scelerum magnitudo. Porro qui peccatum suum sicut Sodoma tumens superbia predicat, necesse est ut descendat in fletum; ut, sicut peccans in montem conscenderat elationis, ita humiliatus ad uallem descendat plorationis. Preterea, quia triuium dicitur, ubi tres uie conueniunt, potest per triuium appellari triplex modus peccandi, cogitationis, locutionis, operis. Sed et tripartita uis anime, per quam fit omne peccatum, memoria scilicet, uoluntas et ratio, triuium potest non incongrue dici. Igitur qui triplici concupiscentie cedit, qui cogitatione, sermone opereque delinquit: cuius etiam memoriam cogitatio  fedat, uoluntatem delectatio maculat, rationem peccati consensus eneruat; iste in triuiis Moab misera sorte uersatur. Saccus luctus indicium est. Iste est luctus, de quo Dominus in Euangelio: ue uobis, inquit, qui ridetis nunc, quia plorabitis et flebitis uos . Quia itaque in triuiis Moab letantur cum male fecerint, et exsultant in rebus pessimis , accingentur sacco, id est luctu miserabili contabescent. Per tecta etiam, si placet, intellige potentiam et excellentiam mundi; in plateis uero, in quibus ludi et spectacula exhibentur, libertatem peccandi. Eis itaque, qui in seculi huius sublimitate gloriantur, uel nullo discipline freno cohibiti, precipites in uitia feruntur, sanctus Isaias descensum, fletumque prophetat, ut scilicet  pro potentia, qua se super ceteros, quasi super tecta positi extollunt, et nullo prohibente, quasi in plateis positi peccant; sciant cum ululatu ad inferos se descensuros, proiiciendosque in tenebras exteriores, ubi erit fletus et stridor dentium . Quomodo autem ad hanc infelicitatem peruenerint, docet sermo propheticus. Clamabit, inquit, Hesebon et Eleale, usque Iasa audita est uox eorum. De his que premissa sunt, duplicem posuimus sensum; primum secundum conuersorum penitentiam, alterum secundum impiorum perpetuam penam. Hunc ordinem et in hoc sensu seruemus. Hesebon interpretatur cogitationes, Eleale ascensio. Si igitur queras quomodo de triuiis ad uite simplicitatem, de tectis superbie ad humilitatem,  de plateis proprie uoluntatis ad angustias peruenerint sancte necessitatis, induti sacco penitentie et doloris, emittentes ululatum confessionis, et descendentes ad lacrymas contritionis; si, inquam, queras qua uia huc usque processerint, dicit tibi sermo diuinus: Clamauit Hesebon et Eleale. Non cessant peruerse cogitationes miseram animam diuersis tentationibus fatigare, donec uoluntas illiciatur ad actum, quod est usque Iasa uocis sue perduxisse clamorem. Discernende proinde sunt cogitationes nostre, fratres karissimi, ut si peruersa suggesserint, statim obturata aure transeamus; si utilia uel honesta, usque ad actum ea que suggesserint prosequamur. Utrobique autem onus animaduertatur; quia siue uoluntarie puniendo  que commisimus, uel peruersis resistendo, uel optimis quibusque consentiendo, sine onere uel premente, uel opprimente non euademus. Sed quia nos nec mala cauere, nec bona exercere nostris uiribus possumus, rogemus Deum, ut ipse nobis et uirtutem resistendi et facultatem tribuat operandi, per dilectum Filium suum Dominum nostrum, qui cum eo et Spiritu sancto uiuit et regnat per omnia secula seculorum. Amen.



SERMO XXuI. De eo quod scriptum est: »Super hoc expediti Moab ,« etc.

Adhuc, fratres, onus Moab in manibus uertitur, in quo mystica quedam in urbium, uel locorum  nominibus exprimuntur. Diximus autem per Moab sapientiam secularem, uel ipsos certe mundi huius sapientes, qui euangelice doctrine resistunt, prophetice figuratos. De quibus dicitur: Clamabit Hesebon, et Eleale; usque Iasa audita est uox eorum, Sequitur: Super hoc expediti Moab ululabunt, anima eius ululabit sibi. Erat in cogitationibus sapientium clamor magnus, cum hinc arguerentur a manifesta per Euangelium ueritate; hinc superbia tumidi aduersarentur diuine sapientie. Ex tunc huius certaminis fuit finis, quando alii uolentes placere hominibus, confusi sunt, quoniam Deus spreuit eos ; alii humiliantes se sub potenti manu Dei , quanto fuerant ad credendum tardiores, et ad inquirendum subtiliores,  tanto facti sunt in ipsa fide et doctrina expeditiores. Isti sunt expediti Moab, uel quia se a retibus fallacis sapientie explicuerunt, uel quia expedite per uiam euangelicam incesserunt. Isti super hoc quod prius egerant ululauerunt: non solum uocis strepitu, sed etiam intimo cordis affectu. Per hoc quod dicit: Super hoc expediti Moab ululabunt, exterior confessio; per hoc uero quod sequitur: Anima eius ululabit sibi, interior contritio exprimitur. Contigit autem ut qui Moabitice sapientie renuntiantes crucis sunt secuti stultitiam, tanto fierent diuine scientie capaciores, quanto fuerant in humana perspicaciores. Unde ex persona Domini propheta subiungit: Cor meum ad Moab clamabit. Cor Dei sacre Scripture secretus dicitur  intellectus; quia in ipso uoluntas eius, consiliorumque arcana mysteria reuelantur. Cor ergo Dei clamat ad Moab, quando mens illius, qui de philosophia mundi transit ad Deum, spiritualis scientie lumine copiosius illustratur: uectes eius usque ad Segor uitulam conternantem. uectes Moab dialectica argumenta intellige: que in conuersis sapientibus, Ecclesie, cui obfuerant, ceperunt prodesse. Usque Segor enim uectes Moab peruenerunt, quando philosophorum subtilia argumenta Ecclesie profuerunt. Ecclesia enim in eo statu, quo tunc fuerat, iure dicitur Segor, id est parua, de qua dicitur in Canticis: Soror nostra parua, et ubera non habet. Quid faciemus sorori nostre: quia parua est?  Paruula plane erat, quando nec fines  Iudeorum excessit; et in ipsis parua, et contemptibilis latuit. Parua, inquam, erat; non merito, sed numero. Unde sterili Anne fecunda Phenenna , id est Ecclesie insultat Synagoga, donec sterilis peperit plurimos, et que multos habebat filios infirmata est . Pulchre autem Segor, id est Ecclesia, uitula dicitur conternans, id est tertium agens annum, ut primus annus sit ante legem, secundus sub lege, tertius sub gratia. uel primus annus intelligatur sub patriarchis, secundus sub prophetis, tertius sub apostolis. Sane genus hoc animalis abundans est lactis, et maxime circa fetum affectionis. Nisi enim arte fallatur, nec ad ubera alienum fetum admittit; nec lac emittere, nisi proprio presente consueuit. Hec matri Ecclesie  conuenienter aptantur: que lacte caritatis et doctrine suauioris exuberans, quos ipsa per lauacrum aque suauioris non regenerat, quasi alienos sacrosanctis mysteriis indignos existimat. Que et idcirco potest dici conternans; quia fide, spe et caritate robusta, proficit in etatem perfectam, in mensuram etatis plenitudinis Christi. Cum igitur uectes Moab ad Segor usque peruenerint, id est cum sapientes huius seculi omnia sapientie sue firmamenta et argumenta ad Ecclesiam contulerint: tunc fit, quod mox propheta subiungit: Per ascensum enim Luith flens ascendet, et in uia Oronaim clamorem contritionis leuabunt. Luith interpretatur gene. In genis uero interioris hominis qualitas plerumque  deprehenditur. Has quippe timor pallore, pudor rubore, dolor horrore, gaudium hilaritate, amor suauitate perfundit. Sunt autem duo quedam, secundum que de humane mentis statu iudicamus, opus scilicet et sermo. Nam ex abundantia cordis os loquitur ; et secundum quod quisque diligit operatur. Ascendit igitur flens Moab per ascensum Luith, quando sapiens quilibet Ecclesiam intrans, compunctus pro peccatis preteritis, uerbo simul et opere ad uirtutum alta ascendit. Et in uia, inquit, Oronaim clamorem contritionis leuabit. Hec est arcta illa uia, que ducit ad uitam ; foramen uidelicet illud acus, per quod camelus animal gibbosum transire non potest . Quod bene foramen meroris dicitur, quia quicunque  angusto huic foramini sese contulerit, nichil dulcius quam merere estimabit. Meret enim pro his que commisit illicitis; meret pro his que in presenti sentit aduersis; meret pro his que timet imposterum malis, meret pro his que in futurum desiderat bonis. In hac proinde uia Oronaim positi mundi sapientes clamorem leuant contritionis, scientes quod sacrificium Deo cor contritum et humiliatum Deus non spernit .

Aque enim Nemrim deserte erunt. Interpretatur enim Nemrim pardus, siue preuaricatores. In pardis uarietas, in uarietate intelligitur impietas. Aquas igitur Nemrim philosophiam accipe secularem, in qua est tanta sectarum sententiarumque uarietas; ut quod una astruit, altera destruat; et  quod ista probat, improbet illa; et quod altera optimum, altera pessimum arbitretur. In omnibus autem una regnat impietas, commutantibus ueritatem Dei in mendacium, et seruientibus creature potius quam Creatori. Sed in his qui conuersi sunt ad Dominum, deserte sunt aque Nemrim; quia doctrina euangelica imbutis, que prius fuerunt lucra, uidentur propter Christum detrimenta, Quia aruit herba, defecit germen, uiror omnis interiit. Herba grex irrationabilis pascitur; quam, si forte aruerit, nec ipse tangere curat. Herbe igitur nomine illa philosophorum scientia exprimitur, qua imperitum uulgus alloqui et docere consueuerant, Sed aruit fenum, et cecidit flos ; quia  Dominus sufflauit in eum. Flante enim ubique Dei Spiritu, et mortalium cordibus celestem inspirante doctrinam, adeo tota illa scientia aruit, ut nec rusticanam simplicitatem delectet. Arescente herba, uiror omnis deperiit; quia uiror glorie, quam ex opinione uulgi habebant, statim emarcuit. Sequitur:

Secundum magnitudinem operis, et uisitatio eorum. uisitatio et secundum penam, et secundum profectum dici potest. uisitabo super eos, inquit, mala; et sagittas meas complebo in eis . Et alias: Non uisitabo super filias uestras, cum fuerint fornicate . Sed uisitauit nos in salutari suo Deus; uisitans que nos Oriens ex alto, illuminauit eos, qui in tenebris sederunt et umbra mortis . Hic quod magis delectat, intellige,  Si penam, secundum magnitudinem operis iniqui, sic uisitatos intellige, ut peccatorum suorum receperint, aut interiori contritione, aut exteriori afflictione, dignam retributionem. Si uero profectum, quantum sibi uidebantur magni in oculis suis et sublimes, tantum eos spiritu uisitante humiles factos aduerte. uel certe ita uisitati sunt, ut secundum mensuram qua mensi sunt, mundiali glorie abrenuntiando pro nomine Christi, metiretur eis abundantia gratie Christi. Sic ergo uisitati, ducentur ad torrentem salicum. Hoc genus arboris talis fertur esse nature, ut semen eius potatum uirtutem auferat generandi. Unde non incongrue uirtutem significat castitatis; uel illos, quos ob pudicitie suauitatem, spreta liberorum propagine, in torrentibus  spiritualibus habitare delectat. Igitur Moab, id est sapiens quisque, conuersus ad Dominum, ambulat de uirtute in uirtutem , de sui cognitione ad penitentiam, de penitentia ad humilitatem, de humilitate ad castitatem. Possunt etiam per salices homines steriles et infructuosi accipi, qui in uoluptatibus huius seculi, quasi in torrentibus habitantes, ab omni fructu spirituali redduntur immunes. Ad quos, post conuersionem suam, oratores et philosophi regendos et erudiendos, uel a magistris Ecclesie quibus adheserant, uel a Spiritu sancto ducti sunt, ut fidem docerent quam impugnauerant, doctrinamque astruerent quam ante fuerant detestati. Possunt etiam per torrentes salicum tribulationes et passiones intelligi,  quas cum perditis hominibus ipsi etiam sustinuerunt, imitantes eum, qui de torrente in uia bibit, et propterea exaltauit caput . Ostendens deinde propheta, quomodo ista omnia euenerint, Quoniam, inquit, circuiuit clamor terminum Moab. Iste est clamor apostolice predicationis: Penitentiam agite, appropinquauit enim regnum celorum , qui nullum sapientium huius seculi latere poterat, quando in omnem terram exiuit sonus eorum, et in fines orbis terre uerba eorum . Subiungitur: Usque ad Gallim ululatatus eius, et usque ad Puteum Elim clamor eius Gallim interpretatur arenarum tumuli. Ululatus itaque Moab in his qui penitentes et conuersos ab  errore suo stulta pietate luxerunt, peruenit usque ad tumulos arenarum, in quibus nichil firmum, nichil stabile, utpote que omni uento facile dissipantur. Et clamor eius in ipsis conuersis peruenit usque ad puteum Elim, quod interpretatur arietes; quia et illorum obduratio dissipationem, et istorum penitentia ex puteo arietum, id est doctrina apostolorum meruit consolationem. Ait ergo: Usque ad Gallim ululatus eius, et usque ad puteum Elim clamor eius, ut idem hominum genus in aliis sterili ulutatu, in aliis salubri clamore doceat esse compunctos. Habet enim hunc morem sacra Scriptura, ut de eadem gente loquens, nunc de eadem optima, nunc pessima queque pronuntiet, sicut Apostolus de Iudeis scribens ad Romanos, ait: Secundum  Euangelium quidem inimici propter uos, secundum electionem karissimi propter patres . Ipsos dixit inimicos et carissimos, quia in ipsa gente alii inimici inuenti sunt, Christum persequentes; alii karissimi, Christo fideliter adherentes. Hanc loquendi regulam sepius inuenies in Isaia, quam nisi diligenter aduertas, omnia tibi uidebuntur confusa et dissidentia. Sic ergo cum uno nomine, uel una gente Moab, mundi huius sapientes intelligat figuratos; quorum alii reprobi, alii electi inuenti sunt; ita subtiliter tractat de singulis, ut nomine non mutato, de singulis quasi de uno contrarias sententias uideatur proferre. Quia igitur Moab in reprobis nichil profecit, ululans et clamans aduersus sanam doctrinam, sed sicut arenarum tumuli,  uento uanitatis uel uniti sunt, uel dispersi, conuenienter dicitur de Moab: Usque ad Gallim ululatus eius. Et usque ad puteum Elim clamor eius. Sequitur:

Quia aque Dibon replete sunt sanguine. Dibon interpretatur fluens, illos significans, qui dicentes se esse sapientes, stulti facti sunt et in uana queque, et turpia defluxerunt. Quorum aque, id est doctrina repleta est sanguine, illo nimirum de quo Propheta se postulat liberari, dicens: Libera me de sanguinibus Deus ; et de quo iste ipse Isaias. Manus, inquit, eorum sanguine plene sunt . Eia, fratres, quotquot philosophi sue secte associauerunt, tot impietatis gladio perculerunt: ueloces enim pedes eorum ad effundendum sanguinem, quoniam linguis suis dolose agebant, uenenum  aspidum sub labiis eorum . Sic igitur letandum est. Nemo miretur quod plurimi philosophorum puteum Elim, arenarum tumulis pretulerunt, doctrinam scilicet apostolicam sapientie seculari, quia aque Dibon replete sunt sanguine. Peruersa enim doctrina, non eorum, quos decipit, animas uiuificat, sed mortificat; nec eas a sordibus mundat, sed peccati sanguine fedat. Et addidit propheta: Ponam enim super Dibon additamenta; his qui fugerint de Moab leonem, et reliquiis terre. Iam manifeste separat pretiosum a uili. His, inquit, qui fugerint de Moab leonem, id est ad eorum utilitatem, ad eorum profectum, ponam super Dibon additamenta. Addam enim plagas plagis eorum,  dolores doloribus eorum, anxietatibus anxietates, timoribus timores; quoniam et hic in fluxu suo, quod interpretatur Dibon, computrescent, et ad extremum penis perpetuis cruciandi ad inferna descendent. Et hoc proderit his qui fugerint de Moab, et fugiendo leonem euaserint, qui circuit querens quem deuoret . Nec solum illis, qui fugerint de Moab leonem, sed etiam reliquiis terre, qui scilicet leonem fugerint, id est diabolum, terrena queque uitia deserentes, et uirtutibus studentes, eorum proderit pena, qui inter perditos Moabitas perseuerantes, pro fluxu rerum temporalium accipient additamenta penarum. Potest legi et sic: Ponam super Dibon additamenta. Et quasi quereres quam diceret Dibon, exponens subiungit: His  qui fugerint de Moab. Quoniam enim et Dibon sufficiens meror interpretatur, illos significat, qui eo modo, quo superius diximus, flentes et merentes fugerunt de Moab, infidelium societatem deserentes, et Christiano populo adherentes. Super quorum augustiam, quam habuerunt in penitentia, posuit Dominus persecutionum additamenta; quia illis datum est, non solum ut crederent in Christum, sed etiam ut paterentur pro Christo . Exponens quippe, que additamenta fuerat positurus: Leonem, inquit, persecutionem exprimens, quam eo ille rugiens fidelibus suscitauit, non solum de sapientia seculari conuersis, sed, sicut superius diximus, reliquiis terre. Quod si reliquiis terre legendum est, sicut in Moab gentes, ita et in  reliquiis terre, Iudeos intellige, de quibus Apostolus: Reliquie, inquit, secundum electionem gratie salue facte sunt . Tam enim gentes quam Iudeos, qui fidem Christi susceperunt, hec leonis persecutio fatigauit. Eia, fratres, obscurissimum prophete locum, propter propriorum nominum copiam, idcirco breuiter et continuatim, sicut potuimus, enodauimus, ut et facilius intelligeretur, et a memoria difficilius laberetur, et moralis expositio, que sequi debet, gratius audiretur: quam uolo uos in crastinum differre, ne uel satiatos cibo, uel fatigatos labore uideat onerare. uestris autem orationibus munitus, quidquid ille Spiritus, qui reuelat mysteria, suggesserit, ad uestram edificationem cras in medium proferemus, ad laudem et gloriam  Domini nostri Iesu Christi, qui cum Patre et eodem Spiritu sancto uiuit et regnat Deus per omnia secula seculorum. Amen.



SERMO XXuII. De eodem capitulo moraliter exposito.

Adestote nunc, fratres karissimi, et ut intente audiatis, et ut mente oretis, quatenus ea que hesterno die secundum propheticam explanationem percurrimus, tropologice ad morum edificationem exponere ualeamus. Profunda quippe sunt nimis, et propriorum nominum obtecta uelamine, et idcirco uterque, tam auditor quam expositor, non parua egent intentione. Satis meminit caritas uestra, per quod Moab, qui interpretatur de patre,  secundum legem moralem dixerimus figurari ea uitia, que ex carnali generatione de patre procedunt in filium, sicut sunt incentiua libidinum, et ire stimuli, et cetera huiusmodi. Sed et eos qui ipsa uitia deserentes aduersus ea spiritualem iniere conflictum; quandiu huiusmodi tentationibus fatigantur, secundum aliquid, Moab possumus appellare. Quorum alii, qui minus expediti sunt, superantur: in quibus impletur quod ait: Clamabit Hesebon, et Eleale, et cetera; alii, quia expediti concertant, clamant ad Dominum cum tribulantur , et de necessitatibus eorum eripit eos ; de quibus subiungit: Super hoc expediti Moab ululabunt; anima eius ululabit sibi. Dicendum primo uidetur, qui sint expediti Moab. Occurrit hic patriarche  nostri Abrahe opus memorabile, quo numeratis trecentis decem et octo uernaculis expeditis, hostem inuasit, fugauit, prostrauit; omnem insuper, quam de Sodomis tulerant, predam potenter eripuit . In quo fere numero scitis quia Gedeon Madianitarum fudit exercitum, lumine lampadarum, et tubarum sono perterritum . Quos ego similiter dixerim expeditos; omnibus nimirum, quos aliquod impedimentum inhabiles bello reddiderat, non minus prudenter quam audacter exclusis. Nam [quos] timor pauidos, et amor fecerat dissolutos: quos cupiditas eneruauerat, uel absorbuerat uoluptas, diuino edoctus oraculo, dux sagacissimus iusserat a bello discedere. Mox quidam prostrati toto ore aquas hauriunt; quidam paululum inclinati  necessitati consulunt, supersedent superfluitati. uidetis igitur quod non solum uitia, sed et superflua queque impedimento sunt proficientibus, pugnantibus oneri. Multi igitur, qui naturalibus incentiuis illecti in turpia queque prolapsi sunt, in ipsis in quibus peccauerunt diuitiis et deliciis, mundi quoque occupationibus, et penitere pro preteritis, et continere a futuris proponunt, et quamdam morum conuersionem arripiunt; sed ad hoc ne modico quidem tempore sufficiunt. Non enim sunt expediti Moab. Tandiu enim in illis clamat Hesebon, id est iniqua cogitatio, et Eleale, id est mentis elatio, donec usque ad Iasa uox eorum audiatur, et cogitationem pessimam opus pessimum consequatur. uolens proinde dux noster ad bellum hoc spirituale  suos milites reddere expeditos: Qui non, inquit, renuntiauerit omnibus que possidet, non potest esse meus discipulus . Et iterum: Qui non odit patrem, aut matrem, et uxorem, et filios, adhuc autem et animam suam, non potest meus esse discipulus . Itaque expediti Moab illi dicuntur, qui ut uitiis Moabiticis, in quibus deciderant, securius possint resistere, ab omnibus mundi huius negotiis et diuitiis, ab omnibus affectibus, et propriis suis uoluntatibus sese expediunt, et nudum Christum nudi sequuntur. Hi cum se senserint aut naturalibus incentiuis, aut demonum suggestionibus, aut certe propriis cogitationibus infestari, uehementem cordis ululatum, et miserabilem uocis  eiulatum cum lacrymis, et suspiriis emittunt ad Dominum, dicentes cum Propheta: Afflictus sum et humiliatus sum nimis; rugiebam a gemitu cordis mei . Hoc ipsum est, quod Isaias: Super hoc expediti Moab ululabunt. Quod uero sequitur: Anima eius ululabit sibi, occultam cordis exprimit contritionem, que oculos hominum respuit, diuinum aspectum requirit. Sequitur:

Cor meum ad Moab ululabit. Gratias tibi, Iesu bone; uere miserationes tue super omnia opera tua. Si ibi intus, ubi Deus uidet, ad Deum cor hominis conuertitur et conteritur; mox cor Dei ad ipsum conuertitur. Per cor Dei affectus pietatis et compassionis eius exprimitur. Cor meum ad Moab clamabit. Moab ululat in penitentia; Christus clamat  in misericordia. Moab ululat timendo; Christus clamat miserando. Moab ululat confitendo; Christus clamat remittendo. Moab, uidens uentum ualidum uenientem, timet, et ululat; Christus, manum porrigens et clamans, titubantem et trepidantem increpat: Modice fidei, quare dubitasti?  Respondet itaque clamor ululatui, affectus affectui; respondet misericordia misero, medicus egroto, laboranti et dolenti compassio. uere, Domine, secundum multitudinem dolorum meorum in corde meo, consolationes tue letificauerunt animam meam . Clamas, Domine, clamas ibi intro in anima mea, quando desperatum in spem erigis; quando timenti et trementi, mira pietate et suauitate, blandiris; quando animo iam se corporeis  caloribus inclinanti rorem refrigerii salutis infundis; quando mentem aduersus iram, odia, et cetera huiusmodi laborantem interiori quadam tranquillitate componis. Sic quoties in his et pro his anima mea ululat sibi; toties cor Dei mei clamat, compatiendo mihi. Sic, mi Iesu, Lazarum suscitaturus, uoce magna clamasti ; magno clamore magnum tue pietatis exprimens affectum. O Domine, quandiu aduersum me istarum passionum et tentationum molestia deseuiet? Quandiu Moab, quem in ipso conuersionis initio me euasisse putaueram, rediuiua contra me bella restaurabit? Audi quod sequitur: uectes eius usque ad Segor uitulam conternantem. Segor interpretatur paruus; humilitatem utique significans, que de diuite pauperem,  de magno paruum, de superbo facit humilem. Que congrue uitula dicitur, quod genus animalis lactis abundat; quia superbis Deus resistit, humilibus autem dat gratiam . Dicitur autem uitula conternans, id est tertium agens annum: que etas in bobus et apta iugo, et ad fetum habilis inuenitur. Possunt etiam per uitulam conternantem tres gradus, quibus humilitas profecta cognoscitur, exprimi, que in triplici contemptu consistit.

Primum igitur est ut homo seipsum contemnat, subdens se maiori secundum Deum. Deinde addat nullum contemnere, nullum se inferiorem estimare; et ita subditus sit omni creature propter Deum.  Postea ab omnibus se contemni, uel libenter, uel certe patienter sustineat, et solum suspiret ad Deum. In his tribus consistit humilitas: ad quam quicunque Dei miseratione fuerit prouectus, ita omnia ei tranquilla erunt atque pacata, ut non sit in carne quod repugnet spiritui, nec in spiritu quod Dei obuiet uoluntati. Certi proinde estote, fratres karissimi, quia, quoties non concupiscentia carnis urget ad uitia, aut superbia occulta arguitur, aut manifesta confunditur; aut, ne pro uirtutis cuiuslibet conscientia nefandum erigat caput, precedentis titillatione uitii deprimitur. Quocirca quicunque a carnalium passionum dominatu cupiunt liberari, circa humilitatis acquisitionem, uel conseruationem, summum studium et laborem impendant;  in cuius perfectione, et castitatis, et tranquillitatis perfectio tota consistit. uectes quippe Moab, id est robur carnalium passionum, usque ad Segor uitulam conternantem perueniunt; quia ubi humilitas perfecta fuerit, tota illius uis feruorque tepescit. Ut sciamus autem quia ad hanc ualeamus conscendere perfectionem, audiamus quid propheta subiungat: Per ascensum enim Luith flens ascendet, et in uia Oronaim clamorem contritionis leuabunt. Luith interpretatur gene, Oronaim foramen meroris. Nonne lacryme uidue, ait Scriptura, ad maxillam descendunt; et Dominus Deus non delectabitur in illis?  Per genas quippe lacryme descendunt; sed ipsarum uis, et causa, pro qua funduntur, secreta, ad celum conscendunt. Recogitans  igitur homo pristinos annos suos in amaritudine anime sue, in lacrymas sepe resoluitur, lauansque per singulas noctes lectum suum, et stratum lacrymis rigans, dicit cum Propheta: Exitus aquarum deduxerunt oculi mei, quia non custodierunt legem tuam . Ita per Luith, id est genarum lacrymas flens ascendit, donec ad foramen meroris, id est Oronaim perueniens, clamorem lenit contritionis. Eia, fratres, non perfunctorie transeundum est, quod ait, in uia Oronaim. Est uia quippe, que ducit ad Oronaim, id est foramen meroris. Quale hoc foramen? quis uidit? Quis cognouit? Quis expertus est? Habet meror salutaris ostium suum, habet fenestram, habet et foramen. Per ostium frequens est in quamlibet domum  ingressus; per fenestram patens est aspectus, foramen nichil corpulentum admittit, luci soli, et eri peruium; prebens oculo explorandi libertatem, sed perscrutandi adimens facultatem. Per ostium igitur fidem, spem per fenestram, per foramen intellige speciem. Per fidem secreta Dei rimamur; per spem odoramur; per speciem tangimus. Fides docet omnia; spes promittit futura; species exhibet promissa. Est enim triplex meror: primus timoris, secundus consolationis, tertius desiderii et delectationis. Cum enim fides sine operibus mortua, fides non sit; tunc iterato homo transit ad fidem, quando salubri merore compunctus, de pessima uita ad morum transit emendationem. Primum meret homo, ut remissionem  peccatorum consequi mereatur; deinde meret, ut in spe diuine promissionis consoletur, et sic in hac uia uocem tenet contritionis, ut merenti foramen ei, per quod quasi per speculum appareat ipsa species, aperiatur. O meror dulcis et desiderabilis! per quem mortuus suscitatur, infirmus sanatur, illuminatur cecus, celi ianua aperitur. Non sic hypocritarum meror, de quo propheta: Aque enim Nemrim deserte erunt. Nemrim pardus interpretatur. Est autem pardus animal maculosum et uarium: quod uite et moribus congruit hypocritarum, qui foris candidi, intus sunt obscuri; in quibus lucet pudicitia, fetet luxuria, qui foris gloriantur in humilitate, intus pascuntur uanitate; in quorum mente cupiditas, in quorum ueste uilitas; in  quorum uerbis ueritas, in quorum uita impuritas. Exitus aquarum deducunt oculi eorum; sed aque iste deserte erunt, quando ueniens ille, qui illuminabit tenebrarum abscondita, et manifestabit consilia cordium , lacrymas steriles et infructuosas, ob hominum oculos tantum extortas, omni gratia et remuneratione ostendet esse priuatas. Quia aruit herba, defecit germen, omnis uiror interiit. Quasi herba initium bone conuersationis, quasi germen fructus boni operis, quasi uiror puritas bone intentionis. Sed in hypocritis aruit herba, quando bone conuersationis principium uanitate corrumpitur; deficit germen, quando in laudabili opere non perseueratur; omnis uiror interiit, quando intentionis puritas, arridente cupiditate, deseritur.  Sequitur:

Secundum magnitudinem operis, et uisitatio eorum. uisitatio hec in bono accipienda est; quia scilicet corda sanctorum presentia sua sancta letificans, unicuique copiam sui, sicut quisque meretur, iusta equitate largitur. Ideo secundum magnitudinem operis, et uisitatio eorum. Ad torrentem salicum deducet eos: Moabitas scilicet, qui de uitiis ad uirtutes transeunt, et locum, ut uirtutes ipsas exerceant, auidissime querunt. Hi ergo ad torrentes salicum ducentur. Torrentes salicum diuersi ordines sunt seculo abrenuntiantium: qui torrentes dicuntur, uel propter lacrymarum inundationem, uel propter tentationum uiolentiam. Talis erat torrens, de quo bibit Elias; quando deferebant ei corui panem  et carnes mane, et panem et carnes uespere . Dicitur autem torrens Carith, quod interpretatur caluus. Quoniam capilli corpori superfluunt, calui sunt qui superfluis renuntiant, necessariorum usu contenti. Isti sunt expediti Moab, quorum unus fuit Eliseus, cui pueri insultantes: Ascende, inquiunt, calue; ascende, calue . Isti in uia bibunt de torrente, donec fluminis impetus letificet ciuitatem Dei , et dedicet domum suam Altissimus. Non enim continue fluit torrens; sed tunc cum forte austro flante glacies soluitur, aut pluuia ubertim descendente aquis ualles implentur. Talis est in presenti hec uisitatio, qua nos Deus aqua sapientie salutari perfundit, nunc  flante Spiritu soluens nostram suaui compunctione duritiam; nunc humiles quosque scientia spirituali quasi aquis celestibus rigans. In huiusmodi torrentibus salices crescunt; hi uidelicet qui, spreta carnalium propagine liberorum, absciderunt se propter regnum celorum, habentes in domo Dei nomen melius a filiis et filiabus. Hec est castitas et munditie uirtus gratissima, ad quam post molestias corporis, post innumeras tentationes libidinis, post crebra incendia carnis, post periculosas suggestiones immundissimi demonis, per ascensum Luith, et uiam Oronaim, anima sancta, Spiritu sancto docente et comitantibus angelis, peruenire meretur. Quoniam circuiuit clamor terminum Moab. Hic est clamor, de quo superius ait: Cor meum ad Moab  clamabit. Clamor iste circuit terminum Moab; quia uox Dei loquentis in nobis fines uitiorum discutit, et ipsorum nobis horrorem infundit. Quam sepe, fratres, hunc eius clamorem aure cordis audiui, cum, circumstrepente undique tumultu uitiorum, ipse singulis obuiaret, et illis narrantibus delectationes, eorum clamorem suo clamore compesceret; terminum, id est finem huiuscemodi delectationis obiiciens, et turpitudinem pandens, et spiritualium delectationum dulcedinem menti captiue proponens! Sed iam quis utriusque clamoris finis audiamus. Usque ad Gallim ululatus eius; et usque ad puteum Elim clamor eius. Si placet, reddantur singula singulis, ut intelligatur ululatus Moab, hoc est uitiorum, de quo superius dixerat: Super Nabo,  et super Medeba Moab ululabit; clamor autem ille, de quo premiserat: Cor meum ad Moab clamabit. Sed ululatus ille ad tumulos peruenit arenarum, quod interpretatur Gallim; et clamor iste ad Elim, quod interpretatur puteus arietum. Quasi arene cogitationes uage sunt et instabiles, que in unum, hoc ululatu quasi flante uento coacte, uitiorum tumulos faciunt. Porro arietum puteus profunditas est Scripturarum, que per arietes, prophetas scilicet et apostolos, ministrate sunt; quarum, Domino nobis in cordibus nostris clamante, secreta reserantur. Itaque, fratres, quantum nos aut exterior persecutio, aut interior perturbatio contristat, tantum nos ex sacris litteris consolatio diuina letificat. Quecunque enim scripta sunt, ad nostram  doctrinam scripta sunt, ut per patientiam et consolationem Scripturarum spem habeamus . Dico uobis, fratres, nichil potest aduersi contingere; nichil tam triste, uel amarum emergere, quod non mox ut nos pagina sacra excepit, aut euanescat citius, aut facilius toleretur. Hic est ager, in quem S. Isaac, inclinata iam die, pergit ad meditandum, ubi occurrens ei Rebecca, illum qui acciderat, sua lenit suauitate dolorem . Quoties, mi Iesu bone, dies uergit in uesperam; quoties parue alicui consolationi, quasi diurne luci, intolerabilis dolor uelut nocturna caligo succedit; uertuntur in fastidium omnia; oneri sunt cuncta que uideo. Si quis loquitur, uix audio; si quis pulsat, uix sentio;  in modum silicis cor obduratur, heret lingua, oculorum uena siccatur. Quid tunc? Exeo certe ad meditandum in agro; sacrum reuoluo codicem, meditationes meas ceris imprimo; cum mihi subito occurrens Rebecca, tua scilicet gratia, Iesu bone, sua luce tenebras discutit, pellit fastidium, duritiam frangit. Mox suspiriis succedunt lacryme, lacrymas celeste gaudium comitatur. Infelices, quos cum tristia queque perturbant, non hunc agrum ingrediuntur, ut gaudeant. Scitis, fratres, cum triste aliquid acciderit mundi amatoribus, aut in uanis, aut in noxiis, consolationes requirunt, ut merito de talibus propheta subiungat: Quoniam aque Dibon replete sunt sanguine. Aque Dibon, que interpretatur fluxus eorum, lacrymas significant illorum  qui pro fluxu temporalium aut rident, si habeantur; aut plorant, si amittantur. Ideoque aque Dibon replete sunt sanguine. Quia, sicut hi, qui pro temporalibus rident, malo suo rident; ita et qui pro temporalibus plorant, malo suo plorant. Nihil enim purgationis afferunt huiusmodi lacryme; sed insuper eos peccati fedant sanguine. Ideo sequitur: Ponam super Dibon additamenta. Addit quippe Dominus dolores doloribus eorum, ut de lacrymis ad lacrymas transeant, ingredianturque terram tribus uiis, et duplici contritione conterantur. Quoniam misera sors eorum, qui nati de muliere breui uiuunt tempore; et hic replentur multis miseriis, et post hanc uitam penis tradentur perpetuis . Felices econtra, qui in huius mundi laboribus  in uerbi Dei uisitatione et lumine consolantur, et transeuntes e mundo eternis gaudiis perfruuntur. Quocirca et his quoque ponet additamenta, qui fugerint de Moab leonem; qui, fugientes uitia, ipsum incentorem uitiorum pariter euaserunt. Sed et reliquiis terre ponet additamenta.

Notantur hic tria hominum genera; unum eorum qui se totos uitiis et seculo dederunt; alterum eorum qui seculo abrenuntiantes, Christi iugum suscipiunt; tertium eorum qui in seculo criminibus abstinent, operibus tamen terrenis incumbunt. Primum per Dibon, secundum per eos qui fugerunt de Moab, tertium per reliquos terre, uel reliquias, figurantur. Quibus omnibus ponet Dominus additamenta.  Nam reprobis pro peccatis temporales in hac uita dolores, et post hanc uitam eternos anime et corporis retribuet cruciatus. Abrenuntiantibus uero huic mundo, que additamenta congeminet, euangelica probat historia, dicente Domino: Omnis qui reliquerit patrem, aut matrem, et cetera, propter me, centuplum accipiet, et uitam eternam possidebit . Porro hi qui plumbum, ferrum, stannumque uitantes, edificant super fidei catholice fundamentum lignum, fenum, stipulam, suscipient de manu Domini duplicia pro omnibus peccatis suis. Nam hi, qui multis incommoditatibus conteruntur, et ad ultimum excepti ignibus detrimentum patientur; ipsi autem salui erunt, sic tamen quasi per ignem. Quibus omnibus congruit  nomen Moab, quia primi Moabiticis uitiis absorbentur; in aliis uitia Moabitica aut penitus destruuntur, aut magnifice comprimuntur: reliqui enim nunquam ipsis uitiis fedantur, semper autem fatigantur. Ubique animaduertitur onus Moab: qui in aliis premitur, in aliis premit, in aliis opprimit. Sed iam huic sermoni terminum demus, obsecrantes misericordiam Dei nostri, ut Moabiticis expiatos, sue uoluntati nos reddat acceptos. Per Christum Dominum nostrum. Amen.



SERMO XXuIII. De eo quod ait: »Emitte Agnum, Domine ,« etc.

Deus ab austro ueniet et sanctus de monte umbroso  et condenso . Ecce, fratres karissimi, Dominus noster iehsu ex condensissima allegoricorum uerborum silua, in cuius opaca densitate hactenus latuit, subito manifestus erumpit, dicente propheta: Emitte Agnum, Domine, dominatorem terre, de petra deserti ad montem filie Sion. uere dilectus meus stat post parietem nostrum, respiciens per fenestras, prospiciens per cancellos. Quis nesciat Dominum Iesum in Scripturis esse querendum, qui ipsum dicentem audit in Euangelio: Scrutamini Scripturas , et cetera? Sed inter nos et ipsum, quasi quidam paries est ipsius Scripture obscuritas, uerborum enigmata, et figure historiarum. uerum spirituales illi artifices, qui hunc nobis parietem condiderunt, fenestris  illum ac cancellis uariarunt, per quos plerumque dilectus ille suis se prebet amatoribus induendum, ut nemo ambigat ipsum esse ubique in his, que latent, quem sic manifeste exhibent ea, que patent. Ait ergo: Emitte Agnum, Domine, dominatorem terre. Diximus in exordio, aliquando narrando, aliquando iubendo, aliquando etiam orando, prophetas locutos fuisse. Cernens ergo propheta in spiritu, etiam mundi sapientes crucis esse uirtuti subdendos, per stultitiam quoque predicationis credentes esse saluandos, perdendam nichilominus sapientiam sapientium, et prudentiam prudentium reprobandam , et cetera, que in hoc onere premissa sunt; estuat desiderio, causatur moram, iamiamque Christum optat adesse,  implere promissa, exhibere prenuntiata; conuersusque ad Patrem, Filii sui aduentum ardenti exigit affectu, Emitte, inquiens, Agnum, Domine, dominatorem terre, de petra deserti ad montem filie Sion. Iste est Agnus, qui per Ieremiam loquitur dicens: Et ego tanquam agnus innocens, qui portatur ad uictimam . De quo et iste idem Isaias: Tanquam ouis ad occisionem ducetur, et tanquam agnus coram tondente se obmutescet . Quem, Spiritu sancto reuelante, sanctus Baptista cognoscens: Ecce, inquit, Agnus Dei . De quo et Dauid cecinit, dicens: Dominabitur a mari usque ad mare et a flumine usque ad terminos orbis terrarum. De petra deserti ad montem filie Sion  . Petram deserti, ut estimo, speluncam illam appellat, que in locis desertis natura, uel arte excisa in petra, Loth excepit de Sodomis fugientem . De hac petra deserti, cum magna admiratione Agnum dicit processurum, quia in ea generatus est Moab, de cuius genere natus est Christus. Emittitur autem de petra deserti ad montem filie Sion, quia natus de uirgine in Bethlehem, Ierusalem  sua presentia uisitauit. Allegorice petra deserti dicitur Synagoga, que educta de Aegypto, et quadraginta annis eremi habitatrix effecta, bibebat de spirituali consequente eos petra:  que idcirco petra deserti dicitur, quia tanti temporis exsilio multis in infidelitate pereuntibus, in perfectioribus fidei firmitatem seruauit. Ex hac fuere apostoli, qui Agnum illum, qui abstulit peccata mundi, ut dominaretur uniuerso mundo, predicatione sua ad gentium populos transtulerunt, ut de Synagoga nasceretur Ecclesia, quasi filia Sion, cuius mos est altitudo fidei, sublimitas spei, uia superexcellentior caritatis. Unde Dominus in Euangelio: Oportebat pati Christum, et resurgere a mortuis die tertia, et predicari in nomine eius penitentiam et remissionem peccatorum in omnes gentes, incipientibus ab Ierosolymis . uel certe tunc emissus est Agnus, dominator terre, de petra deserti ad montem filie Sion, quando Christus ab  umbra legis, ad ueritatem transiuit Euangelii; quando, de petra deserti, de qua bibebant filii Isrel sacramentum nostre redemptionis, ad ueritatem sui sacrosancti corporis et sanguinis transtulit; quando amoto uelamine littere, spiritualis intelligentie, Noui Testamenti preconibus, reserauit arcanum. Et erit, Quid? Cum emissus fuerit Agnus dominator terre, de petra deserti ad montem filie Sion. Sicut auis fugiens, et pulli de nido uolantes, sic erunt filie Moab in transcensu Arnon. Filias Moab carnales et infirmas intellige animas, Moabiticis erroribus deceptas. Arnon interpretatur illuminatio eorum. Habitabunt apud te profugi mei Moab. Hoc in loco per Moab sapientes intellige, quos superius  diximus tanto in diuinis fuisse prudentiores, quanto in sapientia illa mundiali fuerant perspicaciores. Iste est Moab, cuius uectes peruenerunt usque ad Segor uitulam conternantem.

Talis fuit beatissimus martyr Cyprianus, talis Ambrosius, talis Augustinus, atque Hieronymus qui totum, quod de scientia hauserant seculari, ad firmamentum profectumque Ecclesie transtulerunt. Tales nimirum efficacius hereticos debellabant, tales infirmos quoslibet ab infestatione pseudoapostolorum sua doctrina protegebant, sub quorum cura, quasi sub maternis alis, ne a demonibus seducerentur et raperentur, securius latitabant. Hunc Moab, id est tales mundi huius sapientes, Christus alloquitur: Habitabunt, inquiens, apud te  profugi mei Moab; esto latibulum eorum a facie uastatorum. Profugos suos illos appellat, quos a zabulo quondam seductos et abductos, deuicto hoste, uictoris iterum iure receperat; quos nimirum zabulus ipse sibi dolens ereptos, suscitauit hereticos, commouit philosophos, falsa dogmata seuit, ut sic simplices quosque decipiens, eorum perditione, illati dispendii solaretur iniuriam. Sed donec transiret iniquitas, et manifestaretur ueritas, in fide perfectorum imperfecti pendebant, et a facie talium uastatorum sapienter simplicibus doctrine et prouidentie latibulum salutare prestabant. Ait ergo: Habitabunt apud te profugi mei Moab, esto latibulum eorum a facie uastatorum. Quod ne zabuli potentiam et astutiam consideranti uideretur difficile, protinus  subiungit: Finitus est enim puluis, consummatus est miser. Doctrina diaboli pulueri comparatur, que tunc quodammodo finem accipit, quando, coruscante Euangelio, salutarem doctrinam mundus suscepit. Eleganter propheta diabolum miserum uocat, cui in futurum preparata est in eterno igne damnatio, cuius iniquum pectus cassa nunc urget sollicitudo, qui semper laborans et nichil proficiens, qui electorum animas semper sitiens, et nullum eorum perpetuo sibi subdere ualens, tanto miserior ab omnibus iudicatur, quanto a terrenis et mortalibus, spiritus celestis et immortalis superatur. uere miser, qui ab angelis premitur, cui ab omnibus illuditur, quique a perfectis contemnitur, uincitur ab infirmis. Ait ergo: Finitus est puluis, comsumptus  est miser. Unde et subditur: Defecit, qui conculcabat terram. Agamus gratias, fratres karissimi, Agno illi, qui, emissus de petra deserti ad montem filie Sion, terram, ab initio, scilicet a zabulo, conculcatam, tyrannidi eius eripuit, imo ipsum qui conculcauerat, eius quem conculcauerat pedibus prostrauit, dans ei uirtutem calcandi super serpentes et scorpiones, et omnem potestatem inimici . Unde ad credentes loquitur Apostolus: Deus conteret Satanam sub pedibus uestris uelociter . Terra quippe dicitur omnium sanctorum sancta societas; terra profecto fertilis et fecunda, afferens fructum aliquando tricesimum, aliquando sexagesimum, nonnunquam et centesimum . Hanc nimirum usque ad Saluatoris aduentum antiquus hostis malitie sue pedibus conculcabat, ob prime preuaricationis reatum, etiam in electos ius inique damnationis exercens, donec chirographum cui innitebatur excedens, illum, qui nulla ei cautione peccati tenebatur, impias manus iniiceret, addicens eum morti, in quo nulla causa mortis poterat inueniri Unde non immerito chirographi pactique transgressor, quia usurpauit indebitum, et debitum pariter, dictante iustitia, sententiam, auarus nimis et iniustus exactor, amisit. Idcirco defecit, qui conculcabat terram. Deus quippe delens chirographum, quod erat contrarium nobis, affigensque illud cruci sue, traduxit principatus et potestates, palam triumphans eos in semetipso  . Sic hoste deuicto captiuam duxit captiuitatem, accipiens dona in hominibus . Propter quod exaltauit illum Deus; et dedit illi nomen, quod est super omne nomen , etc. Exinde iam cepit impleri quod propheta subiungit: Et preparabitur in misericordie solium: et sedebit super illud in ueritate, in tabernaculo Dauid, iudicans et querens iudicium; et uelociter reddens quod iustum est.---Misericordiam et iudicium cantabo tibi, Domine . Accedamus, fratres, cum fiducia ad solium misericordie, quod interius preparauit in tabernaculo Dauid, id est in Ecclesia; quia, nunc tempus miserendi, quod profecto sequetur tempus iudicandi. Sed quia hec latius tractanda sunt, cum hec ipsa, que hodie  dicta sunt, moraliter ceperint pro modulo nostro latius explicari, demus iam et huic sermoni terminum; et die crastina, si Deus uoluerit, hoc ipso capitulo repetito, quod ipse suggesserit proferemus in medium, ad laudem et preconium Domini nostri Iesu Christi cui honor et imperium per omnia secula seculorum. Amen.



SERMO XXIX. De eodem capitulo moraliter exposito.

Manifesta de Domino prophetia nec allegoricis inuolucris obuoluenda, nec tropologicis est extenuanda figuris: cum nichil magis fidem nutriat, uel mores edificet, quam ut ea, que cernimus euidenter impleta, a sanctis prophetis legamus tanto ante  predicta. Quid enim manifestius, quam Agnum, quem a propheta legimus esse uenturum, in Euangelio audiamus a beato Baptista monstratum, illo dicente: Emitte Agnum, Domine, dominatorem terre ; et isto clamante: Ecce Agnus Dei, ecce qui tollit peccata mundi!  De quo alias idem Baptista: Qui habet, inquit, sponsam Sponsus est . Que sponsa hec? Illa nimirum, quam pater in psalmo alloquitur, dicens: Audi, filia, et uide, et inclina aurem tuam, et obliuiscere populum tuum, et domum patris tui . Illa itaque est, que nunc habens patrem Deum, primo habuit patrem diabolum, que dicebat lapidi: Pater meus es tu, et ligno: Tu me genuisti . Ecclesia est hec de gentibus congregata, que primo Moab,  id est de patre diabolo genita, transiuit in adoptionem filiorum Dei. Cuius filie Sion, omnes anime Christiane, et ipse secundum naturam filie Moab, ex gratia filie Dei. uerum quia moraliter per Moab naturalem, quam ex patre contrahimus, corruptionem diximus figurari; congrue illas animas filias esse dicimus Moab, que uel carnalibus uitiis implicantur, uel eorum suggestionibus desideriisque fatigantur. De his ergo dicitur: Sicut auis fugiens, et pulli de nido uolantes, sic erunt filie Moab in transcensu Arnon. Arnon interpretatur illuminatio eorum. Ut igitur filie Moab Agno illi, qui emissus est de petra deserti, et peccata abstulit mundi, salutaribus nuptiis copulentur, necesse est de inferioribus ad  superiora conscendant, et, relictis erroribus et ignorantie tenebris, salutari lumine perfundantur, dicantque cum Propheta: Signatum est super nos lumen uultus tui, Domine . Sic autem ascendentes aui fugienti, pullisque de nido uolantibus comparantur: quia frustra iacitur rete ante oculos pennatorum. Hec est fuga, quam nobis Ieremias propheta suadet: Fugite, inquiens, de medio Babylonis . Sed sunt diuersa genera auium, quarum sicut natura diuersa est, ita earum multitudinem, secundum diuersam morum uel nature qualitatem, anime sortiuntur. Unde sancta quedam anima, tenebrarum quas patiebatur impatiens, cum premisisset. Timor et tremor uenerunt super me, et contexerunt me tenebre ; fugam  meditata, Quis, inquit, dabit mihi pennas sicut columbe, et uolabo, et requiescam?  Ipse idem nunc pellicano, nunc nycticoraci, nunc passeri, nunc aquile comparatur. Animaduertat caritas uestra. Euenit plerumque ut in multitudine constitutus, uitiis peccatorum undique circumseptus, uirtutum concipiat affectum, et desideret effectum. Conatur ascendere, sed premitur consuetudine; erigitur spiritus nouitate, sed trahitur peccati uicinitate; in uirtutum serenitate delectatur, sed exemplo malorum illectus, quasi inuitus cogitur repetere quod detestatur. Hinc dolor si cediderit, timor si restiterit, tremor ne in his pereat, desiderium ut fugiat. uersantur tenebre in conscientia, in corde tristitia, angustia in cogitatione. Ita loquens in amaritudine  anime sue. Quis, inquit, dabit mihi pennas sicut columbe, et uolabo, et requiescam? Et subiungit, dicens: Ecce elongaui fugiens . Acceperat quod perierat ista quondam filia Moab, et instar auis uolans, et publicum fugiens, materiasque peccatorum declinans, solitudinis secreta deligit, in qua mortificans membra sua, que sunt super terram, similis fit pellicano solitudinis. Pellicanus pallidi fertur esse coloris; qui pullos, mox ut excluserit, rostro occidit, rursumque gemitu miserabili, et sanguinis sui effusione resuscitat. Felix anima, que mutuans sibi alas columbe, ad solitudinis secreta uolauit: in qua mortificans membra sua, que sunt super terram, opera sua priora, quasi proprios pullos interficit; deinde in nouam uitam dolore ac sudore,  quasi sanguinis effusione, gemitibusque inenarrabilibus, ac salutari compunctione uiuificat. Deinde cibos sibi celestes mutuans Scripturarum, nycticorax efficitur spiritualis: in nocte eque et in die, in aduersis scilicet et in prosperis, in letis et in tristibus, in tentationibus et consolationibus exsultans et uolans, et de uirtute in uirtutem proficiens, donec mysticus passer effectus, et a tenebris huius infelicitatis in illam inaccessibilem lucem euigilans, transeat in locum tabernaculi admirabilis usque ad domum Dei, in uoce exsultationis et confessionis, sonus epulantis . Igitur anima Moabiticis uitiis implicata, de tenebris in lucem, quasi in transcensum Arnon, progrediens, aui comparatur fugienti,  pullisque de nido uolantibus, ut ea hic intelligatur fuga, que ad abrenuntiantium spectat conuersionem; et uolatus, qui ad perfectorum pertinet contemplationem. In nido quippe plumescunt pulli auium residentes; a matre simul et patre pascuntur. Quibus cum plume succreuerint, et alis penne firmius inheserint, liberas auras nido preferunt, et propria sibi industria uictualia queritantes, nunc sublimia celi uolatu petunt; nunc pennis demissis se in inferiora deponunt. Est autem nidus concupiscentie; nidus etiam discipline. Sunt uero uolucres, que uolare conantur, nec ualent; et dum pennis uidentur uelle adniti, mox carnis pondere presse ad infima delabuntur. Tales fuere coturnices, que uno tantum cubito a terra suspense, sed mox  instar lapidis in terram deiecte, Isrelitarum gule desiderata satietate satisfecerunt . Hec sunt uitia carnis, uoluptatisque corporee, que in uanam quamdam letitiam extollunt animam; sed expleta libidine, conscientiam in ima detrudunt. Hec in nido concupiscentie nutriuntur; sed uolatum celestem nullo modo sortiuntur. Sunt et alie aues, quas nidi suauitas in tantum delectat, ut uix etiam parentum morsibus appellantur. Tales sunt anime pigre et inertes, que infelici quadam quiete adeo dissoluuntur, ut ad nulla uirtutum opera uel correpte quidem accingantur. Non sic columba, non sic pellicanus, non sic nycticorax, non sic passer. Non sic anima que se ad nidum contulit discipline, ut in eo sub patre spirituali a matre gratia  cibis salutaribus pasta plumesceret, et sic alis innocentie et simplicitatis elata, de tenebris uitiorum ad splendorem conscenderet uirtutum, de publico ad solitudinem, per solitudinem ad scientiam, per scientiam ad sapientiam.

Preterea cogitationes nostre auibus comparantur, que huc atque illuc atque mira celeritate feruntur et uolitant, nunc sublimia, nunc humilia, nunc munda, nunc sordida queque petentes. Nam sunt aues, que circa cadauera et carnes putrescentes occupate cenum celo preferunt. Tales sunt cogitationes sordium sectatrices, amatrices libidinum, fetentis carnis uoluptates delectationibus anime preferentes. He tota die in immunditia uersantes, de turpibus ad turpia uolitant, et per diuersas libidinum et flagitiorum  imagines discurrentes, perniciosissimis et contaminatissimis uitiorum epulis se reficiunt. He in nido concupiscentie miserabiliter enutrite, pennas non quibus ad alta uehantur, sed quibus deprimantur ad ima, infelici auspicio sortiuntur. Sunt et alie aues, que ita uage sunt et instabiles, ut fere semper in motu sint, per uentosa huius eris uolitantes, nunc pendentes, non aliunde quam ex ipso inani uiuentes. Comparantur his uolucribus cogitationes uana queque somniantes, ad honores et mundi huius gloriam aspirantes, et se huiusmodi imaginatione et elatione quasi uento pascentes. Infelix, qui his auibus nidum in suo pectore parat, ut Christi uestigiis, etiamsi uelle uideatur, adherere  non possit, reprobante eum Domino ac dicente: uulpes foueas habent, et uolucres celi nidos; Filius autem hominis non habet ubi caput reclinet . Beatus pre his omnibus ille, qui in nido sapientie suas cogitationes enutrit, ut, instar aquile uolantis, in ipsum celum empyreum pennis contemplationis subuectus, ad ipsius solis splendorem cominus intuendum irreuerberatos aperiat oculos. Itaque filie Moab, id est cordis cogitationes, que naturali illa corruptione ad uitia illecte mechate fuerant cum amatoribus multis, cum de carnali amore ad spiritualem, quasi de tenebris ad lucem, transcendere nituntur, aui fugienti, et pullis de nido uolantibus comparantur; quia primum necesse est ut et uitia, et ipsas materias uitiorum fugiant: et  sic in nido discipline, et postmodum sapientie plumescentes, de inferioribus ad altiora, de humanis ad diuina, de terrenis ad celestia transcendant. Iam uero quia multos de Moabitica uanitate et uoluptate conuersos non solum regulari disciplina, sed etiam in contemplatione diuina perfectos, multorum uidit saluti profecturos, ipsos alloquitur sermo diuinus: Ini consilium; coge consilium; pone sicut noctem umbram tuam in meridiem. Ac si diceret: O Moab iam conuersus in Isrel, qui hactenus in nido discipline pristina uitia et errores deposuisti, et in nido sapientie inter uirtutes ac Scripturarum delicias quasi in abscondito uultus mei latuisti, surge, egredere, discurre ut qui hactenus audisti, deinceps dicas: ueni. Sed quia adhuc in his exterioribus  minus es exercitatus, ini consilium, id est discretionis disce uirtutem, et sic coge consilium, multos uidelicet colligens ad salutem, ad multorum profectum: qui cum Elia, sub umbra iuniperi, angelico delectaris colloquio , ubi omnia opera tua quasi in nocte celebrantur. Educ quasi lumen iustitiam tuam, et iudicium tuum tanquam meridiem , ut luceat lux tua coram hominibus: et uideant opera tua bona, et glorificent Patrem tuum, qui in celis est . Eia, fratres mei, diligenter attendite, quibus gradibus ad curam ascendendum est pastoralem, ut facilius humani generis pestem, dominandi scilicet libidinem caueatis, magisque tuti uelitis, ut dicitur, consistere in imo, quam periclitari in summo. Ac primum nolite  emulari in malignantibus, qui, cum sint fornicatores, adulteri, molles, masculorum concubitores, impudenter et irreuerenter ascendunt cubile patris sui, et maculant stratum eius, thalamum Christi uertentes in prostibulum, et sanguinem eius adeo conculcantes, ut pretium eius non solum in uana et noxia, sed, quod horribile dictu est, etiam in mercedem turpitudinis, deposito pudore, profligent. Nolite emulari in talibus, licet prosperentur in uiis suis, quoniam tanquam fenum uelociter arescent, et quemadmodum olera herbarum cito decident . Qui enim inutilem seruum iubet proiici in tenebras exteriores, quid faciet de indigno, de impudenti, de pestilenti, de se in cathedra turpiter ingerenti?

 Sed his omissis, notate uiam, quam nobis sermo propheticus describit. Primum est, ut homo fugiens mundum, et uitia cuncta declinans, a seculi actibus se faciat alienum. Deinde omni obedientia se subdat maiori, et quidquid se meminerit deliquisse, in fame et siti, in uigiliis et laboribus, in paupertate et nuditate, purget et puniat; et sic consuetudini, pessime uidelicet, optima succedente, in nido discipline uirtutum alas obtineat; quia nunquam bene potest preesse, qui prius subesse non didicerit. Sic igitur purgatus a uitiis, ornatusque uirtutibus, ad indagationem transeat Scripturarum, ut sicut est informatus ad uitam, ita quoque illuminetur ad scientiam: cumque didicerit in Scripturis omne quod uiuit et sapit ad Dei dilectionem referre  et proximi, duabus pennis, scientie scilicet et caritatis subuectus, ad montem contemplationis conscendens, discat secundum exemplar tabernaculi celestis, terreni huius tabernaculi formare structuram, audiatque cum Moyse: uide omnia fac secundum exemplar, quod tibi in monte monstratum est . Est igitur primus gradus conuersionis, secundus purgationis, tertius uirtutis, quartus scientie, quintus contemplationis, sextus caritatis. Hi sunt forte sex illi gradus in throno Salomonis, sicut Salomon loquitur: Thronum sibi fecit rex Salomon , et cetera. Et ut sapienti demus occasionem ut sapientior fiat, thronus Salomonis aperte dicitur cathedra sacerdotalis, ad quam si quis sine his gradibus nititur, non tam sessurus  quam ruiturus ascendit. Utrum autem duodecim leonculi illius magni leonis de tribu Iuda, duodecim filiis de quibus dicit: Non possunt filii Sponsi ieiunare, quandiu cum ipsis est Sponsus ; utrum etiam aurum sapientie, eternitati rotunditas, fini posteriora, due manus duplici caritatis actioni, possint conuenientissime coaptari, uestris meditationibus discutiendum relinquo, Sequitur:

Fugientes absconde, et uagos ne prodas. Habitabunt apud te profugi mei Moab; esto latibulum eorum a facie uastatoris. Moab sic conuersum sic mutatum, sic purgatum a uitiis, sic adornatum uirtutibus, sic ad sublime promotum, sermo diuinus alloquitur, mandans ei facere quod cum gratia comitante preuiderat  esse facturum. Sicut enim ipsum fugientem oportuit ab aliis abscondi, ita dignum est ut ipse iam alios fugientes abscondat. Et sicut ipse, cum uagus adhuc esset, ab his a quibus susceptus est, non est proditus; ita et conuenienter imperatur uagos quos ipse susceperit persequentibus non exponere. Fugientes igitur fornicationem, secundum Apostolum , necesse est ut abscondantur, et qui adhuc uagi et instabiles corde sunt, et ad uitia proni, cauendum est ne facile malis doctoribus, uel uitiorum incentoribus prodantur. Eia, fratres mei, uenientes nouiter de seculo alii idiote sunt et simplices, alii docti et subtiles, alii uitiorum pessima consuetudine obligati, alii talis nature, ut uix ad libidinem moueantur;  alii tales ut modica occasione tententur; alii naturali conspersione iracundi, alii naturaliter mansueti.

Considerare proinde et diligenter explorare oportet singulorum a seculo fugientium qualitatem atque naturam, quid magis possit obesse uni, quid alteri, quo insuper spiritu quis tentetur, quo affectu agitetur; sicque prouidere, ut siue a uitiis siue a demonibus, siue a sua ipsius uel natura, uel corruptione, uel affectu, uel consuetudine, siue ab alicuius hominis societate, uel suggestione, uel exemplo impugnetur, congruum singulis prebeatur latibulum. Alii abscondendi sunt ab omni exteriori occupatione, alii a quorumdam familiaritate et cohabitatione. Alii sub umbra silentii ab  ira et indignatione utiliter absconduntur, alii sub uictus paupertate a naturalibus incentiuis salubriter proteguntur, alii sub laborum et uigiliarum umbra a cordis peruagatione et spiritus instabilitate absconduntur; alii psalmis et orationibus, meditatione, et oratione, et lectione a spirituum immundorum insidiis defenduntur. Ait ergo: Fugientes absconde, et uagos ne prodas. Habitabunt apud te profugi mei, Moab, esto latibulum eorum a facie uastatorum. uastator est spiritus fornicationis; uastator superbie demon. Fugientibus itaque huiusmodi uastatores Moab salubre prestat latibulum, quando prelatus quisque, quondam Moab, sed postmodum Isrel, singula uirtutum exercitia uitiis singulis, quibus sibi subditi impugnantur,  opponit. Quod autem sequitur, Finitus est puluis, consumptus est miser, etc., sermone, quem ante hunc uobiscum habuimus, super ipso uitiorum principe exposita sunt. In morali autem expositione, nichil aliud dicendum occurrit, nisi forte per puluerem peccata, que ex incuria uel cordis peruagatione, uel exteriori occupatione contrahimus, uelimus intelligi; per miserum, ea que per carnis huius corruptibilis legem, que nos miseros facit, incidimus. Per eum qui conculcat terram, flagitia uel facinora, que totum hominem, terram uidelicet infructuosam ita conculcant, et omnino conterunt, ut, instar aree post trituram, ab omni spirituali humore, frugumque suauitate,  sterilem eam reddant et uacuam. Cum igitur iste puluis per humilem conuersationem fuerit finitus, et carnis huius naturalis quidem, sed fere intolerabilis feruor fuerit uigiliis et ieiuniis laboribusque consumptus, et digna cordis contritione, et oris confessione et operis satisfactione flagitia uel facinora commissa defecerint, tunc certe, istis taliter fugientibus et latentibus, preparabitur solium Christi in misericordia, in quo sedet in tabernaculo Dauid, id est in Ecclesia, que adhuc peregrinatur in terra, in qua misericordia et ueritas obuiauerunt sibi, iustitia et pax osculate sunt. Ibi etiam iudicat et querit iudicium, iudicans eos qui seipsos non iudicant, et querens de nobis iudicium nostrum, ne compellamur sentire suum, quia ipse reddet uelociter  quod iustum est, retribuens unicuique secundum opera sua, qui uiuit et regnat per omnia secula seculorum. Amen.



SERMO XXX. De eo quod ait: »Audiuimus superbiam Moab,« usque: »uocem cantantium abstuli .«

Hactenus de his qui Moabitice sapientie et uanitati renuntiantes, Christi iugum suaue et onus leue philosophice superbie pretulerunt, sanctus Isaias oraculum texuit: nunc contra eos qui propria superbia excecati in erroris sui tenebris perdurauerunt, sententiam dirigit prophetalem. Ait ergo: Audiuimus superbiam Moab, superbus est ualde. Quid philosophis illis superbius, qui ad ea que de Christo diuina creduntur, quasi ad celum  ascendere non ualentes, ea uero que de humanitate eius asseruntur, quasi uile aliquid et terrenum dedignantes, in uentoso hoc ere inter celum et terram, socii demonum, pependerunt? Quid illis superbius, qui dicentes se sapientes esse, ueram sapientiam contempserunt, elati, inflati, uultu irreligiosi, cultu superstitiosi? Superbia eius, et arrogantia eius, et indignatio eius plus quam fortitudo eius. Tria quedam proposuit, superbiam, arrogantiam, indignationem. Superbia in corde, arrogantia in sermone, indignatio in actu notatur. Superbia arrogantiam parit; arrogantia indignationem. Ex superbia processit contemptus Christi, ex arrogantia blasphemia in Christum, ex indignatione disputatio contra Christum. In his autem nichil proficientibus  philosophis, dentibus suis fremebant et tabescebant, et ad inuicem dolebant et murmurabant. Et hoc est quod sequitur: Idcirco ululabit Moab ad Moab, uniuersus ululabit. De hoc ululatu latius disputauimus, super loco, ubi scriptum est: Propter hoc expediti Moab ululabunt, anima eius ululabit sibi. Uniuersus Moab ululat ad uniuersum, contra bonum pessimus, contra conuersum aduersus, contra humilem superbus. Potest preterea per hunc ululatum dolor ille significari, quem illos in eternum esse passuros non dubitamus. Unde propheta sanctos predicatores alloquitur dicens: His qui letantur super muros cocti lateris, loquimini plagas eius. O predicatores mei, loquimini plagas Moab, si forte uideant et intelligant, et conuertantur,  et sanem eos. Loquimini autem his maxime qui letantur super muros cocti lateris. Filii Adam quondam descendentes ab Oriente in campo Sennaar turrem inchoarunt, cuius altitudo ad celum usque pertingeret; diluuii, si forte iterum demersisset, arceret periculum. Habebant autem lateres pro lapidibus, et pro cemento bitumen . Pharao quoque filios Isrel, quos dura seruitute premebat, lateritiis muris urbes edificare cegit . At Salomon ex pretiosis lapidibus templum exstruxit, sic quadratis, sic sibi inuicem conformatis, ut, cum parietibus insererentur, nec auditus sit in templo aut malleus tundens, aut securis incidens .

 Reuocate nunc oculos uestros, karissimi, ad lapides illos uiuos, quos cementarii Salomonis nostri, scilicet doctores et pastores Ecclesie, in hoc atrio illius Ierusalem celestis, et correptionibus tundunt, et uerberibus incidunt, et doctrina complanant, et moribus sibi ac fide conformant, et uirtutibus quadrant, ut, de imis ad superiora translati, illius templi sacris parietibus inserantur, de quo cecinit sanctus Dauid: Sanctum est templum tuum, mirabile in equitate . Hi structores in eorum, quos celo prospiciunt inserendos, plurimum delectantur profectu. Porro eorum magistri [discipuli] a uero recedentes oriente in campo Sennaar , quod interpretatur fetor eorum, quasi in lata uia, illa que ducit ad mortem, in qua luxuria  fetent, superbie erigunt turrem; lateres querunt, qui de molli luto compacti in igne durantur, habentes quidem lapidum similitudinem, sed uirtutem ignorantes. Talia sunt lutea corda carnalium, que peccandi consuetudine et mentis obstinatione durantur, repellentes sagittas acutas, quibus ad debellandas urbes Moabiticas Christi milites armantur. De huiusmodi lateribus Pharao urbes construit et filios Isrel, quos in seruitutem redegerit, in luto et paleis desudare compellit . De talibus etiam lateribus sapientes huius seculi et peruersorum dogmatum assertores, contra Christi Ecclesiam murum erexerunt, creantes sibi discipulos, qui et errorem defenderent obstinatius, et ea que obiicerentur subtilius propulsarent. Super  itaque cocti lateris murum letantur ipsi qui erigunt: quibus optimum est ut sancti predicatores ipsius muri ruinas plagasque loquantur, ut timore corrigantur, qui securitate nimia periclitabantur. Ait ergo propheta: His qui letantur super muros cocti lateris loquimini plagas eius, quoniam suburbana Hesebon deserta erunt, et uinea Sabama. Hesebon interpretatur cogitationes. Conuenienter autem dicitur uinea Sabama, quod interpretatur attollens altitudinem: inflabilem illam scientiam exprimens, de qua dicit Apostolus: Scientia inflat . Sequitur: Errauerunt in deserto. De flagellis uinee hoc dictum puto, errorum scilicet discipulis, qui uidentes ubique sapientiam deseri secularem, per diuersas philosophorum sectas cogitatione  et animo discurrentes, quasi per deuia queque errantes, quam fugerent, quam tenerent, quam defenderent nesciebant. Sed domini gentium, sicut subsequenter ostenditur, transierunt mare, quia non solum ad mundi huius sapientes, sed etiam ad omnes gentes, que maris nomine figurantur, transeuntes, Christi eas iugo et doctrine euangelice subdiderunt. Ipsi quippe descenderunt mare in nauibus, et facientes operationes in aquis multis , id est miracula in gentium populis, uiderunt opera Domini, qualis uidelicet in gentium conuersione mutatio fuerit dextere Excelsi, et mirabilia eius in profundo, quibus tenebrosis hominum cordibus, ipsis foris plantantibus  et rigantibus, interius incrementum prestiterit gratia Christi.

Eia, fratres karissimi, quam multi sanctorum cernentes tantam ingenii subtilitatem, tantam in rebus humanis sensus uiuacitatem perditum iri, qua pietate commoti sunt, qua compassione soluti, quot pro eis fuderunt lacrymas misericordia affecti! uerum hanc affectionem operari in eis Spiritum sanctum quis dubitet? Hoc est quod per sanctum Isaiam ipse prosequitur, dicens: Super hoc plorabo in fletu Iazer uineam Sabama.---Quid oremus, ait Paulus, sicut oportet, nescimus; sed ipse Spiritus pro nobis interpellat gemitibus inenarrabilibus . Dicitur itaque plorare Spiritus sanctus Iazer, id est uim et fortitudinem  scientie secularis, et uineam Sabama, errantium uidelicet multitudinem, quia sanctos ob desiderium salutis eorum, uel ob perditionis illorum dolorem, gementes facit et flentes, quamuis ipse propheta uel in suam, uel in sanctorum personam hoc dixisse potuerit. Unde sequitur. Inebriabo te lacryma mea, Hesebon et Eleale. Lacryma dixit, id est lacrymis, singularem numerum ponens pro plurali, sicut illud est in Psalmo: Dixit et uenit locusta et bruchus . Itaque ploratu, fletu lacrymisque sanctorum illi inebriantur, qui luctu precibusque eorum ab errore uitiisque conuersi, et salubri quadam mentis alienatione que retro sunt obliuiscuntur, et se in ea que ante sunt extendentes, deficiunt ab eo, quod erant; et incipiunt  esse quod non erant. Hec ebrietas spiritualis in cogitationibus fit, quibus mens de imis ad superiora, ad uirtutes de uitiis quodam spiritus feruore conscendit. Heseba quippe cogitationes, Eleale uero ascensio interpretatur; cogitationibus enim ascendimus et descendimus. Descendimus recordatione in imaginationem, imaginatione in delectationem, delectatione in consensum, consensu in actum. Cui cum se mens uitiosa consuetudine subdiderit, titubat et mouetur ut ebrius, et eius omnis honestas deuoratur. Si uero primum cogitationes uestras sanctificauerit Spiritus, et sacra eius inspiratione, mens quasi ex spiritali quadam seminis infusione, Dei timorem conceperit, inde ascendet ad pietatem, de pietate  ad scientiam, de scientia ad fortitudinem, inde ad consilium, et sic ad intellectum, ut tandem ad sapientiam perueniens, inebrietur ab ubertate domus Domini Dei, et torrente uoluptatis eius potetur. Unde ebrietas ista prouenerit, manifestat, cum subiungit: Quoniam super uindemiam tuam, et super messem tuam uox calcantium irruit. uindemia et messis idem significant. Habes Dominum in Euangelio ad discipulos suos loquentem: Messis quidem multa, sed operarii pauci. Rogate ergo Dominum messis, ut mittat operarios suos in messem suam . Istorum operariorum uox super uindemiam, et super messem Moab irruit, quia apostolica euangelicaque predicatio multos de secularis sapientie sectatoribus discipulos collegit.  Hi sunt uue spirituales, quas torculari passionis promendas, uel fruges quasi in area persecutionis terendas, et a paleis corporum exuendas, de agro uel uinea Domini gentium, sancti uidelicet apostoli collegerunt. Qui profecto calcantes dicuntur, ob illam specialem calcandi uirtutem, de qua Dominus in Euangelio: Ecce, inquit, dedi uobis potestatem calcandi super serpentes et scorpiones . Unde et cuilibet sancto dicit Propheta: Super aspidem et basiliscum ambulabis, et conculcabis leonem et draconem . Sequitur:

Et auferetur letitia et exsultatio de Carmelo. Carmelus mons est, et interpretatur circumcisio. Est autem circumcisio carnalis, circumcisio sensualis, circumcisio spiritualis. Circumcisio carnalis  Iudeorum, sensualis philosophorum, siue hereticorum, spiritualis Christianorum. Iudeis unum membrum purgabatur; philosophus omnium sensuum munditia gloriabatur: Christianus ab omni inquinamento carnis emundatur. Itaque philosophorum circumcisio monti comparatur, propter mentis elationem: quorum mira abstinentia uel spectata continentia mundane uanitati militabat. Omnia enim faciebant, ut uiderentur ab hominibus. Duplici autem gaudio in illa sua continentia fruebantur, quia et interius sibi placentes, in seipsis non in Domino gloriabantur, et foris laudes hominum aucupantes, in eorum estimatione delectabantur. Sed predicantibus Christi discipulis, letitia et exsultatio ablata est a Carmelo, quia tota  illa eorum superstitio cepit esse contemptui. Unde exterior letitia non habens cui inniteretur, euanuit, et interior exsultatio desiderato fructu destituta elanguit. Et in uineis non exsultabit neque iubilabit. Eadem est repetita sententia, nisi quod expressum est, hanc eorum exsultationem, siue iubilum, in uineis maxime personasse. In multitudine namque discipulorum positi, de contemptu mundi, de uoluptatis dedecore, de corporis castigatione, magnifice disputabant, et inter disputandum uanissime tumebant, et mirantibus laudantibusque auditoribus que dicebantur, et interiori iubilo et exteriori tympano iucundabantur. Que omnia tuba euangelica personante sublata sunt. Ait ergo de Moab: In uineis non exsultabit, neque iubilabit. Et addidit: Et uinum  in torculari non calcabit, qui calcare consueuerat. Illi enim de Moab, qui in sapientie sue torcularibus ad hoc desudabant, ut ab auditoribus eorum exprimeretur uinum perfidie, de quo scriptum est: Fel draconum uinum eorum et uenenum aspidum insanabile , in illa uinea iam non operantur; quam a pessimis ereptam Paterfamilias optimis iam commisit agricolis ut reddant ei fructum temporibus suis. uocem calcantium abstulit. Metaphoram prosequitur. uindemiantes siue calcantes, siue etiam metentes, cum frugum, siue uuarum arriserit copia, solent cum magna alacritate gestire, atque cantare, et interiorem letitiam uoce, plausu, saltu etiam, et diuersa membrorum sinuatione  exprimere. At ubi succisa uel direpta ab hostibus, uel grandinata, uel incensa fulminibus fuerit uinea, aut ager depopulatus, rarus messor, uel uindemiator apparet, et uix inueniens quod colligat, demisso capite, facie squalida merens et flens incedit. Ita ergo errorum magistri, qui collectis undique discipulis in eorum multitudine, quasi in uinea sterili gloriabantur, buccis crepantibus et multifaria uanitate garrientibus, ab eis fidem dictorum exigebant, quam, ex uuis prematuris uinum perfidie exprimentes, apostolis uero apostolorumque successoribus Dei Euangelium predicantibus, cum eis iam uel nullus uel rarus esset auditor, et pre dolore merebant et pre pudore tacebant. Gratias agamus, fratres, Domino Deo nostro qui stultam fecit  sapientiam huius mundi, et simplicitate piscatorum, prudentiam et sublimitatem euacuauit philosophorum, ut qui gloriatur in Domino glorietur; cui honor et gloria per omnia secula seculorum. Amen.



SERMO XXXI. De eodem capitulo moraliter exposito.

Eia, fratres, de quibus hesterna die allegorice disputauimus, hodie moraliter exponenda repetimus. Dixerat de his qui de uitiis ad Christum conuersi, proficiunt in uirum perfectum, quantum aliis a simili uanitate conuersis solebant prestare solatii: Habitabunt, inquiens, apud te profugi mei, Moab; esto latibulum eorum a facie uastatoris . Et ecce plerosque respiciens pro collata sibi gratia superbire, ignorantes Dei iustitiam, in se  non in Domino gloriari, et suas arroganter iactitare uirtutes, presumptionem illorum satis eleganti exprobratu deridens, Audiuimus, inquit, superbiam Moab, superbus est ualde. Utinam, fratres, non inueniamur tales, qui in Eliu uerba quotidie prorumpentes, quidquid uidentur acquisisse uirtutis, iactitando profligunt! Promittunt magna, fortia queque proponunt, ambulant in magnis et in mirabilibus super se, nichil sibi in operibus graue, nichil in Scripturis obscurum, nichil in actu difficile, ore tumido proloquentes. De quibus propheta subiungit: Superbia Moab et arrogantia eius, et indignatio eius, plusquam fortitudo eius. Optime. Non equat arrogans sermonibus opera, nec presumptionem spiritus qua tumet interius, nec linguam magniloquam,  qua semetipsum laudat exterius, typhum quo ceteris uelut inferioribus indignans, se contendit cunctis euolasse superius, aliqua sequitur in sanctis operibus fortitudo. Idcirco ululabit Moab ad Moab. Ecce habes Moab et Moab. Moab cui dicitur: Habitabunt apud te profugi mei; Moab, de quo dicitur: Audiuimus superbiam Moab. Primus humilis, alter superbus; primus de se presumens, alter quidquid est Deo tribuens; primus opera sua uento uanitatis dispergens, secundus omnia bona sua in proprie conscientie thesauro recondens; primus omnia faciens, ut uideatur ab hominibus; secundus, ut solius Dei placeat obtutibus. Primus igitur Moab ululat ad secundum, quando per superbie uitium in turpia queque demersus, suum illi cum  merore confitetur errorem. Ululat secundus ad primum, quando eius plangens ruinam, suis eum gemitibus, monitisque prouocat ad penitentiam. Ita uniuersus ululat, bonus et malus, humilis et superbus, conuersus et auersus.

Igitur, fratres, non statim eius laudanda est conuersatio, cuius ignoratur intentio, quia si oculus tuus nequam fuerit, totum reliquum corpus tenebrosum erit . Quocirca propheta sanctus eorum compescit letitiam, qui parum discrete arrogantes quosque magnificant, omnia que de se ipsi iactitant, uera esse credentes: iubens eis qui saniori iudicio ista diiudicant, ut eis, quanta mala sint arrogantibus uentura, denuntient. His, inquiens,  qui letantur super muros cocti lateris, loquimini plagas eius. Murum cocti lateris superborum et arrogantium interioris hominis statum appellat: qui non ex quadris lapidibus, id est ueris uirtutibus compactus, stabile fundamentum sortitur, sed ex luto fetide intentionis, falsis simulatisque uirtutibus cupiditatis igne duratus, prefert speciem pietatis, sed uirtutem eius ignorat. Lutum est aurum, lutum est argentum, lutum est cuiuslibet uoluptatis expletio, lutum de homine hominis estimatio, lutea proinde omnis que circa hec uersatur cogitatio: lutea omnis que ad hec tendit intentio. Format tamen de his omnibus arrogans cogitationes in corde; coaceruat honorum, uoluptatum, diuitiarum imagines, quibus cum se uoluntas, intentioque tradiderit,  omnia opera sua facit, ut uideatur ab hominibus; ipsasque uirtutum similitudines, in quibus nititur adipisci quod optat, ita desideriorum igne decoquit et obdurat, ut dura simul et aspera, ob pessimi huius finis considerationem, sibi uideantur esse facillima. Fiunt tales ad uigilias ceteris promptiores, ad opera manuum paratiores, uultu cunctis seueriores, grauiores in uerbis, in ieiuniis feruentiores. Indignantur infirmis, simplicibus detrahunt, tam magna fortiaque loquuntur, ut his qui minus sunt in his exercitati, omnibus eos estiment sanctiores. Hi sunt qui letantur super muros cocti lateris, quibus annuntiande sunt plage Moab. Sed iam ipsas plagas audiamus. Quoniam suburbana Hesebon deserta erunt, uinea Sabama. Hesebon significat  cogitationes, Sabama attollens altitudinem. He sunt cogitationes, de quibus luteus ille murus compingitur, in quo innumerabilium affectionum coaceruantur imagines. Est autem quasi urbs, ipsa que de his cogitationibus formatur intentio; suburbana ipsa, que secundum hanc intentionem fiunt, uirtutes et opera. Que profecto in superbo quolibet Dei adiutorio presidioque deserta, etiam speciem boni, qua uelata uidebantur, amittent. Sepe enim cum superbus sua spe frustratus, sue caruit cupiditatis effectu, non se ualens ulterius continere, in manifestam prorumpit malitiam: patiturque, quod per alium prophetam tali anime Dominus comminatur. Ecce ego nudabo te et apparebit ignominia tua . Deserta igitur erunt suburbana  Hesebon, et deserta uinea Sabama. In Scripturis sacris legimus diuersa esse genera uini. Est quippe uinum dilectionis, quo sanctus Ne inebriatus in figura Domini saluatoris abscondit fortia, et nudauit infirma: dormiens irridetur, uigilans illatam iniuriam ulciscitur.  Est uinum exsultationis, quo inebriatus est Lot, adeo quod Sodomitana euadens incendia, furtiuo maculatur incendio . Est preterea uinum sapientie salutaris, quo fratres Ioseph meridie ebriantur, que de uinea Scripturarum expressa uniuersam letificat ciuitatem Dei. Habes et uinum amaritudinis, de quo Ieremias: Inebriauit me amaritudine inimicus meus . Porro de uino libidinis Scriptura non tacet, dicente  Moyse: De uinea Sodomorum uinea eorum, etc. . Sed et uinum compunctionis Psalmista commemorat, Ostendisti, inquiens, populo tuo dura; potasti nos uino compunctionis . Est postremo uinum doctrine euangelice et apostolice, uinum profecto nouum, quod ab apotheca celesti in apostolorum corda descendens, per uniuersum orbem germinat uirgines, et corda fidelium desiderio perfectionis inebriat.

Itaque superbus quis uel arrogans, ad uineam Scripturarum accedens, et inde diuersarum sententiarum transferens plantas, in agro cordis sui collocat; et multis meditationibus colens, uineam sibi creat inflatilis cuiusdam scientie, ex qua sibi uinum exprimens, querit cui proferat spiritum suum, et  ostendat sapientiam suam. Unde non immerito uinea hec uinea dicitur Sabama, id est extollens altitudinem. Quidquid enim altum sapit qui eiusmodi est, non quiescit spiritus eius, donec efferatur in publicum; ita ut modo quodam loquendi, et typho, nutibusque oculorum proclamare uideatur. En uenter meus, quasi mustum absque spiraculo, quod lagunculas nouas dirumpit . Sed uinea hec deseritur, quando superbus fructu, quem de sua sperabat scientia, destitutus, et opera fastidit, et studium negligit: et ita tota eius scientia marcescit. Sequitur: Domini gentium exciderunt flagella eius. Principes gentium aduersarias legimus fortitudines: Unde in Daniele, principem regni Persarum, principem regni Grecorum. Sicut illi igitur  spiritus nequam gentibus illis, ob quedam forte uitia, quibus eas suis suggestionibus maculari maxime delectantur, eorum domini et principes esse scribuntur , ita forte etiam alii spiritus aliarum gentium, antequam Domini Saluatoris fidem susceperint, uerbi gratia Grecorum, Gallorum, Germanorum se dominos ac principes gloriantur. Huiusmodi gentium principes uel domini exciderunt flagella uinee Sabama, id est ramos, ex quibus botri procedunt, quando nequam spiritus meditationes, quibus ex uinea scientie Scripturarum uinum doctrine arrogans quilibet exprimere consueuit, falce suggestionum, immundarumque cogitationum, ab animo superbientis excludit. Quia uero bonis affectionibus uel cogitationibus pessimis  quibusque succedentibus, aliquando etiam fides turbatur, in quo omnium uirtutum fortitudo consistit, recte subiungitur: Usque ad Iazer peruenerunt. Iazer enim fortitudo eorum interpretatur. Cum enim nequam spiritus animam possederit captiuatam, primum omnes uirtutes excludit, et sic inserens uitia, etiam eius fidem labefactare contendit. Sequitur.

Errauerunt in deserto, ubi erat urbs et suburbana, ubi uinea, ubi Iazer, ubi desertum, locus scilicet omni uirtute uacuus, omni humore caritatis arefactus. Et sicut transiens per desertum, nec uineis, nec segetibus, nec domibus, nec muris impedientibus, liberis gressibus huc illucque uagatur;  ita erronei spiritus animam, in qua fuerit uinea spiritualis excisa, et exclusis uirtutibus fides conturbata, quasi desertum locum nullo obsistente securi perambulant, et in quolibet errore ebriam et uagabundam precipitant. De principibus ergo uel Dominis gentium, qui uinee flagella succidunt, et usque ad Iazer peruenerunt, recte dicitur: Errauerunt in deserto. Et subiungitur: Propagines eius relicte sunt. Metaphoram uinee prosequens, non solum eam in solitudinem asserit esse redactam, sed et propagines eius, que alias transferri possent et transplantari, asserit derelictas. Transierunt mare. Mare amaritudinem signat penitentie. Euenit autem ut post speciem sanctitatis, lapsus quis in barathrum turpitudinis primum contristetur,  ploret, expauescat, iudicet semetipsum, et damnet; erigat se super se, iuret et statuat custodire iudicia iustitie Dei, nunquam se repetiturum talia deliberet ac protestetur. Deinde, cum uel illectus concupiscentia, uel preuentus errore, uel ui diabolice tentationis oppressus, nequitiam iterans uires dederit uoluptati, minuitur affectus boni, materieque adiectione crescit ignis malitie, donec uictus consuetudine, desperationis incurrit abyssum; et sic preceps fertur in mortem, ut nec timore compungi, nec pudore confundi, nec aliqua mentis amaritudine a flagitiorum suorum possit turpitudine reuocari. De huiusmodi hominis affectibus et cogitationibus recte dicitur: Transierunt mare. Et adiecit propheta: Super hoc plorabo in fletu Iazer, uineam Sabama.  uox Christi est loquentis in Isaia. Ipse est qui uidens ciuitatem Ierusalem, fleuit super eam dicens: Quia si cognouisses et tu, quia uenient dies in te, et coangustabunt te undique, et ad terram prosternent te, etc.  Conuenit euangeliste propheta. uidet quippe Christus ciuitatem pollentem honoribus, affluentem diuitiis, deliciis luxuriantem extolli superbia, solui letitia. Futuram eius calamitatem prospiciens, plorat ridentem, plangit exsultantem, queque sibi uentura fuerant nescientem. uidet et propheta animam suis in se uirtutibus extollentem, et quanta sit in eis ruina postmodo futura prospiciens, tam in sua quam aliorum sanctorum persona, quibus hec ipsa sepe a Dei spiritu reuelantur, plorat compatiendo: et cum prius ipsas uitiorum plagas  que eis fuerant infligende, dinumerasset, Super hoc, inquit, plorabo in fletu Iazer uineam Sabama. Plorat duo propheta; Iazer et uineam Sabama. Plorat Iazer, id est tantam fortitudinem, qua prius mundo, sibi demonique resistens anima, hominum iudicio ceteris eminentior apparebat, uno superbie uitio deperisse. Plorat et uineam Sabama, Sabama, id est doctrinam, que multis poterat prodesse, si sub humilitatis umbraculo seruaretur, iactantie sarculo decisam, et redactam in solitudinem aruisse. Sequitur:

Inebriabo te lacryma mea, inquit, Hesebon et Eleale. Dolor uehemens multiplicat lacrymas, nec quidquam plangendum illamentatum reliquit. Inebriabo  te, inquit, lacryma mea, Hesebon et Eleale. Iste dolens, iste plorans, iste plangens inebriat. Euenit aliquando ut plerique ob elationis morbum in illicita queque prolapsi, si sanctos quoslibet sua scelera detestantes miseratione commotos perditionem suam pietatis affectu uiderint deplorare, ad semetipsos reuersi peniteant de preteritis, et uino compunctionis debriati amaritudinem pro uoluptate, laborem pro requie, lacrymas amplectantur pro risu. Sed ille thesaurorum pietatis et misericordie, qui Christi latebant in pectore, conscius, de discipulo furem, de Christiano latronem, post Ecclesie secreta mysteria perniciosissimum homicidam, inebriatus caritate etiam ad secreta usque solitudinis insectatus, et ipsum inebriatum penitentia,  membris Christi, a quibus fuerat auulsus, restituit. Alloquitur igitur propheta Hesebon et Eleale, id est peruersi cuiuslibet cogitationem et elationem, ut sicut ipse inebriatus est caritate propter eorum perditionem, ita ipse inebriatur compunctione. Deinde doloris sui causam prosecutus adiunxit. Quoniam super uindemiam tuam, uox calcantium irruit. Tempore messis et uindemie annui laboris fructus percipiuntur. Calcantes nequam spiritus dicuntur, qui tempore, quo anima uanitate delusa, que omnia facit in superbia et hypocrisi, operum suorum se fructum percipere credit, superuenientes cum clamore irruunt in eam: et uinum quod ob uirtutum similitudinem a sanctis angelis regnis celestibus  putabatur inferendum, ab ea ad suam crudelitatem pascendam extorquent. Et auferetur, inquit, letitia et exsultatio de Carmelo. Carmelus circumcisionem significat, circumcisio continentiam. Quicunque autem hominum estimatione pascuntur, maxime solent et de seruata castitate gestire; sed tempore messis et uindemie, cum omnia uiderint ob intentionis peruersitatem merito carere uirtutis, dolor et tristitia exsultationi letitieque succedunt. Unde sequitur: Et in uineis non exsultabit, neque iubilabit. Quis? Moab nimirum, qui in uineis scientie de quibus satis superius egimus, et interius exsultare, et exterius iubilare consueuerat. Et adiungit Propheta: uinum in torculari non calcabit, qui calcare consueuerat, uocem calcantium abstuli. Hoc  in loco calcantes, qui ex uuis uinee huius uinum exprimere solebant, eos significat, qui ex scientia arrogantium aliquid sibi consueuerant mutuare, qui et cum ipsis doctoribus suis in ea gloriari et quasi celeuma cantare dulce habebant. Itaque talibus magistris pereuntibus, omnia eorum gaudia eterno damnanda silentio propheta minatur. Hec succincte, fratres, transcurrimus; ut omnia que die hesterna sub allegorica, uel prophetica complanatione uno sermone enucleauimus, uno nichilominus sermone moraliter disserta intelligibiliora redderemus. Reparemus nunc sensum silentio, et modicum id quod de onere Moab restat, inspiciendum die crastina pertractemus, ad laudem et gloriam Domini nostri Iesu Christi, qui cum Patre et Spiritu sancto  uiuit et regnat Deus, per omnia secula seculorum. Amen.



SERMO XXXII. De eo quod scriptum est; »uenter meus ad Moab sonabit ,« usque ad finem oneris Moab.

Processimus, fratres, in onere Moab usque ad citharam, cui uentrem suum sanctus Isaias, uel qui in eo loquitur Christus, credidit comparandum. Super hoc, inquit, uenter meus ad Moab quasi cithara sonabit. Sermonis huius principium, cum illius est fine continuandum, quem de futurorum uaticinio nudiustertius uobiscum habuimus; ubi a mundi sapientibus, qui per Moab prophetice exprimuntur, Christi Euangelio coruscante, ob multorum conuersionem, omnem diximus ablatam esse letitiam.  Et nunc super hoc, inquit, uenter meus ad Moab quasi cithara sonabit. uox prophete est, uel Christi loquentis in propheta. Super hoc, inquit, quod dixi de Moab, de conuersione eius, de depressione eius, uel de damnatione eius, super hoc, inquit, uenter meus ad Moab quasi cithara sonabit. uenter Christi sancta dici potest Ecclesia, in uentre enim uiscera continentur. Ibi cor, uitalem motum uniuerso corpori prestans; ibi hepar, calorem corporis nutriens, et uitalem sanguinem per omnia membra diffundens; ibi cetera intestina, singula singulis officiis ad nutrimentum corporis deputata. Ita in Ecclesia Dominus ordinauit alios quidem apostolos, alios autem prophetas, quosdam autem pastores et doctores,  in opus ministerii, in edificationem corporis Christi . In cithara quoque cum multe sint chorde, et unaqueque proprium habeat sonum, ita tamen omnes certis proportionibus et numerorum rationibus disponuntur, ut in unam concordiam omnes conueniant, et pulcherrimus sonus fiat unus de omnibus. Ita ergo, cum in Ecclesia Christi diuersi gradus, et diuersi sint ordines, diuersa insuper habeant dona uirtutum, omnia tamen in una caritate fundantur, per quam unum pulcherrimum sonum de multis uirtutibus disputando componunt. Per uentrem etiam Dei, sacra Scriptura potest intelligi, in qua secreta ipsius, quasi in uentre uiscera continentur. Ibi diuerse sententie, precepta diuersa, in una fidei ratione conuenientes, dulcissimam  quamdam melodiam ad fidelium corda, simul ac aures emittunt. Dicit ergo: Super hoc uenter meus ad Moab quasi cithara sonabit. Super his omnibus, que dicta sunt contra Moab, id est contra sapientes mundi, sancta Ecclesia pulcherrimum et concordissimum sonum predicationis emisit, nunc docendo, nunc monendo, nunc increpando, nunc blandiendo, nunc omnia dialectice artis argumenta, philosophice scilicet secte firmamenta, quasi murum cocti lateris ualidissimis rationibus debellando. Quod enim ait: Et uiscera mea ad murum cocti lateris, eiusdem sententie est repetitio. Quia tamen superius exposuimus, Moab duobus modis dici, secundum quorumdam uidelicet conuersionem, et secundum quorumdam auersionem,  uidetur exposuisse de quo Moab locutus sit, illo nimirum, qui instar muri ad uocem predicatorum obduruit. Ideo, inquit, uiscera mea sonabunt ad murum cocti lateris.

Habet preterea uentrem sanctus quilibet spiritualem; sicut ait Ieremias: uentrem meum, uentrem meum doleo: sensus cordis mei conturbati sunt . Sicut ea que uentris clauduntur ergastulo, ab omnium oculis scientiaque celantur; sic nemo scit quid agatur in homine, nisi conscientia ipsius hominis, que in ipso est. Felix anima, in qua instar chordarum cithare omnia composita sunt et ordinata ubi uirtutes uirtutibus conueniunt, et exterioribus interiora respondent. Sunt autem uirtutes quasi chorde spirituales, que inter duo ligna, superius  scilicet et inferius extense, crucis mysterium prefigurant. Prima omnium chorda est temperantia, per quam homo mortificans membra sua que sunt super terram, omnia Christo configit. Hec chorda profundo crucis infixa est, ut inchoans a timore grauem sonum confessionis et compunctionis emittat. Secunda iustitia a parte superiori crucem tangit, ut reddens unicuique quod suum est, in acutissimam caritatis uocem erumpat. Et chorda prudentie e trauerso ligno crucis inter alias duas consistens, unius subtilitatem et alterius grauitatem discretionis suaui sono contemperat. Porro chorda quarta, que dicitur fortitudo, longitudinem crucis amplectitur, ceteris subsistendi prestans uirtutem, et gratum patientie sonum emittens. uerum  singulas has plures e latere uirtutum chorde comitantur, et in multarum chordarum diuersitatibus, certis spiritualium numerorum rationibus unam harmoniam componunt. Moab igitur, qui interpretatur de patre, sicut iam sepe diximus, naturalem, que membris nostris inserta est, secundum leges tropologicas, corruptionem, uel eos qui secundum eam uiuunt, significat. Tunc proinde ad Moab uenter prophete instar cithare sonat, quando aliquis perfectus lubrico cuilibet uirtutum concordiam suadet, et discordiam uitiorum, opponens frugalitatem luxurie, patientiam ire, pudicitiam libidini, caritatem cupidini. Sed et unusquisque nostrum cum in se uiderit Moab nefandum extollere caput, et  membra omnia naturalis corruptele lege concutere, tangat citharam, et stimulos eius meditatione uel imitatione Domini passionis obtundat, et lateritium murum uitiorum, qui in usum consuetudinis obduruit, crucis uirtute prosternat. Huic profecto uox ista conuenienter aptatur. uenter meus ad Moab, quasi cithara sonabit, et uiscera mea ad murum cocti lateris. Hec est cithara Dauid, cuius sanctissimus sonus fugat demones, iram mitigat, exstinguit libidinem. Felix, felix, qui omnia interiora sua quasi uentris uiscera cruci dedicat, et aduersus carnis concupiscentias intonans dicit cum Propheta: Benedic, anima mea, Domino, et omnia interiora mea nomen sanctum eius!  Sequitur.

Et erit, cum apparuerit, quod laborauit Moab in  excelsis suis. Tunc certe apparuit quam frustra laborauit Moab, quando debellatus a uiris ecclesiasticis huius seculi sapientibus, aliis conuersis, totus inanis et uacuus apparuit, impleto hoc quod scriptum est: Ubi sapiens, ubi scriba, ubi conquisitor huius seculi? Nonne Deus stultam fecit sapientiam huius mundi?  Unde et premisit: Perdam sapientiam sapientium, et prudentiam prudentium reprobabo. Et pulchre satis in excelsis suis, inquit. Semper enim philosophi se et sublimia loqui et agere perfecta gloriantur. Que profecto uanitas non paruum eis laborem indixit, cum contra euangelicam apostolicamque doctrinam totis uiribus niterentur. Sed huius laboris quis finis? Et erit, inquit, cum apparuerit Moab, quod laborauit in excelsis  suis, id est cum uiderent sapientes mundi se frustra aduersus Ecclesiam desudasse, et excellentiam dogmatum suorum simplicitate fidei corruisse, ad preces se lacrymasque conuerterunt, quia demonum, quos deos putabant, exspectabant suffragium; quorum sancta uenerabantur. Ait ergo: Ingredietur ad sancta sua, ut obsecret; et non ualebit. Deficientibus quippe argumentis, et omni scientia extollente se aduersus scientiam Dei, destructa, tentant obsecrationibus et prestigiis, exsecrabilibusque mysteriis demoniorum, resistere Spiritui sancto, diuinum labefactare propositum. Sed nichil proficit hec illorum male cauta prudentia, quia iam in omnem terram exiuit sonus eorum, et in fines orbis terre uerba eorum . Sed et hi, qui  Moabitice corruptioni se dederunt, cum explendis uoluptatibus multum opere et multum temporis insumpserint, finis omnium indicat quam frustra, ut inique agerent, laborauerunt. Sed, cum fatue uirgines, que in excelsis suis, superbia scilicet et magnitudine cordis, sine oleo lampades portarent, cum exstinctis omnibus ab olei uenditoribus nichil solatii recepissent, quasi reuertentes ad sancta, preces porrigunt, dicentes: Domine, Domine, aperi nobis . Sed quam nichil hac obsecratione profecerunt, terribilis illa responsio declarat: Amen, dico uobis, nescio uos . Exhinc propheta oneri finem ponens, Hoc uerbum, inquit, quod locutus est Dominus ex tunc ad Moab. Totum illud quod de  Moab, uel ad Moab declarauerat uerbum appellat sermo diuinus. Respondet autem finis principio; sic quippe cepit: Onus Moab. Ex tunc ergo, id est a tempore quo cepit loqui de Moab, omnia hec locutus est. Ostendit propheta, firmum et uerum esse quod dixerat, nec erroneo spiritu sicut Montanus delirat, quid loqueretur ignorasse, sed Dei repletum Spiritu intellecta uaticinasse. Qua sententia non inconuenienter inserta, ea que de onere Moab prophetauerat, quibus fuerant complenda temporibus mystico sermone declarat, dicens: Et nunc locutus est Dominus, dicens: In tribus annis quasi anni mercenarii auferetur gloria Moab super populo multo.

Tria tempora Ecclesie describit sermo propheticus,  uocationis, probationis, consolationis. uocata est apostolorum predicatione, probata est martyrum persecutione, consolata principum conuersione. In his tribus temporibus, quasi in tribus annis, ablata est gloria Moab super omni populo multo. Tempore quippe uocationis gloriosi adhuc philosophi uidebantur, quando uix peruersissima eorum doctrina a uiris catholicis fuerat attentata. At tempore, quo sanctorum patientia multis tentationibus probabatur; tanto uidebatur eorum gloria maior, quanto fides Christi uidebatur expressior. At, ubi reges seculi, salutari fide suscepta, Ecclesiam Christi altius extulerunt, ablata est gloria eorum desuper omni populo multo, illo scilicet, qui eorum errore fuerat deceptus. Dicuntur  autem hi anni mercenarii, quia sicut mercenarius prestolatur finem anni, ac mercedis desiderio omne tempus longum existimat; ita sapientes huius mundi his tribus temporibus, quasi tribus annis, de die in diem destructum iri doctrinam catholicam exspectabant. Unde immundorum spirituum oraculis falsi, certum numerum annorum, quem excedere fidem Christi non posse mentiebantur, construere presumpserunt. Sequitur: Et relinquetur in eo sicut racemus paruus et modicus, nequaquam multus. Cum fuerit finita uindemia, sicut rarus in uinea reperitur racemus, ita multis ab illa sapientia seculari ecclesiastica falce succisis, uix quisquam, qui eam profiteatur, his iam temporibus reperitur.

 Sed, ut ad nos, fratres karissimi, redeamus, consideremus illum qui in nobis insertus est Moab, illam scilicet quam ex patre contraximus corruptionem, ipsiusque auctorem et incentorem diabolum. Est autem in unoquoque cogitationum, affectionum et delectationum populus multus; quibus se Moab dominari, quandiu suggestionibus eius mens illecta consenserit, gloriatur. Sed in tribus annis, quasi anni mercenarii, auferetur gloria Moab super omni populo multo. Habemus enim quasi tres annos, tres profectuum status, conuersionis, purgationis, contemplationis. Primus in dolore, secundus in timore, tertius in dilectione. Initium igitur nostre conuersionis, quasi primi anni exordium est, ut uoluntas mutetur; deinde ut consuetudo pessima superetur,  et sic quod malum est deseratur, et quod bonum est appetatur. Et hic annus primus, in quo non parum adhuc Moab gloriatur, cum eius suggestione plerumque et uoluntas tepescat, consuetudo preualeat, et malum, quod contra propositum ingeritur, obrepat, et bonum, quod appetit mens, perficere non inueniat. Minuitur sane gloria eius, cum homo perfecte conuersus ad Dominum, init cum uitiis singulare certamen, secundum ingrediens annum, satagit quantum potest ut Moabitica corruptio, quasi uetus  inolitum minuatur, et nouum insolitum augeatur. Habet et in hoc anno aliquam gloriam Moab, quoniam licet non possit pugnantem expugnare, uulneret tamen aliquando, necesse est, etiam optime repugnantem. In hoc anno mens spiritualibus exercitiis purgata, ad celestem contemplationem, et ad Scripturarum transit meditationem. Tunc ei incipit uirtus dulcescere uilescere uitium, et ex quadam dilectionis infusione gustat quam dulcis est Dominus. Tunc auferetur gloria Moab super omni populo multo, cum quidquid dilectionis immunde in affectionibus nostris, cogitationibusque resedit, noue dulcedinis experientia euacuatur. Relinquitur tamen sicut racemus paruus et modicus, lex scilicet illa in membris nostris, repugnans legi mentis nostre.  Sicut enim uastata uinea, rarus in ea reperitur racemus, ita uitiorum multitudine debilitata, ille necesse est ineuitabilis motus resideat, quem plerumque et infantes sustinent, et senes uitare non possunt. Porro necessarii dicuntur hi anni; quia, sicut mercenarius ad mercedem suspirat, sic et quilibet conuerti desiderans, quandiu impossibilitatem sustinuerit continendi, miro estuat desiderio, ipsam castitatis possibilitatem, quasi huius laboris sui fructum, exspectans. Sed et purgationis sue sollicitus, quandiu uitiis impugnatur, miro modo a tentationibus absolui gestiens, requiem illa pro mercede copiosissima prestolatur. Postremo, etiam ipsam naturalem corruptionem fastidiens, rore pudicitie  ex omni parte perfundi, omniumque uirtutum suauitate impinguari, estuanti pectore affectat. Possunt etiam per Moab hypocrite designari: quos in occultis Moabitica corruptio polluit, in manifesto ficta quedam honestas extollit. Horum anni mercenarii anni sunt, quia omnia faciunt, ut uideantur ab hominibus; audituri a Domino: Quia receperunt mercedem suam . Sed, cum tres anni transierint, quorum primus est in hac uita, secundus post mortem, tertius uero post resurrectionem, tunc profecto auferetur omnis gloria eorum: quando deficiente oleo, et a uendentibus non impetrato, audient a sponso: Amen dico uobis, nescio uos . His igitur, fratres, de tribus oneribus Babylonis, Philisthiim, Moab, utcunque digestis, stylum  suspendo; uolens ea, que dicta uel scripta sunt, ad eius referre examen, quem in uerborum meorum iudicem correptoremque delegi; sanctum dico G. Lundoniensem episcopum: pro cuius arbitrio uel hec ipsa delere, uel hic subsistere, uel ultra progredi proposui. Interim aliquid meditabimur, quod utile erit et iucundum, ad uestram edificationem et aliorum: quod nobis prestare dignetur, qui uiuit et gloriatur per omnia secula seculorum. Amen.
[1Kb]


[SPECULUM CHARITATIS.]





BEATI AELREDI ABBATIS RIEuALLIS SPECULUM CHARITATIS.






EPISTOLA GERuASII PARCHORENSIS ABBATIS AD AELREDUM Sequentium librorum editionem imperantis.

Est quidem sanctorum uirtus permaxima humilitas, sed si uera, sed si discreta. Neque enim humilitas in parte est constituenda mendacii, nec inobedientie sacrilegio conseruanda. Rogaui fraternitatem tuam, imo precepi, imo sub attestatione diuini nominis adiuraui; ut mihi pauca quedam scriberes, inter que etiam quorumdam querimoniis, qui de remissioribus ad arctiora nituntur, obuiares. Non damno, non reprehendo excusationem, sed prorsus obstinationem accuso. Fuerit humilitatis excusasse; sed nunquid humilitatis est non obedire? nunquid humilitatis est non acquiescere? Imo quasi peccatum ariolandi est repugnare; et quasi scelus idololatrie nolle acquiescere. Sed clamas, femineos humeros graui sarcine subducendos, cautiusque opus oblatum non subire, quam sub fasce, cum subieris, ruere. Sit ergo graue, quod iubeo; sit arduum, sit impossibile. Sed nec sic excusationem habes. Persisto in sententia mea: preceptum ingemino. Quid facies? Nonne is, in cuius uerba iurasti. »Sciat, inquit, iunior, hoc sibi expedire: et confidens de adiutorio Dei obediat?«  Fecisti utique, quantum debuisti, si non plusquam debuisti; quousque licuit processisti. Causas tue impossibilitatis ostendisti, dicens te minus grammaticum, imo pene illitteratum: qui de coquinis, non de scholis ad eremum ueneris, ubi inter rupes et montes agrestis et rusticus uictitans, pro diurno pane in securi desudes et malleo, ubi magis discitur silere quam loqui; ubi sub habitu pauperum piscatorum, cothurnus non admittitur oratorum. Accipio gratissime excusationem tuam, qua desiderii mei scintillam augeri potius sentio, quam exstingui; cum dulcius mihi debeat sapere, si id proferas, quod non in cuiuslibet grammatici, sed in schola didiceris Spiritus sancti, cum forte thesaurum ob id habeas in uase fictili, ut sublimitas sit uirtutis Dei, et non ex te. Id quoque quam iucundum, quod quodam presagio futurorum de coquina sis translatus ad eremum, cui forte ad horam in regia domo carnalium ciborum fuit credita dispensatio, ut aliquando in domo regis nostri, spiritualibus spiritualia comparares, ac cibo uerbi Dei esurientes reficeres. Sed nec ardua montium, nec aspera rupium, nec uallium concaua perhorresco, cum in diebus istis montes stillent dulcedinem, et colles fluant lac et mel, in quibus ualles abundant frumento; in quibus sugitur mel de petra, oleumque de saxo durissimo, et in rupibus et in montibus sunt pascue ouium Christi. Unde arbitror, quod malleo illo tuo aliquid tibi de rupibus illis excuderis, quod sagacitate ingenii, de magistrorum scriniis non tulisses; et nonnunquam tale aliquid in meridiano feruore, sub umbris arborum senseris, quale nunquam didicisses in scholis. Non tibi ergo, non tibi, sed nomini eius da gloriam, qui non solum de lacu miserie et de luto fecis, de prostibulo mortis, et ceno turpitudinis eripuit desperatum; sed et memoriam faciens mirabilium suorum, misericors et miserator Dominus, ad peccatorum spem cumulatius erigendam, illuminauit cecum, indoctum erudiuit, docuit imperitum. Proinde, cum id quod exigeris, tuum non esse nouerit omnis, qui te nouit, cur erubescis, cur trepidas? cur dissimulas? cur ad eius uocis imperium qui dedit, renuis erogare, quod dedit? An presumptionis notam, uel aliquorum formidas inuidiam?  Quasi aliquid utile quis unquam sine inuidia scripserit; aut presumptionis possis argui, qui monachus abbati parueris. Precipio itaque in nomine Iesu Christi, et in Spiritu Dei nostri, quatenus ea que tibi diuturna meditatione nota sunt, de excellentia caritatis, de fructu eius, de ordine eius, stylo adnotare non differas, ut et quid sit caritas, et quanta in eius posessione habeatur dulcedo, quanta in cupiditate, que ei contraria est, sentiatur oppressio; quam non ipsam dulcedinem caritatis minuat, ut quidam putant, sed potius augeat, hominis exterioris afflictio; postremo qualis in eius exhibitione sit habenda discretio, in ipso opere tuo, quasi in quodam speculo agnoscamus. uerum, ut pudori tuo parcatur, hec ipsa epistola in fronte operis prefigatur, ut quidquid in Speculo caritatis , lectori displicuerit, non tibi, qui parueris, sed mihi, qui inuitum cegerim, imputetur. uale in Christo, dilecte frater.



PRAEFATIO BEATI AELREDI.

uere sanctorum uera, et discreta humilitas uirtus est; mea autem, et mei similium defectus uirtutis, de qua Propheta: uide humilitatem meam, et eripe me . Neque enim a uirtute aliqua se eripi postulabat, aut de humilitate extollebat, sed deiectioni sue subuentionem implorabat. Quam miseram humilitatem meam, et utinam sicut humilitatem ueram, sic quoque uirtutem discretam, ne aliqua inobedientie importunitate uelare uidear; tante dignationis petitioni, iussioni, attestationi, quia dignum est, minus digne licet, quod quidem mea interest, tamen pareo. Suscipio itaque opus impossibile, inexcusabile, dignum accusatione, ex mea pusillanimitate impossibile, ex preceptione uestra inexcusabile, accusationi subiacens ex cuiusuis inspectione. Quis enim digne ferat prima fronte, quadam auctoritate apostolica, de excellentiori uia caritatis scribere premittentem, non solum scribendi rudem, aut, sicut uobis placuit, illitteratum sed etiam elinguem, et lactis potum nondum idonee lingentem? Aut qualiter rerum portio una, aut certe nulla, de caritatis eminentia, incompositus, de eius ordine, sterilis, de fructu disserat; infatuatus et insipidus, eius dulcedinem eliciat, cupiditate uictus, contra eam se erigat? denique, qualiter carnis contritione caritas augeatur, et eius discretam exhibitionem, quis ego qui explicem? qui secus ac uobis uidetur, quod tamen pace uestra dico, de coquinis ad eremum ueniens, locum non officium mutaui? Atqui dicetis: Excusare non debes. Scio, domine mi, scio. Sed, quia excusare non licet, libet accusare, ut adueniens lector minus gratus non cogatur ulterius progredi, dum in ipso limine cernit, quo iure possit offendi. Illud tamen ad scribendum quantam fiduciam prestat, quod sanctissimum caritatis affectum, ad suscipiendas molestias, que mihi digne irrogari poterunt, incunctanter obiecistis? Itaque spem perficiendi uix habens, de caritate que iussistis, illo malleo nostro, cui allusistis, ut Speculum perficeretur, ut potui, compegi; in hoc certissimum esse reperiens, quod, cum spes et cetera exciderint, semper maneat caritas. Prestitit autem gratiam, qui artem non tribuit. Et quidem in hoc caritatis speculo, nulli, nisi in dilectione manenti, uultus se caritatis infundet; sicut nec nisi in luce existenti, sua cuique in quouis speculo redditur facies. Sane autem presentis operis suscipiendi propositum, quedam ipse mecum meditando, quedam uero quasi mecum, imo magis mecum, quia illa unanimi meo reuerendissimo priori Hugoni, qui plus mecum, quam ego ipse mecum, communicanda epistolarum more sparsim dictaueram, ex quibus presenti intentioni materiam sumens, sed et ipsa eadem ut congruere uidebantur inserens, tribus incisionibus totum distinxi. Quarum licet de qualibet in singulis mentionem fecerim, specialiter tamen in prima parte caritatis excellentiam, tum ex eius dignitate, tum ex aduerse ei cupiditatis improbatione commendare, in secunda ineptis quorumdam querimoniis obuiare; in tertia qualiter exhibenda sit caritas, monstrare laborat intentio. Si quid igitur in hoc sudore nostro proposito congruens processit, glorie largitori, et uestre orationi debetur; si quid uero aliter, mihi artem, aut usum non habenti donetur. uerum ne occupationem uestram terreat operis huius tanta prolixitas, capitula, que subiecta sunt, primo percurrite, et eorum inspectione quid legendum, quid uero negligendum sit, discernite.



SPECULUM CHARITATIS.



LIBER PRIMUS. Charitatis excellentiam demonstrans.



CAPUT PRIMUM. Quod nichil dignius quam ut Creator a sua ametur creatura.


Extendisti, Domine, sicut pellem celum tuum; ponens in eo stellas, ut luceant nobis in hac nocte; in qua pertranseunt bestie silue, catuli leonum rugientes ut rapiant, et querant nos escam sibi: qui etiam tegis aquis superiora eius, quibus per quasdam secretissimas cataractas compluas terram cordis nostri; ut multiplicetur a fructu frumenti, uini et olei sui; et non casso sudore queramus panem nostrum: sed querentes inueniamus, inuenientes pascamur et gustemus quoniam tu dulcis es, Domine. Anima mea, anima arida, anima sterilis et infructuosa, sitit his suauissimis complui stillicidiis,  ut et illi appareat panis ille celestis, qui angelos pascit, quem paruulus sugit; et sapiat interiori palato meo omne oblectamentum, nec amplius suspirem ad ollas carnis, quas reliqui in Aegypto; ubi exigente Pharaone, etiam ablatis paleis, lateres luteos exsoluebam. Sonet ergo uox tua in auribus meis, bone Iesu, ut discat quomodo te amet cor meum, amet te mens mea, ament te ipsa uiscera anime mee: amplectatur te intima medulla cordis mei, unum et solum uerum bonum meum, dulce et delectabile gaudium meum. Sed quid est amor, Deus meus? mira, ni fallor, animi delectatio, eo dulcior quo castior; eo suauior quo sincerior, eo iucundior quo latior: et est palatum cordis cui sapis, quia dulcis es; oculus quo uideris, quia bonus es; et  est hic locus capax tui, qui summus es. Qui enim amat te, capit te; et tantum capit, quantum amat, quia ipse amor es, quia caritas es. Hec est illa ubertas domus tue, qua inebriabuntur dilecti tui, deficientes a se, ut transeant in te. Et quomodo, Domine, nisi amando te? Sed hoc ex toto se. Descendat, queso, Domine, in animam meam aliqua portiuncula huius tante dulcedinis tue, qua dulcescant ei panes amaritudinis sue. Pregustet cuiusdam sorbitiuncule experientia, quid desideret, quid concupiscat, ad quid suspiret in hac peregrinatione sua. Pregustet esuriendo, bibat sitiendo. Qui enim edunt te, adhuc esurient, et qui bibunt te, adhuc sitient; satiabuntur autem, cum apparuerit gloria tua cum manifesta fuerit illa magna multitudo dulcedinis tue quam abscondisti timentibus te, quam  non reuelas, nisi diligentibus te. Interim, Domine, queram te, et amando queram te; quia, qui proficit amando te, utique, Domine, querit te: et qui perfecte amat te, ipse est, Domine, qui iam inuenit te. Et quid iustius, quam ut creatura tua amet te; qui hoc ipsum accepit a te, ut possit amare te? Non enim irrationabilia, aut insensibilia possunt amare te: non enim est iste modus eorum. Habent nempe et ipsa modum suum, speciem suam, ordinem suum; non quo beati sint, aut esse possint amando te; sed quo pulchra, et bona, et bene ordinata ex te, ad illorum gloriam proficiant qui possunt beati esse, quia possunt amare te.



CAPUT II. De natura, specie, usu que omnibus creaturis communiter collata sunt.


Deus enim noster, cui est summum et incommutabile esse; cui est semper idem esse, dicente Dauid: Tu semper idem ipse es : omnibus creaturis suis communiter hec tria distribuit, naturam, speciem, usum. Naturam, qua bona sunt; speciem, qua pulchra sunt; usum, ut bene ordinata alicui rei proficiant. Qui enim fecit ut essent, fecit etiam ut bona essent, ut pulchra, ut bene ordinata. Quoniam enim ab ipso sunt, qui summe et incommutabiliter est, ideo sunt omnia; quoniam ipse a quo sunt, summe et incommutabiliter pulcher est, pulchra sunt omnia; ab ipso qui summe et incommutabiliter bonus est, bona sunt omnia; ab ipso qui summe et incommutabiliter sapiens est, bene  ordinata sunt omnia. Sunt ergo bona per naturam; pulchra per speciem; bene ordinata ad ipsius uniuersitatis decorem. uidit, inquit, Deus cuncta que fecerat; et erant ualde bona . In quantum itaque sunt, bona sunt; in quantum unaqueque pars toti suo congruit, pulchra sunt: in quantum in ipsa uniuersitate unaqueque res conuenientem sibi et locum, et tempus, et modum obtinet, optime ordinata sunt. Locum quippe, qui sibi congruat, queque res habet, in quo sit, uerbi gratia, angelus celum, irrationabilia solum; homo medius medium paradisum. Tempus itidem, quando, uel quandiu sint, uel uidelicet in ipsius uniuersitatis pulchritudine aliud quidem simul totum incipiat, sed nunquam desinat, ut natura angelica; alia, ut simul omnia nequaquam incipiant, cepta tamen nequaquam  uel ipsa desinant, ut homines; alia, ut nec simul incipiant, et esse quandoque desinant, ut irrationabilia. Porro, ne de modo quemadmodum queque creatura subsistat, quam congruentem sibi modum sortiantur omnia, tacuisse uideamur, quid rationali creature magis congruum, quam beatitudo, si iusta est? quid ei magis conuenit quam miseria, si iniqua? Denique irrationali, itemque insensibili creature quis modus aptior, quam quod, cum ipsa nec beata, nec misera esse possit, illorum saluti subseruiat; horum infelicitatem accumulet? uerissime quidem a quodam sapiente dicitur: Aqua, ignis et ferrum; lac, et panis, et mel; botrus uue, oleum, et uestimentum: hec omnia sanctis in bona; sic impiis et peccatoribus in mala conuertentur  . Nec causetur homo, quod iam communem locum sortiatur cum belluis, qui in honore positus non intellexit: et ideo comparatus est iumentis, et similis factus est illis, nec loco solum. Quis enim facile dixerit, abolita in mente rationali, etsi non imagine, diuina tamen similitudine, quanta irrationabilium iumentorum similitudo succreuerit? Sed hinc alias. Nunc animaduertenda simul et predicanda Creatoris sapientia: qui cum non sit malorum Creator aut incentor, est tamen ipsorum malorum prudentissimus ordinator. Cur ergo non sineret dulcissimus simul et omnipotentissimus Dominus meus malum esse, quod nequiret uel modice eternum suum labefactare propositum; quo insuper manifestior appareret ipsa eius omnipotentia,  sapientia mirabilior, suauior misericordia, cum de malis bona faceret omnipotenter; inordinata ordinaret sapienter, miseris conferret beatitudinem misericorditer?



CAPUT III. Quod homo ad imaginem sui Creatoris conditus, et beatitudinis capax sit.

Homini ergo in ipsa uniuersitatis creatione dedit non solum esse, nec, ut ceteris, bonum tantum esse: nec solum pulchrum aut ordinatum quid esse, sed insuper beatum quid esse. Sed, quemadmodum nulla creatura nec a seipsa est, nec a seipsa pulchra, aut bona est; sed ab ipso qui summe est, qui summe bonus et pulcher est: et ideo bonitas  bonorum omnium, pulchritudo pulchrorum omnium, causa omnium existentium: ita nec a seipsa beata est; sed ab ipso qui summe beatus est, ac per hoc beatitudo beatorum omnium. Huius beatitudinis sola rationalis creatura capax est. Ipsa quippe ad imaginem sui Creatoris condita, idonea est illi adherere, cuius est imago: quod solum rationalis creature bonum est, ut ait sanctus Dauid: Mihi autem adherere Deo bonum est . Adhesio plane ista non carnis, sed mentis est, in qua tria quedam naturarum auctor inseruit, quibus diuine eternitatis compos efficitur, particeps sapientie, dulcedinis degustator. Tria hec memoriam dico, scientiam, amorem, siue uoluntatem. Aeternitatis quippe capax est memoria, sapientie scientia,  dulcedinis amor. In his tribus ad imaginem Trinitatis conditus homo, Deum quem memoria retinebat sine obliuione, scientia agnoscebat sine errore; amore complectebatur sine alterius rei cupiditate. Hinc beatus.



CAPUT Iu. Quod amore, in quo plenius ipsius erat beatitudinis gustus, a Deo recesserit homo; et sic miser effectus Dei in se imaginem corruperit, nec tamen aboleuerit.

uerum, licet in his tribus, uel his tribus ipsa perficiatur beatitudo: in hoc tamen tertio proprie est ipsius beatitudinis gustus. Quanquam enim in pessimis delectari miserrimum sit: ubi tamen nulla delectatio, nec ulla beatitudo. Porro, ubi amor nullus,  nulla delectatio. Denique ipsius summi boni quanto maior dilectio, tanto maior delectatio, tanto maior et beatitudo. Pariat licet multa memoria, capiat licet profunda scientia, nulla tamen delectatio, si non ad parta uel nota ipsius fiat uoluntatis conuersio. At primus parens noster libero muneratus arbitrio, poterat quidem, Dei tamen adiutus gratia, ipsum Deum perpetuo amando in eius memoria notitiaque delectari, perpetuoque beatus existere: potuit et ipsum amorem suum ad aliquid minus reflectere; sicque ab eius amore recedendo frigescere, seseque miserie addicere. Sicut enim rationalis creature nulla alia est beatitudo, quam Deo adherere, ita hoc eius miseria, a Deo recedere. uerum  ille in honore positus non intellexit. Quid? Fortassis id quod quidam ingrediens sanctuarium Dei, et intelligens non modo in presentia, sed etiam in nouissima, quoniam ecce, inquit, qui elongant se a te, peribunt: perdidisti omnes qui fornicantur abs te . Non intellexit quia qui fornicantur a Deo per superbiam, deuoluuntur in insipientiam: et qui per rapinam Dei usurpat similitudinem, merito iumentorum induit similitudinem. Libero ergo male usus arbitrio, amorem suum ab illo incommutabili bono deflexit, et ad id quod minus erat, propria cupiditate cecatus reflexit, sicque a uero bono recedens, et ad id quod ex se bonum non erat deficiens, ubi aucupabatur profectum, inuenit defectum; peruerseque diligendo seipsum, et se  perdidit et Deum. Sicque iustissime actum est, ut qui contra Deum Dei appetebat similitudinem: quo uoluit fieri curiositate similior, cupiditate fieret et dissimilior. Corrupta est itaque in homine Dei imago, non abolita penitus. Proinde habet memoriam, sed obnoxiam obliuioni; scientiam quoque, sed subditam errori, nichilominus et amorem, sed pronum cupiditati. Perseuerat adhuc in anima rationali in hac trinitate, etsi misera, ipsius beate Trinitatis impressio, que ad ipsam anime relicta substantiam, que et sui reminiscitur, se nouit, se diligit: que ipsam sui memoriam diligit, nouit, reminiscitur, ipsam sui scientiam reminiscitur, nouit, et diligit: item ipsam sui dilectionem diligit, reminiscitur, nouit: et in substantia unitatem, et in tribus  his, que perstrinximus, uocabulis prefert trinitatem. Unde Psalmista: uerumtamen in imagine pertransit homo, sed et frustra conturbatur . Breuiter quidem, sed expresse satis his uerbis sanctus Dauid utrumque insinuat anime non deesse humane, et ex natura imaginem, et ex peccato corruptionem. Nam et memoriam corrumpit obliuio; scientiam error obnubilat, amorem cupiditas coangustat.



CAPUT u. Quod post Saluatoris aduentum Dei in homine renouetur imago: et quod non hic sed in futuro speranda sit ipsius renouationis perfectio.

Porro iam per Mediatorem Dei et hominum hominem Christum Iesum soluto dubito, cui obnoxia  tenebatur humana natura, deleto chirographo, cuius cautione astrictos nos tenebat antiqui hostis dira superbia; exspoliatis principibus et potestatibus, quibus nos addixerat diuina iustitia, pacato denique Deo Patre illa singulari in cruce hostia, reparatur tandem memoria per sacre Scripture documentum, intellectus per fidei sacramentum, amor per caritatis quotidianum incrementum. Perfecta imaginis reformatio, si memoriam obliuio non interpolet, scientiam nullus error obnubilet, amorem nulla cupiditas interpellet. Sed ubi istud, et quando istud? Hec pax, hec tranquillitas, hec in patria speretur felicitas, ubi nullus locus obliuioni uiuentibus in eternitate: nulla erroris subreptio  fruentibus ueritate; nulla cupiditatis impulsio diuina absorptis caritate. O eterna et uera caritas, o uera et cara eternitas: o eterna, et uera, et cara Trinitas! Hic hic requies, hic pax, hic felix tranquillitas, hic tranquilla felicitas, hic felix et tranquilla iucunditas. Quid agis, o anima humana, quid agis? Quid per diuersa raptaris? Porro unum est necessarium. Ut quid multa? Quidquid appetis in multis, in uno est. Si excellere, si scire, si delectari, si abundare; totum hic et perfecte hic, et nusquam nisi hic. Nunquid enim in hoc lacu miserie et luto fecis uera excellentia? Nunquid in hac regione umbre mortis perfecta scientia? Nunquid in hoc loco horroris et uaste solitudinis uera delectatio, inter tot erumnas uera abundantia? Porro  que in mundo excellentia, quam timor non deiicit? quanta hominis scientia, qui nec seipsum capit? Denique, si delectaris in carne, hoc et equus et mulus, quibus non est intellectus. Si in gloria, si in diuitiis; cum interieris, non sumes omnia, neque descendet tecum gloria tua. Ibi ergo uera excellentia, ubi nichil superius quod ambiatur: ibi uera scientia, ubi nichil ignoratur: illa uera delectatio, que fastidio non minuitur: illa uera abundantia, que nunquam exhauritur. ue nobis, quia recessimus a te, Domine! Heu mihi, quia incolatus meus prolongatus est!  Quando ueniam, et apparebo ante faciem tuam?  Quis dabit mihi pennas, sicut columbe; et uolabo, et requiescam?  Plumescat interim, Domine Iesu,  plumescat, queso, anima mea in nido discipline tue; pauset in foraminibus petre, in cauerna macerie. Amplectatur te interim crucifixum; sumat tui dulcissimi sanguinis haustum. Occupet interim memoriam meam hec suauis meditatio, ne ex toto eam obliuio obscuret; iudicem me interim nichil scire, nisi Dominum, et hunc crucifixum, ne scientiam meam a soliditate fidei uanus error abducat: uendicet sibi totum amorem meum hec tua mira dilectio, ne illum cupiditas mundialis absorbeat. Quid ergo? Mihi soli id optauerim? Impleatur, Domine, queso: impleatur illud propheticum: Reminiscentur et conuertentur ad Dominum uniuersi fines terre . Reminiscentur, inquit. Absconditam ergo, non sepultam omnino in mente rationali, Dei  intellexit memoriam, ut non tam nouum aliquid insertum quam illud antiquum sentias reparatum. Nisi enim naturaliter quodammodo in ipsam Dei memoriam uel modicum ratio scintillaret humana, puto non esset, unde uel insipiens diceret in corde suo: Non est Deus .



CAPUT uI. Disputatio contra insipientem, qui dixit in corde suo: »Non est Deus .«

Dic inquam, quicunque es adeo insipiens, ut dixeris in corde tuo: Non est Deus, aliquemne putas sapientem? Forte teipsum. Ita sit: Itane tamen sapiens, ut fieri non possis et insipiens? Aut si insipiens, eo usque, ut non possis fieri et sapiens?  Si quid horum abnuas: iam non te desipere, sed potius non uiuere dixerim. Ergo, si tu desipueris, perire estimas sapientiam? Sed fieri potest et sapiens. Aliunde, queso, quam a sapientia? Erit ergo, et te desipiente, sapientia: Erit, inquis, sed in homine sapiente. Sed quis est homo, qui non possit desipere? Si ergo omnes homines desipiant, erit nichilominus sapientia; alioquin non possent denuo sapere. Sed in angelis, inquis. Sed et ipsos posse natura duntaxat desipere, indicat illa insipientium angelorum tanta multitudo; quibus quidem cum ceteris par natura, sed impar gratia. Nulla ergo creatura ex se sapiens. Unde ergo, nisi a sapientia? Et illam ubi inuenit insipiens, ut denuo sapiat? Si eam inuenit, est utique sapientia, que inueniatur  ab insipiente, ut sit sapiens, alioquin quomodo inuenitur, quod non est, nisi prius ceperit esse? Non, inquis, eam ita inuenio; sed meditando, et exercendo facio meipsum sapientem. Ergo facis sapientiam tuam? Quare non fecerim? Ego te proposueram insipientem, et ecce adeo factus es sapiens, ut et sufficias facere sapientiam. An hoc est parum sapere, sapientem facere? Sed, et si quis dicat stultum facere posse sapientem, quis audiens non ridebit? Unde ergo sapientia stulto? forte a quolibet homine sapiente. Et ipse unde sapiens? An ipse se fecit sapientem? Sed antequam se faceret sapientem, quid erat nisi insipiens? Predicta igitur sequetur abusio, ut insipiens fecerit sapientem. Si et angelum dixeris posse facere sapientem: et ipse  unde sapiens? Si et ipse se fecit sapientem, predicta nichilominus sequetur abusio. Restat ergo ut non sit facta sapientia, que ceteros faciat sapientes. Ipsa non potest desipere, quia sapientia non potest esse insipientia, sicut nec mors uita, quamuis mors Christi nostra sit uita: sicut lux tenebre, quamuis fuerimus aliquando tenebre, nunc autem lux in Domino. Nam nec Ioannes erat lux, sed ut testimonium perhiberet de lumine. Erat enim lux uera, que illuminat omnem hominem uenientem in hunc mundum . Ipsa est sapientia, que in animas sanctas se transfert, ut et ipse sint sapientes. Parumne hoc tibi, o insipiens? Quero iterum, utrum scias te esse. Quis, inquis, hoc ignoret? Plane nec academicus. Semperne fuisti? Unde ergo  accepisti, ut esses? An teipsum fecisti? Sed quomodo qui non eras aliquid, facere potuisti tam magnum aliquid? Unde ergo tibi esse? An ab alio homine? Et ipse unde? nunquid ab angelo? Et angelus unde? Restat ergo ut non sit facta essentia, a qua cetera omnia habent esse, sicut nec facta est sapientia, unde cetera omnia habent sapere. Sileat ergo tibi sic et sic sapere, sic et sic esse: loquatur tibi in corde ipsum sapere et ipsum esse, et iam non dices in corde tuo: Non est Deus, in ipso plane perspiciens nec posse saltem te esse, qui diceres in corde tuo, Non est Deus, nisi esset et Deus. Iterum quero, utrum uelis te esse et sapere? Puto quia non abnuis. Iunge hec tria, esse,  sapere, uelle. Redi ergo preuaricator ad cor. Considera in his tribus quanta unitas, quanta sit equalitas. Et cum inueneris hec tria in te esse, et a te non esse, cogita eternam uoluntatem, et ne dicas in corde tuo, Non est Deus, sed potius reminiscens conuertere ad Dominum Deum tuum, cum omni fine terre.



CAPUT uII. Quod mentis affectu homo a Deo recesserit.

Mirabilis facta est, Domine, scientia tua ex me; confortata est, et non potero ad eam . Amplectar interim te, Domine Iesu, paruus paruum, infirmus infirmum, homo hominem, amplius dicam, pauperem. Nam et tu, Domine pauper, sedens super asinam, et super pullum filium asine  . Sic ergo te amplectar, Domine. Nam tota magnitudo mea, non nisi quod paruum est tui; tota fortitudo mea, quod infirmum est tui; tota sapientia mea, quod stultum est tui. Curram, Domine, in odorem unguentorum istorum . Miraris quod unguenta appellem que infirmum sanant, roborant debilem, mestum letificant? Sequar ergo te, Domine Iesu, horum unguentorum excitatus odore, refocillatus aspergine. Sequar te, Domine, etsi non in montibus aromatum, ubi te inuenit sponsa tua ; uel in horto, Domine, ubi seminata est caro tua . Illic quidem salis; hic dormis. Hic, Domine, hic dormis: hic cubas, hic dulce quoddam Sabbatum sabbatizas. Consepeliatur tibi, Domine, caro mea, ut quod iam  uiuo in carne, non uiuam in me, sed in te, qui tradidisti temetipsum pro me. Coungatur tibi, Domine, pudicitie myrrha, ut iam non regnet peccatum in meo mortali corpore, nec fiam uelut iumentum in proprio computrescens stercore. Sed unde uenisti in hortum? Unde, nisi de cruce? Utinam, Domine, et ego accipiam crucem tuam, et sequar te. Sed quomodo sequar te? Quomodo, inquis, recessisti a me? Puto, Domine, quia non pedum passu, sed mentis affectu. Nolens enim substantiam anime mee seruare ad te, accepi eam ad me, et uolens meipsum possidere sine te, perdidi et me. Et ipse factus sum mihimetipsi grauis; factus sum mihimet locus miserie et tenebrarum; locus horroris et regio egestatis. Surgam ergo, et ibo ad Patrem  meum, et dicam ei: Pater, peccaui in celum, et coram te .



CAPUT uIII. Quod ex caritatis affectu homo in Dei imaginem reformetur.

Patet, ni fallor, quoniam, sicut non pedum passu, sed mentis affectu a summo bono recedens, et in seipsa ueterascens humana superbia, Dei in se corrupit imaginem, ita mentis affectu ad Deum accedens humana humilitas, renouatur in imaginem Dei, qui creauit eum. Unde Apostolus: Renouamini, inquit, spiritu mentis uestre; et induite nouum hominem, qui secundum Deum creatus est . Quomodo autem fiet ista renouatio, nisi nouo  caritatis precepto, de quo ait Saluator: Mandatum nouum do uobis?  Proinde hanc caritatem si mens perfecte induerit, profecto duo illa, que eque corrupta diximus, memoriam scilicet et scientiam, ipsa reformabit. Ideo saluberrime nobis indicitur istius unius precepti compendium, in quo et ueteris hominis exspoliatio, et mentis renouatio, et diuine imaginis consistit reformatio. Amor quippe noster ueneno cupiditatis infectus, tenacique uoluptatis uisco miserabiliter irretitus, que in ima semper, id est, de uitio in uitium proprio pondere ferebatur, caritate desuper influente, ac innatum torporem suo calore dissoluente, ad altiora se surrigit, sicque exuens uetustatem, ac induens nouitatem, sortitur pennas columbe deargentatas, quibus  ad illud sublime et purum bonum euolet, de quo et genus ducit: beato Paulo id apertius Atheniensibus profitente. Cum enim de Deo subtiliter multa disseruisset; et ex philosophorum quoque libris Deum unum instantissime comprobaret, in quo uiuimus, mouemur, et sumus, ait inter cetera: Cuius et nos genus sumus . Et addidit. Genus ergo cum simus Dei. Nec quis existimet genus nos Dei ita dixisse Apostolum, ut eiusdem nature substantieue probarit, cuius et Deus, alioqui nec mutabiles, qui nec corruptibiles, sed nec miseri aliquando esse possemus, sicut nec eius unigenitus, qui de eius substantia natus, in omnibus ipsi Patri comprobatur equalis; sed ideo nos genus asserit Dei, uel potius non negat, quia ad eius creata imaginem  anima rationalis, ipsius sapientie ac beatitudini participari posse cognoscitur. Animam itaque nostram ad id ad quod facta est, caritas subleuat; ad id uero, ad quod illa sponte defluxit, premit cupiditas.



CAPUT IX. Quod amor noster aduersum se ex caritate et cupiditate contrario appetitu diuidatur.

uerum, quia caritatis siue etiam cupiditatis ea sola anime nostre portio capax est, que usitatius amor nuncupatur, ipse est, qui ex noua infusione caritatis, et ex reliquiis uetuste cupiditatis, quasi quodam contrario appetitu aduersus semetipsum constat esse diuisus. De quo et Apostolus: Non quod uolo ago . Et iterum: Caro concupiscit  aduersus spiritum, et spiritus aduersus carnem. Hec sibi inuicem aduersantur, ut non quecunque uultis, illa faciatis . Intelligendum sane Apostolum spiritus carnisque nomine nequaquam duas contrarias in homine uno, ut impuri somniant Manichei, descripsisse naturas; sed spiritus appellatione mentis ex caritatis infusione exprimens nouitatem, caritas, quippe Dei diffusa est in cordibus nostris per Spiritum sanctum qui datus est nobis ; carnis quoque uocabulo ex reliquiis uetustatis miseram anime insinuans seruitutem, inter uetus nostrum inolitum, nouumque insolitum, continuum una mente asserit oboriri conflictum.



CAPUT X. Quod liberum arbitrium in anima locum medium teneat: nec tamen ad bonum et malum eque sufficiat.


Inter hec duo, concupiscentiam scilicet quam carnis esse dicit Apostolus , non quod omnis concupiscentia mala ex carne sit, quippe cum ea nequaquam demones careant, qui carne carent; sed quod non ex Deo, sed ex homine sit, quem carnem in Scripturis appellari non ambiguum est. Inter hanc ergo concupiscentiam que cupiditas congruentissime appellatur, et illam spiritus quam caritatem non immerito dicemus, que utique spiritus est, non nostri, sed Dei: caritas enim Dei diffusa est in cordibus nostris, per Spiritum sanctum,  qui datus est nobis : Inter hec, inquam, duo, id quod in homine liberum dicitur arbitrium, medium quodammodo locum tenet, ut ad quodlibet eorum se uerterit anima, libero nimirum fiat arbitrio. Nemo sane ita desipiat, ut equalem homini et ad bonum et ad malum, ex libero arbitrio ascribere audeat facultatem, cum non simus sufficientes cogitare aliquid ex nobis, quasi ex nobis, cum Deus sit, qui operatur in nobis et uelle et perficere, pro bona uoluntate; cum denique neque uolentis, neque currentis, sed miserentis sit Dei. Quid ergo? His omnibus liberum in homine negatur inesse arbitrium? Absit. Est quippe liberum arbitrium ea anime uis, siue nature, uel si quid aliud congruentius dici potest, id hominis, quo cuilibet rei  non sine iudicio rationis consentit; non huius aut illius rei, boni maliue consensus, sed id quo consentitur. Sicut enim aliud est uisus, aliud uisio, nam uisus quidem sensus est corporis unus de quinque, uisio autem ipsius sensus actus; ita aliud dicimus ipsum consensum, aliud id quo consentitur. Nam consensus quidem quedam anime actio est; liberum arbitrium quedam anime uis atque natura, qua consentit, habens iudicium sibi insitum, quo eligit cui rei consentiat. Sed, quia consensus fit uoluntate, iudicium ratione, hec duo uoluntas et ratio liberum constituunt arbitrium. Ratio bona uel mala, iusta et iniusta, siue ea que media sunt, quasi proponit; uoluntas consentit, cuicunque autem rei consentiat, non nisi uoluntate.  Ubi autem uoluntas, ibi et libertas quedam. Ex his ergo duobus, ut diximus, liberum uidetur constare arbitrium, ex libertate scilicet uoluntatis et arbitrio rationis. uides igitur quam non libero prescribat arbitrio, undecunque homini bona oriatur uoluntas, quandoquidem nec in bona nec in mala uoluntate amittit uoluntatem: ac per hoc nec libertatem, sed nec rationem, ideo nec iudicium. Quid enim? Quia Deus est qui operatur in nobis uelle, ideo amisimus uelle? Aut quia Dei est quia ratione bene utimur; ideo ratione non utimur? uel quia ex Deo nobis est, quidquid boni perficimus, ideo bonum non perficimus? Aut quia non sumus sufficientes cogitare aliquid ex nobis, quoniam ex Deo  est nostra sufficientia, ideo non est sufficientia? Hec omnia, licet ex Dei gratia est quod agimus, tamen agimus, nec sine uoluntate, nec sine ratione agimus; ac per hoc non sine libero arbitrio agimus.



CAPUT XI. Quod gratia liberum non tollat arbitrium.

Nam qui et uoluntate carent ac ratione ac per hoc libero arbitrio, nichil huiusmodi Deus in eis operatur, ut sunt pecora, ac per hoc, ac ipsi aliquid huiusmodi operantur. Quidquid autem boni Deus per nos, uel de nobis, sine nostra operatur uoluntate, tantum Dei est, non etiam nostri; quidquid autem cum nostra uoluntate, et illius est, et nostrum. Si enim uolens id facio, ait Apostolus, mercedem  accipio; si autem inuitus, dispensatio mihi credita est . Quocirca ut opus quod in nobis, siue per nos operatur, etiam nostrum sit, inclinat uoluntatem ut consentiamus; sicque ex eius gratia, merces sit nostra. Si enim uolens id facio, mercedem accipio; ut autem sim uolens in bono opere, Deus est qui operatur et uelle. Ipsam deinde uoluntatem excitans ad petendum, ad querendum, ad pulsandum, dat gratiam pro gratia, perficere scilicet pro bona uoluntate. Postremo quia uita eterna bonorum operum merces est, ipsam dans coronat dona sua, que uoluit esse merita nostra. uide hoc totum in Paulo: Qui fui, inquit, blasphemus, et persecutor, et contumeliosus . Hic uoluntas, sed mala: merita, sed pessima. Sed misericordiam  consecutus sum, ut fidelis essem . Ecce uoluntas bona; sed uide, unde. Non quia aliquid boni in me precessit, sed quia eius misericordia me preuenit. Misericordiam enim consecutus sum, ut fidelis essem. Nempe, ut ait beatus Augustinus, ire ad ecclesiam, audire uerbum Dei, sacramentum percipere Christi, aliquis potest nolens: credere nemo, nisi uolens. Audi et de opere. Plus illis omnibus laboraui . Hoccine habes, Paule, quod non accepisti? imo accepi. Et quidem plus illis omnibus laboraui, non autem ego . Quomodo utrumque uerum; ego, et non ego? Non ego, quia non ex me; non uiribus meis; non sapientia mea; non denique meritis meis; sed gratia Dei . Quid igitur? Itane, ut liberum tibi tollat arbitrium,  destruat uoluntatem, iudicium rationis absumat? Absit! Dixi, non ego, quia gratia Dei mecum. Quomodo mecum? Agens scilicet, ut consentiam operari, et sic ipse cooperer, et uolens cooperer, ne, si me inuito de me, aut per me operetur, non sim qui dicam: Bonum certamen certaui; cursum consummaui; fidem seruaui . Non ergo liberum arbitrium ad aliquod bonum sufficit, sed in ipso, uel cum ipso, uel per ipsum, Deus multa bona perficit. In ipso, quando illud occulta inspiratione ad aliquod bonum erigit; cum ipso, quando ipsum liberum arbitrium sibi per consensum iungit; per ipsum, quando Deo operante alter per alterum proficit. Reposita est mihi, inquit, corona iustitie . Que corona, nisi uita  eterna? Reposita est mihi corona iustitie, quam reddet mihi Dominus in illa die . Reddet, inquit. Ergo, quia redditur, merces est uita eterna. Merces plane, quia bonum opus precessit. Bonum enim certamen certaui. Sed hoc opus unde? Non autem ego, sed gratia Dei mecum. Merita itaque nostra, Dei est gratia. Propter que merita dat uitam eternam; gratiam pro gratia. Denique reddet unicuique secundum opera sua. Sed illa tantum opera celesti mercede donantur, que prius eius munere largiuntur. Nam quod uita eterna gratia sit, ipsum audi: Stipendium enim peccati mors, gratia autem Dei uita eterna . Gratia, inquam, uita eterna, et duplex gratia. Gratia, quia pro gratia data; gratia, quia meritis preponderat gloria. Non enim  sunt condigne passiones huius temporis ad futuram gloriam, que reuelabitur in nobis .



CAPUT XII. Quod nec saluatis nec damnatis liberum arbitrium auferatur, et quod gratia non nisi in libero arbitrio operetur.

Sed nunquid in illa gloria, aut sine uoluntate erimus, qua tanto bono consentiamus; aut sine ratione, qua hoc bonum nostrum iudicemus? Ergo nec sine libero arbitrio; non quo ullum malum poterimus; sed quo illius boni capaces existamus. Non enim pecora aut damnationis obnoxia, aut salutis possunt esse capacia, utique quia sunt rationis ac uoluntatis expertia. Nam infantes quidem, in  quibus etsi non maior, tamen gratia est euidentior; in quibus nec ex dono ulla sunt merita, licet ob infirmitatem, que ex peccati pena accidit, sine libero et uiuant et moriantur arbitrio, exuti tamen hoc, quo impediuntur, carnis inuolucro, nequaquam credendi sunt absque rationali uoluntate eterne felicitatis, uel debite damnationis esse participes. E quibus quotquot saluantur, euidentiori fit gratia; quippe quibus liberum deest arbitrium, cui possint ascribi merita; ceterum illa mihi uidetur cumulatior; qua et merita donantur et premia. Igitur in nullo gloriandum, quando nostrum nichil est. Quis enim te discernit, o homo? Liberum arbitrium? Ita plane, sed a iumentis, non ab iniustis. Nam et iniusti liberum habent arbitrium, sine quo non possent  esse uel iniusti. Excepto duntaxat originali peccato, quod alia ratione etiam inuitos quosque constringit, nemo nisi uoluntate iustus, nemo nisi uoluntate potest esse iniustus: ac proinde nec sine libero arbitrio. Sed uoluntatem ad iustitiam sola gratia erigit; in iniustitiam ipsa se deiicit. Porro, ubicunque uoluntas ibi et libertas. Ubicunque enim uoluntate est, ibi non cogitur, ut sit necessitate. Habet ergo innatam sibi quodammodo uoluntas libertatem, quia nullam potest pati necessitatem. uis audire quamdam etiam in iniustitia libertatem? Audi Apostolum: Cum enim serui essetis peccati, liberi fuistis iustitie . uidesne quod non desit libertas uoluntati, etiam in seruitute peccati? Sed nunquid in libertate iniuste uoluntatis  iudicium deest rationis; quo id quod uult discernat, ab eo quod non uult: quo sibi commodum, uel bonum, uel uoluptuosum iudicet, etiam id quod male uult? Nam, si utrumlibet horum deesset, posset forte uoluptuosa tantum appetere, non autem illis rationali quodam iudicio dissentire: quod est liberi arbitrii. Nam quod ratione etiam ad malum abuti possit homo, probat illud propheticum: Sapientes sunt, ut faciant mala . Nam nec in penis inferni liberum deest arbitrium, quo uoluntarie, ac per hoc libere a malis dissentiant, que patiuntur; nec iudicium rationis, quo seipsos accusent et iudicent, quia suis meritis talia patiuntur. Patet, ni fallor, ratio, quod nec gratia liberum arbitrium destruat; nec liberum arbitrium gratiam  minuat. Quomodo enim gratia liberum arbitrium auferat, cum gratia non nisi in libero operetur arbitrio? Neque enim gratia ista, de qua loquimur, aut in brutis animalibus, aut in rebus operatur insensibilibus; sed in his tantum, qui preceptionis, aut prohibitionis capaces audiunt: Fac hoc, et fac illud; et noli hoc, et noli illud. Que procul dubio non dicuntur, nisi his, quibus inest liberum arbitrium, quo possint uelle hoc aut illud. Ut autem bonum uelint, Dei gratia operatur; non liberum destruens arbitrium, ut nichil uelint, sed ad hoc inclinans, ut bonum uelint. Quocirca, cum aliquid boni facis, non existimes hoc te tuis uiribus agere; nec tamen a tua id alienes uoluntate, quandoquidem non  dicendum est opus bonum, nisi sit et uoluntarium.



CAPUT XIII. Ratio, cur non ad bonum et ad malum liberum arbitrium eque sufficiat.

Sed dicet aliquis: Assentio iam, et quidem satis probatum est, Dei gratiam ita posse omnia in omnibus operari, ut nichil arbitrii preiudicet libertati. Sed utrum ita sit, quis nouit? Que ratio, ut cum nullius adminiculo ad malum egeat, ad bonum sibi non sufficiat? Et quis est, cui satis non sit, quod huic assertioni consentiat fides catholica, probet quotidiana uniuscuiusque bene proficientis experientia, affirment insuper prophetica, simul et apostolica testimonia, et quod his maius est, illa illius ueridici oris sententia qua dicit: Sine me nichil potestis  facere . Porro oculis hac fide purgatis ratio deesse non poterit, aderit intelligentia, lumen se ingeret ueritatis. uideat ergo qui potest, credat qui uidere non potest. Qui uidet, gaudeat, sed humiliter; qui non uidet, credat, sed perseueranter, quia nisi crederitis, non intelligetis . uideat, inquam, quia cum omnis creatura de nichilo sit facta, et mutabilis facta, naturali quodam sue mutabilitatis impulsu, semper ad id, de quo facta est, id est ad nichilum uergit. Et reuera perfacile est uidere omne quod natura mutabile est, quodam incommutabili indigere, ut non mutetur. Nullum siquidem mutabile in se habet incommutabilitatem, alioquin ne mutabile quidem esset; quanto minus alteri confert? Si uero nullius fulcita presidio creatura  mutetur, quis non facile uideat eam naturalius, ut ita dicam, et expressius ad id, de quo facta est, impetu quodam necessario commutari? Quapropter ut in inferiora sua mutabilitate non defluat, ut in eo quod est, suam mutabilitatem cohibeat, ut ad altiora auspicio feliciori se subrigat, semper illius eget gratia cuius est creata potentia.



CAPUT XIu. Quid sit inter gratiam, quam primi homines in paradiso, et illam quam habent predestinati in mundo, et quod iuste imputetur homini mala uoluntas, licet ad bonam obtinendam liberi arbitrii non sufficiat facultas.

Unde et in celis angelo, et homini in paradiso, licet nulla eos coarctaret infirmitas, quibus nulla  dominabatur iniquitas, quia tamen uterque mutabilis natura, utrique hec gratia necessaria; que utique si collata non esset, excusabiliter uterque peccasset. At, quia ex creante gratia, bona eis erat collata uoluntas; ex adiuuante gratia, si ipsi uellent, in ea perseuerandi facultas: nulla superest de mutabili natura causatio: cui sustentande, ac promouende non deesset diuina bonitas, si eam propria illorum non deseruisset iniquitas. Utrum autem reprobis aliquando etiam nunc talis gratia conferatur, ut et bona eis inspiretur uoluntas; addatur gratia, qua non desit, si tamen ipsi uelint, perseuerandi facultas, non audeo precipitare sententiam. Sane electis, quia maior quam primis in paradiso hominibus, incumbit miseria, maior confertur  et gratia: et quo maior impugnat infirmitas, eo uberior prestatur resistendi facultas. Illis enim, ut dictum est, datum nouimus posse perseuerare, si uellent; istis insuper, ut perseuerent. Sed quod, inquiens, hominis uitium, si bonam non habuerit uoluntatem, quam nec propriis uiribus acquirere, nec adeptam suis poterit uiribus retentare? At qui bone uoluntatis conditus, cuius est uitio peioratus? Cur non iustissime ipsa ei impotentia imputetur, quam non ei Creator imposuit, sed cui ipse se sponte submisit? Et si forte equum non uidetur, ut hinc culpetur, si nunc bonam non habeat uoluntatem, quam quidem habere non poterit si non acceperit; iniustumne, ut imputetur ei, quod acceptam amisit; iniustum, ut imputentur mala, que  nullo cogente deliquit?



CAPUT Xu. Quod iustissima sit etiam paruulorum damnatio.

Ad hec, inquis, ratio iustissime illos condemnat, qui rationis capaces, nec iudicio eligendi, nec uoluntate carent consentiendi: ceterum paruulos que ratio addicit damnationi, quos nec creatio malos, nec propria uoluntas fecit iniustos? Quid enim? Iniustum estimas, ut lignum inutile et infructuosum ignis depascat? Cogita, queso, totum humanum genus quasi lignum aridum, lignum infructuosum, lignum in ipsa radice uitiatum, utpote ueneno antiqui serpentis inficiatum, iustissime addictum flammis, igni destinatum, adiudicatum damnationi. Quid ergo? Ingratum te prebes,  o lignum inutile, quod quidam ramusculi a tua premortua precisi radice, eripiuntur incendio, quatenus stipiti cuidam fructuoso inserti, pristine uenustati donentur! uide lignum illud uiride, lignum uite, lignum cuius non defluunt folia, cuius omnia facta prosperantur, in ipso suo dulcissimo latere, quod idcirco uoluit in cruce aperiri, ramis, ab illa damnata radice, sola sua miseratione discretis, dedisse locum; ut sibi inserti et complantati, et unum cum eo effecti, non sua uirtute, que nulla est, sed, illius spiritus participatione, reuiuiscant et uirescant, susceptaque pluuia illa uoluntaria, quam segregat Deus hereditati sue, sole quoque diuine caritatis incalescente, resumpto  nouo celestis gratie succo, fructus afferant spirituales, supernis nimirum horreis recondendos. Sed relictus sum ego, ait ramus ille inutilis. Relictus plane. Quid causaris? An oculus tuus nequam est, quia ego bonus sum? Multis quidem dedi, quod nulli debui; et tu hinc nequam, hinc inuidus, hinc opponis, hinc calumniam struis? Sed, cum utrosque, inquis, paruulos, par teneat inuolutos damnatio, cur ille eligitur, iste respuitur? Audi quare. Quia Iacob, inquit, dilexi: Esau autem odio habui . Iniustum clamas. Nunquid dicit figmentum ei, qui se finxit: quid me fecisti sic? An non habet potestatem figulus luti ex eadem massa facere aliud quidem uas in honorem; aliud in contumeliam . Si ergo homo ex uasis  que facit, que uoluerit deputat honori, que uoluerit exponit contumelie; nec quisquam est qui causetur iniustum, tu calumniaris, si Deus ex uasis, omnibus quidem iustissime contumelie expositis, que uoluerit, assumat; que uoluerit, relinquat; que uoluerit, in pristinum reformet honorem; quibus uoluerit, debitam inferat damnationem? Si, inquam, figulus in uasis, que de eodem luto compingit discernendis, ipsa eius uoluntas iustitia est, quomodo non multo magis in omnibus, que ex nichilo creauit Omnipotens, discernendis, ordinandis, sumendis, discernendis, saluandis, damnandis, ipsa eius uoluntas summa iustitia sit? Ergo miseretur cui uoluerit; et misericordiam prestat, in quem sibi placuerit; et quem uult obdurat,  iustissime deserendo; et quem uult emollit, piissime miserendo; et quidquid uult facit, nec iniustum aliquid facit, quandoquidem inter iustum et iniustum sola eius discernit uoluntas, que non est aliud quam ipsa equitas, nec eius uoluntas ex alia pendet lege iustitie, sed lex iustitie ex eius utique uoluntate. Hec diximus, ne iniusta uideatur damnatio paruulorum. Itaque, o homo, noli altum sapere; sed time. Si enim ramis cum quibus est equa conditio, par meritum, non parcit Deus, ne forte nec tibi parcat. uide ergo seueritatem et bonitatem Dei. In his quidem qui deseruntur, seueritatem; in te autem bonitatem, si tamen permanseris in bonitate. Alioquin et tu relinqueris.  Porro ut non relinquaris, sed a relictis potius discernaris, noli de te presumere, noli de Dei bonitate desperare, noli esse negligens ad operandum, noli esse segnis ad orandum cum Propheta, qui ait: Discerne causam meam de gente non sancta . uerum, ut in bonitate hac perseueres, non tibi de tuis uiribus blandiaris, sed de illo presume, cui item clamat Propheta: Tu, Domine, seruabis nos, et custodies nos a generatione hac in eternum . Illa scilicet generatione, de qua statim subiecit: In circuitu impii ambulant . Hi sunt, qui instar Samson decisis uirtutum crinibus, defossisque scientie rationisque luminibus, deputantur ad molam, ut deserentes compendium caritatis, circuitum teneant cupiditatis.



CAPUT XuI. Quod caritati nichil desit perfectionis.


Quid tu, o anima mea, satisne es hoc intricata circuitu? Caput, inquit, circuitus eorum, labor labiorum ipsorum operiet eos . Quod, queso, huius laboris emolumentum? Aliudne, quam porcorum silique? Nec hinc quidem satietas; si forte satietas, qualis? O quam suauior, quam iucundior, quam denique gratior esuries caritatis, quam satietas cupiditatis! Ceterum de beatitate nulla comparatio. Quanto enim quisque saginatior cupiditate, tanto ueritate inanior, tanto proinde et miserior. Audiens quapropter, o anima mea, uituperationem multorum commorantium in  circuitu, esto quasi uas perditum, quatenus a temetipsa deficiens, et tota in Deum transiens, nescias tibi uiuere, nec tibi mori; sed ei qui pro te mortuus est, et resurrexit. O quis dabit mihi hoc salutari poculo debriari, hoc mentis stupore perfundi, hoc suauissimo lethargo sopiri! ut diligens Dominum Deum meum toto corde meo, et ex tota anima mea, et ex omni uirtute mea, nunquam queram que mea sunt, sed que Iesu Christi; diligensque proximum tanquam meipsum, non queram quod mihi utile est, sed quod alteri. O uerbum consummans et abbreuians in equitate! uerbum caritatis, uerbum amoris, uerbum dilectionis, uerbum totius perfectionis! uerbum consummans, cui nichil potest deesse, uerbum abbreuians,  in quo pendet tota lex et prophete. O Iudee, quid tantis opus est? Hic circumcisio, hic Sabbatum, hic hostie salutares, hic odoriferum sacrificium, hic totius suauitatis incensum. Tene caritatem, et nichil horum deerit; caritatem neglige, et nichil horum proderit.



CAPUT XuII. De spirituali circumcisione, que in caritate continetur.

Hic plane non carnalis unius membri amputatio, sed potius interioris exteriorisque hominis uera et perfecta circumcisio, resecans uoluptatem, exstinguens libidinem, cercens gulam, cohibens  iracundiam, inuidiam penitus euertens, omnium uitiorum generatricem expugnans superbiam. Hec edaces tristitie stimulos spirituali quadam suauitate contemperans, sequacis acedie occurrit languori. Hec auaritie pestem liberalitatis gratissimo mucrone confodiens, ab idololatrie uitio animam liberat ac conseruat. Quid, rogo, hac circumcisione perfectius, qua uitiorum membra resecantur, corpus peccati destruitur, protoplastorum exuuies uillosa deponitur, totaque antique uetustatis labes squalorque reiicitur? Mentem enim, quam dulcedo caritatis oppleuerit, non timor angustat, non libido commaculat, non ira dilaniat, non superbia eleuat; non cenodoxie  manis fumus euentilat; non exagitat furor, non stimulus ambitionis euiscerat; non auaritia contrahit, non deiicit tristitia, non inuidia tabefacit. Charitas quippe non emulatur; non agit perperam; non inflatur, non est ambitiosa; non querit que sua sunt, non irritatur, non cogitat malum, non gaudet super iniquitate . uides hanc spiritualem circumcisionem omnium uitiorum esse peremptoriam; etiam omnes sensus corporis diuino quodam cultro purificat, oculorum abscindens petulantiam, aurium pruritum eradens, gustus superfluas summitates propellens, lingue procacitatem detrahens, meretricios odores excludens naribus, tactus perniciosam mollitiem eradicans.



CAPUT XuIII. Quod uerum Sabbatum ac spirituale in caritate.


Iam quale hoc sabbatum, aduertat Iudeus; si tamen uilis homuncio gemens sub sarcina peccatorum, uinculatus retibus passionum, qui certe nichil, aut perparum huius dulcedinis degustauit, hinc aliquid loqui potuerit. O, si daretur mihi uel modica requies ab exactoribus Pharaonis, ut liceret animam meam dimidia saltem hora in huius silentio Sabbati repausare, profecto in pace in idipsum dormiens silerem, et somno meo requiescerem cum regibus et consulibus, qui edificant sibi solitudines, et replent domos suas argento! Sed unde misero tanta spes? Queram, queram  sabbatum illud; si forte desiderium pauperis audias, Domine; et eductum aliquando de lacu miserie et luto fecis, dones uel stillule alicuius experientia discere, quam magna multitudo dulcedinis tue, quam abscondisti timentibus te , quia non reuelas, nisi diligentibus te. Qui enim diligunt te, requiescunt in te: et ibi uera requies, uera tranquillitas, uera pax, uerum mentis sabbatum. Tibi autem, Iudee, unde sabbatum? Quia requieuit, inquis, Deus die septimo ab omnibus operibus suis . Quid ergo? in precedentibus sex non requieuit? Imo, inquis, sex diebus fecit Deus celum et terram, septimo requieuit. Hinc ergo precipitur tibi uacare, uacare, inquam, non saltare.  O, si scires uacare, et uidere quoniam iehsu ipse est Deus, sublato certe mox infidelitatis obscuro, reuelata facie in caritate perfectum cerneres sabbatismum, nec magnopere iam carnales carnalis tui sabbati epulas affectares, qui ingressus locum tabernaculi admirabilis usque ad domum Dei, in uoce exsultationis et confessionis sonus epulantis, in illud canticum gratulabundus erumperes: Exsultabimus et letabimur in te, memores uberum tuorum super uinum . Sed et illud Habacuc in cumulum tue iucunditatis assumens: Ego autem in Domino gaudebo; et exsultabo in Deo Iesu meo .



CAPUT XIX. Quantum dies septimus ceteris preferatur; et quod in eo Dei caritas commendetur.


Sed iam septimi diei prerogatiuam paucis aduertamus. Et quidem magnus dies ille, in quo, decussis tenebris, lux Deo iubente resplenduit: magnus et ille, quo aquas inferiores et superiores, interiecto firmamento uox diuina discreuit. Pretiosus nichilominus ille quo, aquis Dei uerbo in unum congregatis, terra arida uestitur herbis, uenustatur arboribus, decoratur floribus, fructibus fecundatur. Nec ille inferior, in quo celum luminibus adornatur, quibus dierum successus temporum uices, anni cursus, signorum ordines disponuntur. Illius quoque que eminentia, quo aqua diuersorum animantium genus emittens, partem suis mersit gurgitibus, partem transmisit in era! Nec uacat  admiratione dies sextus, quo quadrupedia et serpentia producuntur e terra, quo demum homo formatus e limo, diuino flatu animatur. At nullus horum diei septimo uidetur comparandus, in quo nulla quidem nature creatio, sed ipsius Dei requies omniumque creaturarum commendatur perfectio. Sic enim habes: Compleuitque Deus die septimo opus suum, quod fecerat, et requieuit ab uniuerso opere quod patrarat . Magnus hic dies, magna requies, magnum sabbatum. O si intelligas! Ni fallor, dies iste non huius uisibilis solis cursu peragitur, non eius inchoatur exortu, nec terminatur occasu; denique non habet mane, non uespere. Porro de die primo, si tamen primus dicendus est; non enim eum scriptura primum  appellat, sed unum. Sed quomodo, inquis, sequens dicitur secundus, si non iste primus? uide ne forte secundo dicatur dies unus, dicatur et tertio; ut uno die sexies repetito, senarius nobis numerus commendetur. uerum quoquo modo se habeat ista obscuritas: factum est, inquit, uespere et mane dies unus . Et infra: Factum est uespere et mane dies secundus . Id ipsum et de reliquis. Puto his uerbis omnium creaturarum mutabilitatem esse signatam, defectum et profectum, initium et finem. De die septimo nichil tale. Non ei ascribitur uespere, non mane; non finis, non initium. Ergo dies requietionis Dei non temporalis, sed eternus. Tu paulo ante Deum finxeras temporaliter laborantem, quasi  fatigatum temporaliter quiescentem. Hoc non erat Deum cogitare, sed idolum fabricare. Cauendum tibi est ne, non habens idolum in templo Ierosolymitano, habeas illud in corde tuo. Non aliquid laborans fecit; quia dixit, et, factum est. Non fatigatus uno aliquo tantum die requieuit; quia dies requietionis eius eternus est. Ergo requies eius, eternitas eius. Putaueras eum tibi similem, ideo quasi indigentem aliquid creasse, quo oblectaretur aspiciendo, uel in quo requiesceret fruendo: idcirco non in aliqua creatura requies eius describitur, ut scias nullius indigentem, sed sibi in omnibus sufficientem; nec creasse aliquid, ut sue consuleret egestati, sed ut satisfaceret sue plenissime  caritati. Porro creauit ut essent omnia; sustentat, ut maneant, que manent omnia; ipse ad debitos fines perducit uniuersa. Nec id agit ulla necessitate, sed sola sua suauissima uoluntate. Denique attingit a fine usque ad finem fortiter, presentissima et omnipotentissima maiestate; sed disponit omnia suauiter, quietus semper et quiescens in sua placidissima caritate. Ipsa incommutabilis et eterna requies eius, eterna et incommutabilis tranquillitas eius; eternum et incommutabile Sabbatum eius. Ipsa sola causa cur creauit creanda, regit regenda, administrat administranda, mouet mouenda, promouet promouenda, perficit perficienda. Ideo aptissime, ubi eius requies commemoratur, ibi omnium rerum perfectio demonstratur. Charitas enim eius,  ipsa est uoluntas eius; ipsa est et bonitas eius: nec hoc totum aliud quam esse eius. Hoc est enim ei in sua dulcissima caritate, in sua placidissima uoluntate, in sua abundantissima bonitate, semper quiescere, quod semper est esse. Quocirca, sicut diebus sibi succedentibus, et quasi uices suas mane ac uespere uariantibus, in quibus creata narrantur omnia, creature mutabilitas designatur; sic die hoc, die cui nichil aduenit, nichil preterit, nichil succedit, qui nec initio angustatur, nec fine concluditur, ipsa eius eternitas non immerito commendatur: in qua eius requies aptissime describitur, ne indigens aut laborans aliquid creasse putetur. Sed cur ibi senarius numerus, hic septenarius? Et hinc accipe, quale possumus, documentum.



CAPUT XX. Cur senarius numerus in Dei opere, septenarius in eius requie commendetur.


Senarius sane numerus perfectionem maximam continere uidetur. Ex omnibus quippe suis partibus constat, nec eas excedit. Partes eius sunt unum, duo, tria. Nam si queras, unum quota pars sit senarii, respondetur sexta; quota duo, responderi potest tertia; quota tria, respondetur media. Iam in senario nullus alius est numerus: de quo posset responderi, quota sit eius. Omnes igitur partes senarii, unum, duo, tria. Hec coniunge, nec plus nec minus inuenies quam sex. Is ergo numerus in mundi creatione seruatus est, ut in uniuersitate creature nichil superfluum, nichil estimes imperfectum.  Porro septenarius numerus in Dei requie dedicatur. Requiem Dei eius diximus caritatem. Nec immerito. Pater, inquit, diligit Filium; et omnia monstrat ei que ipse facit . Et iterum: Sicut ego Patris mei mandata seruaui, et maneo in eius dilectione . Et ipse Pater: Hic est, inquit, Filius meus dilectus, in quo mihi complacui . Hec mutua Patris Filiique dilectio amor suauissimus, gratus complexus, caritas beatissima, qua Pater in Filio, Filius repausat in Patre: hec plane, hec utriusque imperturbabilis requies, sincera pax, eterna tranquillitas, incomparabilis bonitas, caritas indiuisibilis: hoc utriusque unum, imo in quo uterque  unum, dulce, suaue, iucundum, sanctum dicimus Spiritum: qui et idcirco creditur hoc sibi uocabulum proprie assumpsisse, quod esse constat utriusque commune. Nam cum Pater et Filius uterque sit Spiritus, uterque sanctus, hic tamen qui utriusque est, caritas scilicet et unitas consubstantialis amborum, proprie dicitur Spiritus sanctus. Qui licet sit unus, et cum Patre et Filio unum, propter septiformem tamen gratiam, que ex illius fontis plenitudine creditur emanare, in Scripturis septenario numero designatur. Unde et in lapide uno, iuxta Zacariam, septem cernuntur oculi : et secundum Apocalypsin, septem sunt spiritus ante thronum Dei . uides ergo, quanta prestantia caritatis, in qua omnium  Creator et rector perenne quoddam et ineffabile Sabbatum sabbatizat.



CAPUT XXI. Quod in omnibus creaturis quoddam uestigium diuine caritatis appareat: et ideo quasi ad Sabbatum, id est ad requiem, omnia tendant.

Porro si omnem creaturam a prima usque ad nouissimam, a summa usque ad imam, a summo angelo usque ad minimum uermiculum subtilius contempleris, cernes profecto diuinam bonitatem, quam non aliud dicimus, quam eius caritatem; non locali infusione, non spatiosa diffusione, non mobili discursione; sed substantialis presentie stabili et incomprehensibili in se permanente simplicitate omnia continentem, omnia ambientem,  omnia penetrantem, ima superis coniungentem, contraria contrariis, frigida calidis, siccis humida, lenibus aspera, duris mollia, concordi quadam pace federantem; ut in ipsa creature uniuersitate nichil aduersum, nichil possit esse contrarium; nichil quod dedeceat, nichil quod perturbet, nichil sit quod ipsam uniuersitatis pulchritudinem decoloret, sed in ipsius ordinis tranquillitate, quem ipsi uniuersitati prefixit, cuncta quasi tranquillissima quadam pace quiescant. Unde id quod tumescens foras ordinem excedit diuine bonitatis, excipitur mox ab ordine eius inuictissime potestatis, ut quanquam in se inquietum sit et inordinatum, tranquillitati tamen ipsius uniuersitatis non modo non obsit, sed etiam prosit plurimum, dum comparatione  eius, que pulchra sunt pulchriora; que bona sunt iudicantur esse meliora. Hinc est, quod singula queque ad suum ordinem tendunt, sua loca petunt, extra ordinem suum inquieta sunt, ordinata quiescunt. Nam si lapidem libres in era, nonne mox quasi uim passus proprio pondere se deponit ad solida, ibi tantum requiem habiturus, ubi nec deflectet in latera, nec in ima solidi alicuius oppositione labatur? At si oleum ceteris suffundas liquoribus, continuo sue deiectionis impatiens penetrat ad superiora, nec alias deponit conatum, quam ceteris supereminens ordinis sui quiete potiatur. Quid olera, quid arbusta? Nonne quo feracius uberiusque fructificent, hec solidiorem, hec  molliorem, hec pinguiorem, hec argillosam, hec arenosam quasi appetunt terram? Que cum fuerint secundum nature sue ordinem posita uel transposita, plantata uel transplantata, nichil se ulterius affectare, ipsius incrementi sui uoce testantur. Denique si singula queque corpora diligenter attendas, cernes nimirum singula suis constare partibus; partes partibus quasi unitatis quodam uinculo colligari, ordinem sue seruare nature, in eo quasi quadam pace quiescere; ita ut si uelis ab eo modo, in quo queque res est, eam transferre, pax partium quodammodo perturbetur, donec abducte in eum quem uelis modum, quadam iterum assumpta tranquillitate quiescant. Porro animantibus irrationalibus quis labor est tueri salutem, uitare perniciem,  carnalium appetituum querere satietatem: qua adepta, cum nichil habeant ultra quod appetant, conquiescant? Rationis quippe, scientieque expertia, quod sensum carnis excedat, ne appetere quidem possunt.



CAPUT XXII. Quod rationalis creatura nonnisi in beatitudinis adeptione quiescit, et quare cum beatitudinem optet, uiam tamen qua eam obtineat, mira infelicitate relinquat.

Tibi enim, o anima rationalis, pre ceteris animantibus hec prerogatiua seruatur; quo te sensibus carnis emergens, ad altiora contendas: nec aliquando saties appetitum, donec ad id quod est summum, id quod est optimum, id quo nichil superius, nichil excellentius, felici curiositate peruenias.  Ubicunque infra substiteris, tametsi altum, tametsi magnum, tametsi iucundum iudicetur, misera procul dubio remanebis. Misera, quia indiga. Indiga, quia restat quod petas; restat ad quod anheles; restat postremo ipsa beatitudo, ad quam appetendam animam rationalem uis quedam naturalis impellit. Quocirca cum omnes homines beatos esse uelle singulorum testis sit conscientia, cum hec uoluntas ullomodo nequeat aboleri, patet rationalem creaturam optatam omnibus requiem nonnisi in beatitudinis adeptione sortiri. Proinde deploranda satis est miseri hominis ceca peruersitas: qui cum beatitudinem uehementer exoptet, non modo non agit, quibus adipiscatur optata; uerum proniori affectu ea committit, quibus miseriam magis accumulet  suam. Quod, ut mea fert opinio, nequaquam ageret, nisi hinc eum falsa quedam felicitatis imago deluderet; hinc uere miseria similitudo terreret. Nam pauperiem, luctum, famem, sitim quis non uideat miserie fore non modicam portionem? Quibus tamen plerumque uera miserie precauetur, eterna beatitudo conquiritur. Beati enim pauperes, ait iehsu, quoniam uestrum est regnum celorum. Beati qui lugetis, quoniam consolabimini. Beati qui esuritis nunc, quia saturabimini . Pauperies ergo eternis diuitiis muneratur; luctus eterna iucunditate mutatur; esurienti satietas eterna seruatur. Hec enim omnia, diuitias scilicet, iucunditatem, satietatem, beatitudini non deesse,  nemo qui dubitet. uerum, quia reprobum quemque in qualicunque sue uoluntatis affectu species quedam iucunditatis eludit, in desideriorum expletione delectatio falsa dissoluit, ignorans miser quanta sit electis et in pressuris consolatio, et in spe gratulatio. Perhorrescit quidem eam, que in facie paret, infelicitatis effigiem, sed sub felicitatis colore ueram excipit infelicitatem, falsam iucunditatem, que uerum dolorem non effugit, ei miserie preferens, cui uera beatitudo succedit. Non secus quam si eger quispiam salutem uehementer exoptet, sed ob presentem molestiam refugiat sectionem, adustionem exhorreat ac presenti quadam suauitate pellectus olei fomenta requirat, quanquam morbus eiusmodi sit, ut hac magis lenitate  feruescat, nec sine adustionis sectionisue dolore lentescat. Sic miser homo sic uel deceptus, dum putat felicitatem esse, que non est, uel presentium suauitate illectus, que falsa est; et seipsum miserie addicit, et beatitudinis appetitum non amittit: ac perinde infelici circuitu laborans, nunquam quiescit. Enimuero cum anima rationali solus sit superior Deus, par angelus, cetera omnia inferiora iudicentur, quid dementie tam uicinum, quam relicto superiore, in his quibus ipsa fit melior, requiem aucupari?



CAPUT XXIII. De prerogatiua rationalis creature: et quod requies, quam naturaliter appetit, nec in salute corporis, nec in mundi huius sit querenda diuitiis.

 O mirabilis creatura, solo Creatore inferior, quo te deiicis? Mundum amas? Sed ipsa es mundo superior. Solem miraris? Sed ipsa es sole lucidior. De celi huius uolubilis situ philosopharis? Sed tu celo sublimior. Secretas creaturarum causas rimaris? Sed te nulla causa secretior. Dubitas, cum tu de his omnibus iudices; de te autem nichil horum? Sed si uelis iudicare, noli tamen amare. Sed nec ipsum iudicare ama. Ipsum ama, qui his omnibus te preposuit, non submisit. Preposuit, non ut ex his tu beatior, sed ut esset quo tu esses superior, subiiciens tibi omnia ad cumulum honoris, se tibi seruans ad fructum beatitudinis. Quid ergo sequeris fugitiuas pulchritudines, cum tua ipsius pulchritudo nec senectute marcescat, nec paupertate  sordescat, nec palleat egritudine, nec ipsa saltem morte depereat? Quod queris, quere; sed noli ibi. Queris, ut uoluntati tue nichil desit, et sic requiescas. Hoc ergo quere. Ubi, inquis? Noli in salute corporis: que si sic ametur, ut in ea requies ista queratur, cerne, si desit, quanto labore acquiritur, quam penali exitio penalis plerumque morbus expellitur. Porro si adsit, quanta necesse est cura seruetur, quot ei insidiantur morbi, quot febres, quot pestes, quot denique mortes. Quid ergo? Nunquid in diuitiis? Sed quis labor in acquirendis, que sollicitudo in seruandis; quis timor, ne amittantur; quis dolor, si delabantur? Auxisti pecuniam, et timorem nichilominus auxisti. Timetur  potens, ne auferat; timetur latro, ne minuat; timetur seruulus, ne perdat. Deinde quam crebro id quoque eueniat, quod quidam sapiens ait: Diuitie conseruate in malum domini sui , quis dixerit? Magis ergo requiescit pauper, uacuus enim uiator et nudus, ut quidam ait, non timet latronis insidias. Securus a nocturnis furibus dormit pauper, etsi claustra non muniat. Inde est et illud peticum:

Cantabit uacuus coram latrone uiator.

Ceterum mordaces diuitum curas quidam sapiens satis eleganter irridens: Saturitas, inquit, diuitis non sinit eum dormire . Quod licet ad litteram plerumque contingat, ut diues quispiam saturatus ad nauseam, dum pregrauato stomacho se colligit  ad quietem, crebris ructibus excitetur; intelligendum tamen dictum de illo potius somno, de quo sponsa gloriatur in Canticis: Ego, inquiens, dormio, et cor meum uigilat . De quo et Psalmista: In pace in idipsum dormiam et requiescam . Hic est somnus, in quo sopitis sensibus carnis ac temporalibus curis a penetralibus sui cordis extrusis, sancta anima in Dei suauitate quiescit, gustans et uidens, quam dulcis est Dominus ; quam beatus omnis qui sperat in eo . Hoc ergo somno absit ut diuitem quempiam estimes consopiri, qui semper lucris inhians, quo plura congesserit, eo inexplebiliori ingluuie non habita concupiscit. Unde Salomon: Auarus, inquit, non satiabitur pecuniis; et qui amat  diuitias, fructum non capiet ex eis . Qui propheticum quoque illud maledictum incurrit. ue qui congregat non sua. Statimque idem metallorum eius subsannans congeriem: Ut quid aggrauat contra se densum lutum? 



CAPUT XXIu. Quid sit inter diuites electos et reprobos.

Notandum sane quod non ait Salomon: Qui habet diuitias, sed, qui amat, inquit, diuitias, fructum non capiet ex eis . Nam profecto electi quique, etsi forte diuitias habeant, non tamen eas amant, proinde nec in his requiem querunt, sed audientes precipientem Apostolum diuitibus, non superbe sapere, nec sperare in incerto diuitiarum  , sed facile tribuant, communicent, thesaurizent sibi fundamentum bonum, ut apprehendant ueram uitam, ex suis diuitiis non modicum fructum accipiunt, audituri nimirum a Domino: uenite, benedicti Patris mei: esuriui enim, et dedistis mihi manducare, etc. . Hi sane non laborant in diuitiis acquirendis, timentes illud Apostoli, quia qui uolunt diuites fieri, incidunt in laqueum diaboli , hos in conseruandis cassa sollicitudo non cruciat, sponsionem Domini altius recitantes, qui et sollicitudinem prohibet, necessaria spondet. Nolite, inquiens, solliciti esse dicentes: Quid manducabimus, aut quid bibemus? Et paulo post: Querite primum regnum Dei, et iustitiam eius, et hec omnia adiicientur uobis . Postremo harum  amissione non murmurant; imo et rapinam bonorum suorum cum gaudio suscipiunt, considerantes se habere meliorem et manentem substantiam . At peruersis in contrarium cedit. Dum enim rationalis anime appetitum, cui solus Deus satis est, uilissima mundialium rerum copia existimant posse sopiri; quia nichil quantarumlibet rerum ingestione proficiunt, nec ad modicum curis se infelicibus exuunt, nec aliquando laborem deponunt: et tamen, quod miserius est, talium rerum questu uana cecitate tumescunt. Et hec quidem in presenti; at quis horum finis? Ultima eorum uerba, que sacra Scriptura non tacet, potius audiamus: Dicent, inquit, inter se penitentiam agentes et pre angustia spiritus gementes; eorumque uerba subnectit,  in quibus sunt hec: Lassati sumus in uia iniquitatis et perditionis, et ambulauimus uias difficiles; uiam autem Domini ignorauimus. Quid nobis profuit superbia, et diuitiarum iactantia quid contulit nobis? Transierunt omnia uelut umbra, et tanquam nuntius precurrens, et tanquam nauis, que pertransit fluctuantes aquas, cuius, cum preterierit, non est uestigium inueniri; ita et nos nati continuo desiuimus esse; et uirtutis quidem nullum signum ualuimus ostendere; in malignitate autem nostra consumpti sumus. Talia dixerunt in inferno, qui peccauerunt: quoniam spes impii tanquam lanugo est, que a uento tollitur; et tanquam spuma, que a procella dispergitur, et tanquam fumus qui a uento diffusus est; et tanquam memoria hospitis unius diei pretereuntis  . Alias ergo hec requies et hoc Sabbatum uidetur esse querendum.



CAPUT XXu. Quod nec in mundiali amicitia requies sit querenda.

Sed amare, inquis, et amari, quid tranquillius. Siquidem in Deo, et propter Deum, non improbo, imo et probo plurimum. At si secundum carnem uel mundum, cerne quot inuidie, quot suspiciones, quot zelantis animi urentia flagra quietem mentis excludunt. Quod si nichil horum euenerit, mors quam experiri omnes habent, hanc dirimet unitatem; dolorem uiuenti, penam importabit discedenti. Quanquam et in hac uita inter amicissimos graues inimicitias obortas nouimus. Sane de ea,  que inter bonos est, dilectione, alias disseremus.



CAPUT XXuI. Quod nec in corporis uoluptate, nec mundi potentia requies inueniatur.

Compellimur quasi neuum quemdam huic corpori inserere, de carnali scilicet uoluptate sermonem; de qua tacendum quidem foret, nisi plerosque quasi exutos homine, belluina quadam similitudine adeo cerneremus indutos, ut in uentris, eorumque que sub uentre sunt uoluptate, omnem uite sue fructum estiment collocandum. Ne quis ergo existimet in his mentis sue requiem esse querendam, paucis hinc dicendum. Quid enim peruersius, quam rationalis mentis bonum in uentris ingluuie collocare, ac id quod precellit in homine,  uilissime cuidam carnis sue portioni substernere, maxime cum se in his a stolidissimis belluis nichil uideat posse differre? Denique et fames cruciatum, et satietas fastidium parit. Nam etsi uoluptati satisfaciat, necessitatis metas excedat necesse est; si autem nature modum excesserit, dolorem corporis uitare impossibile est. Porro libidinum sordibus oblectari, ac instar immundissime suis in ceno turpitudinis uolutari, sicut nichil turpius, nichil fedius, nichil magis erubescendum, nichil tam conclusione dignum; ita profecto nichil magis inquietum, nichil ita omni quiete ac tranquillitate uacuum. Nam de eius feditate quid dicendum, cum hec fedissima lues et carnem contaminet, et mentem effeminet; ac quidquid in animo honestum, quidquid decorum,  quidquid denique uirile est obruat pariter et euertat? Et quidem cum cetera uitia plerumque se quibusdam uirtutum tegumentis obpallient, ac perinde non modo ad humanos non erubescant, imo et intumescant aspectus: hec sola in prima fronte tantum sui prefert horrorem, ut ea maxime hora, qua etiam carnem perstringit ac sibi uindicat, oculos uehementer refugiat. Nempe et ipsis membris humano corpori a sapientissimo Creatore honeste insertis, ob sui obscenitatem tantum turpitudinis ingessit, ut is qui ea maluit cernere quam reuerenter obtegere, eterna patris maledictione mulctetur: quibus autem horum nuditas uerecundie notam incussit, benedictionis perpetue gratia munerentur. Nec mirandum, iam triumphante ac ubique coruscante  illa mollitiei debellatrice cruce Iesu, huius passionis colluuiem proditam ac nudatam, cum in illa demonicola plebe, in qua callidissima demonum factione falsorum deorum flagitia pro sacris colebantur, pro eorum quasi reuerentia in theatris saltabatur, nec saltem sub spurcissimo Ioue spurcus quisquam notam aliquando confusionis exuerit. Nam et ab ipsis adulterorum deorum cultoribus et adulterium puniebatur, et castitas plurimum laudabatur. Quid ergo his agendum qui uirginis filium uirginitatis colunt auctorem? Cauendum profecto ne cuiquam id eueniat, quod de quibusdam ait propheta: Computruerunt iumenta in stercore suo . Quibus uerbis proprie satis finem modumque  huius spurcissime passionis expressit: eum quem luxurie Charybdis absorbuit, carnis sue colluuione quasi proprii stercoris egestione asserens esse corruptum, ut eum non modo exstinctum estimes, uel absorptum; sed instar sepulti cadaueris immundissimi pruritus sanie profluente putrescentem sentias et fetentem. Necesse est ergo mentem, cui nequam hic spiritus insederit, quibusdam furiis agitari, et ignitis luxurie stimulis impetitam, ad queque flagitia ebriam et uagabundam, soluto freno totius honestatis, impelli, restinctoque semel concepte passionis incendio, in aliud nichilominus estu uehementiore succendi. Perabsurdum est ergo in huiusmodi uoluptate rationalis mentis requiem aucupari; presertim cum a diuina iustitia nunquam  maiorem penam in presenti uita legamus irrogari, quam cum propriis desideriis quilibet traditur maculandus, dicente Scriptura: Et non audiuit populus meus uocem meam; et Isrel non intendit mihi: et dimisi eos secundum desideria cordis eorum . Et Apostolus manifestius de his, qui commutauerunt gloriam Dei in idola: Propter quod, inquit, tradidit illos Deus in desideria cordis eorum in immunditiam, ut contumeliis afficiant corpora sua in semetipsis . Non quod eos Deus quasi malorum incentor ad hec probra compulerit; sed quod ab eo iustissime derelicti hec facinora uitare nequiuerint. Supprimo multa silentio, que mihi contra hanc immundissimam luem animo suggeruntur, uerens nimirum pudicissimos oculos tuos,  mi amantissime ac desideratissime, cui presens opusculum destinaui. uideor enim mihi quasi cernere pudoratam faciem tuam, ad hec que scripta sunt, honeste uerecundie nota perfundi, ac suauissimo oculorum nutu mihi silentium imperare. Noui enim illud castissimum pectus tanta caritatis suauitate perfusum, ac suaue olentis pudicitie refertum floribus tam celestem ac diuinum spirare odorem, ut huius colluuionis fetorem saltem audire onerosum sit. Proinde ad alia transeuntes, de aurium, oculorumue ac ceterorum sensuum uoluptate, de dominatu ac potentia, ille rex ditissimus, potentissimus, delicatissimus, sed sapientissimus, Salomon uidelicet consulatur; imo in ipso ipsa sapientia intentissime audiatur. Primo igitur ex sua, siue  aliorum persona pronuntians: Dixi, inquit, in corde meo: uadam et affluam deliciis, et fruar bonis . Et infra: Aedificaui domos; plantaui uineas; feci hortos et pomaria: et conseui cuncti generis arboribus. Multaque huiusmodi addens, adiecit: Possedi seruos et ancillas, et familiam multam nimis. Coaceruaui mihi argentum et aurum; substantias regum et prouinciarum. Et cum de uoluptate aurium addidisset: Feci mihi cantores et cantatrices; post pauca subiunxit: Quidquid desiderauerunt oculi mei, non negaui eis; nec prohibui cor meum, quin omni uoluptate frueretur; et oblectaret se in his que paraueram. Quid, rogo, delicatius? Quid suauius? Quid secundum hanc uitam iucundius? Sed audi, quia nichil  uanius. Cumque conuertissem me, inquit, ad cuncta opera mea et labores meos, in quibus frustra sudaueram, uidi in omnibus uanitatem et afflictionem spiritus; et nichil permanere sub sole. Ideoque generalem sententiam premiserat, dicens: uidi cuncta que fiunt sub sole: et ecce omnia uanitas et afflictio spiritus . Addamus et illam Saluatoris nostri sententiam: Omnis qui facit peccatum, seruus est peccati . Coniungantur ergo hec tria, uanitas, seruitus, et afflictio spiritus. Ubi igitur requies, ubi Sabbatum; maximeque cum lex dicat; Nullum opus seruile facietis in eo?  Certe omnis qui facit peccatum, seruus est peccati. Ubi ergo ab hoc seruili opere certa uacatio; ubi cauetur huius seruitutis contagio, ubi fit uera et  ]perfecta sabbatizatio? Denique non est iustus super terram, qui non peccet . Porro in iniquitatibus conceptus sum, et in peccatis concepit me mater mea, ait sanctus Dauid .



CAPUT XXuII. Quod caritas sit illud iugum suaue, sub quo uera requies, quasi uerum Sabbatum inuenitur.

Audiamus quapropter eum qui ait: Si uos filius liberauerit, tunc uere liberi eritis . Ipsum inquam, audiamus uocantem, clamantem, et ad requiem, et ad Sabbatum laborantes inuitantem, uenite, inquit, ad me, omnes qui laboratis et onerati estis, et ego uos reficiam . Ecce refectio, quasi Sabbati preparatio. Iam ipsum Sabbatum audiamus: Tollite iugum meum super uos, et discite a me,  quia mitis sum et humilis corde, et inuenietis requiem animabus uestris. Ecce requies, ecce tranquillitas, ecce Sabbatum. Et inuenietis requiem animabus uestris. Iugum enim meum suaue est, et onus meum leue . Prorsus iugum istud suaue est, et onus leue, ideo inuenietis requiem animabus uestris. Iugum istud non premit, sed unit; onus istud pennas habet, non pondus. Iugum istud caritas est, onus istud fraterna dilectio est. Hic requiescitur, hic sabbatizatur, hic a seruilibus operibus uacatur. Denique caritas non agit perperam, et non cogitat malum ; et dilectio proximi malum non operatur. uides, Iudee, ubi Sabbatum: in quo etsi contingat non quidem ex caritate, sed ex infirmitate aliqua peccati subreptio, quia tamen caritas  operit multitudinem peccatorum , non perit Sabbati feriatio. Et merito septimo die hec uacatio dedicatur, quia caritas Dei diffusa est in cordibus nostris, per Spiritum sanctum, qui datas est nobis . Porro septenario numero Spiritum sanctum significari, iam superius diximus.



CAPUT XXuIII. Exemplum de seipso, et sua conuersione.

Ecce, dulcis Domine, perambulaui mundum, et ea que in mundo sunt, quia quidquid in mundo est , aut concupiscentia carnis est, aut concupiscentia oculorum, aut superbia uite. Quesiui in his requiem infelici anime mee; sed ubique labor et gemitus, dolor et  afflictio spiritus. Clamasti, Domine, clamasti, uocasti, terruisti, rupisti surditatem meam; percussisti, uerberasti, uicisti duritiam meam; obdulcuisti, sapuisti, prodidisti amaritudinem meam. Audiui, sed heu! sero, clamantem: uenite ad me omnes qui laboratis et onerati estis . Et ego: Operi, inquam, manuum tuarum porriges dexteram . Iacebam enim pollutus et obuolutus, ligatus et captiuatus, irretitus uisco tenacis iniquitatis, oppressus mole inueterate consuetudinis. Itaque intendi meipsum, quis essem, ubi essem, qualis essem. Exhorrui, Domine, et expaui propriam effigiem meam; terruit me tetra imago infelicis anime mee. Displicebam ipse mihi, quia tu placebas. uolebam fugere a me, et fugere ad te, sed retinebar in me. Retinebant  me, ut ait quidam  , nuge nugarum, et uanitas uanitatum antique amice mee; uinculabat me catena pessime consuetudinis mee, uinciebat amor sanguinis mei, stringebant uincula socialis gratie, maxime nodus cuiusdam amicitie, dulcis mihi super omnes dulcedines illius uite mee. Sapiebant ista, placebant ista, sed tu magis. Attendens enim singula ista, uidi amaris dulcia, letis tristia, aduersa prosperis esse permista. Placebat amicitie grata connexio, sed semper timebatur offensio, et certa erat futura quandoque diuisio. Consideraui iucunditatum illarum initia, attendi processus, finem prospexi. uidi nec initia reprehensione, nec  media offensione, nec finem carere posse damnatione. Mors suspecta terrebat, quia talem animam post mortem certa pena manebat. Et dicebant homines, attendentes quedam circa, sed nescientes quid ageretur in me: O quam bene est illi! O quam bene est illi! Ignorabant enim, quia ibi mihi male erat, ubi solum poterat bene esse. ualde enim intus erat plaga mea, crucians, terrens, et intolerabili fetore omnia interiora mea corrumpens; et nisi cito admouisses manum, non tolerans meipsum, forte pessimum desperationis remedium adhibuissem. Cepi ergo coniicere, quantum inexpertus potui, imo quantum tu dedisti, quanta in tui dilectione iucunditas, quanta cum iucunditate tranquillitas, quanta cum tranquillitate securitas. Non  eius qui te amat errat electio, quia te nichil melius; non spes fallitur, quia nichil amatur fructuosius; non modi excessus timetur, quia in tui dilectione nullus modus prescribitur; non mundialis amicitie diremptrix mors formidatur, quia uita non moritur. In tui dilectione non timetur offensio, quia nulla est, nisi ipsa deseratur dilectio; non interuenit ulla suspicio, quia iudicas ipsius conscientie testimonio. Hic iucunditas, quia timor excluditur; hic tranquillitas, quia ira compescitur; hic securitas, quia mundus contemnitur. Cepisti interim paulatim sapere palato meo, quanquam minus sano, et dicebam: O si sanarer! Et rapiebar ad te; sed iterum recidebam in me. Et tenebant me quasi  compeditum ea, que per carnem delectabiliter sentiebam, ui quadam consuetudinis; sed magis placebant ea, que animus coniiciebat ui rationis. Et dicebam sepe in auribus etiam aliorum. Ubi, rogo, modo sunt omnes delicie nostre, omnes uoluptates, omnes iucunditates, quibus usque in hanc horam usi sumus? Iam nunc hoc momento temporis, quid inde sentimus? Quidquid iucundum fuit, hoc abiit: hoc solum de his omnibus superest, quod conscientiam pungat, quod timorem mortis incutiat, quod nos eterne damnationi addicat. Comparetur, queso, omnibus diuitiis nostris, omnibus deliciis, omnibus honoribus, id unum famulorum Christi, quod mortem non timent. uilui ipse mihi in his uerbis, sepe, et flebam aliquando amarissima  contentione anime. uiluit mihi quidquid aspiciebam, sed carnalis delectationis consuetudo premebat. Sed qui audis gemitus compeditorum, et soluis filios interemptorum, dirupisti uincula mea; et qui meretricibus, et publicanis offers paradisum tuum, me omnium peccatorum primum conuertisti ad te. Et ecce respiro sub iugo tuo, et repauso sub onere tuo, quia iugum tuum suaue est, et onus leue est.



CAPUT XXIX. Quantum errent, qui de Dominici iugi asperitate causantur, cum, quidquid laboris sentitur, ex reliquiis sit cupiditatis; quidquid requiei, ex infusione caritatis.

 Errant, Domine, errant; falluntur, qui ignorantes semetipsos, et quid in se agatur non aduertentes, de iugi huius asperitate ac oneris grauitate causantur. Quid ergo, inquis, tu qui uideris huic iugo supposuisse ceruices, ac oneri humeros subiecisse, nunquam laboras? Imo persepe. Nam hodie quoque nonnichil laboraui. Cum enim paulo incautius mihi uerbum exsiliisset, ita illud amicissimus quidam meus moleste accepit, ut etiam offensionem suam uultu proderet, et prostratum me ad pedes eius paulo tardius erigeret. Nec adhuc plene exsudauit animus meus merorem illum: Domine, tu scis; non ideo quia ego tarde erectus, sed quia  ille offensus, et ego incauto sermone preuentus. Et forte ob singularem familiaritatem, qua ei magis nude loqui consueui, hic mihi facilius sermo subrepsit, secundum id quod uulgo dicitur, priuatus dominus stultum mancipium facit. Et nunc, Domine, inspector infirmitatis mee, medicus anime mee, unica spes salutis mee, tibi soli peccaui, etiam quod in ipsum peccaui. Non enim ideo peccatum est, quia illum offendi; sed quia ne offenderem tu prohibuisti. Tibi, Domine, tibi soli peccat, quicunque peccat; quia, cum peccatur, aut non fit quod iubes, aut fit quod prohibes. Homicidium, Domine, peccatum est; quia tu dixisti: Non occides . Et ideo  cum tu aliquando diceres: Occide, non solum peccatum non fuit occidere, sed scelus maximum, te iubente nolle occidere. Fraudem quoque damnat tua lex; et tamen cum, te iubente, mutuatis uasis et uestibus Hebrei spoliarent Aegyptum , quoniam tibi paruerunt, non utique peccauerunt. Dicis nichilominus: Non fornicaberis; et idcirco fornicari immanissimum scelus est; nec tamen, te iubente, dubitauit Propheta tuus sumere sibi uxorem fornicariam ut faceret filios fornicationis : quod utique non faceret, si uxorio uinculo sibi eam copulasset. Quanquam dubitetur utrum ad litteram sic factum sit. Tibi ergo soli peccaui . Neque occurrit in Scripturis, hoc facile homini dictum, tibi peccaui, quanquam dictum sit: In te  peccaui. Nescio quid magnum innuit, quod dictum est, tibi. Quid est ergo, tibi soli peccaui, nisi: tuo arbitrio estimandum est peccatum meum, tuo arbitrio iudicandum, tuo arbitrio puniendum? Tibi soli peccaui. Ut quid parat lapidem Iudeus? Tibi soli peccaui. Qui sine peccato est, inquit, uestrum, primo in illam lapidem mittat . Illi ergo soli peccaui, cui congruit de peccato iudicium; cuius iudicii est, quod hoc constat esse peccatum. Tu ergo, Domine, tu ignosce quod peccaui; quia tibi soli peccaui. Quia tamen et in illum peccaui, proiiciam me adhuc ad pedes eius; tu autem inspira ei, ut et ipse ignoscat, quod illud offendi; quanquam sicut tu scis, tunc eum offendere non cogitaui, non uolui. Sed ut redeam ad priora:  nunquid hic labor meus de iugo Dominico, et non potius de morbo proprio? Sentio profecto quidquid mihi est tranquillitatis, quidquid pacis, quidquid est iucunditatis, hoc totum mihi hoc suauissimum iugum parturire; quidquid uero laboris, quidquid fatigationis, quidquid denique grauitatis ex reliquiis mundialis concupiscentie prouenire. Sub iugo enim illo, quod infelicissime ceruici mee Babylonis, id est confusionis princeps imposuit, infirmata est uirtus mea, contrita sunt ossa mea: et quamuis ex aliqua parte sit soluta captiuitas, restat tamen ex antiqua oppressione nonnulla infirmitas: ex qua plerumque turbatur iam aliquantulum experte suauitatis serenitas, donec ille qui propitiatur omnibus iniquitatibus meis, sanet etiam  omnes infirmitates meas, redimensque de interitu uitam meam coronet me in misericordia et miserationibus : cum corruptibile hoc induerit incorruptelam, et mortale hoc induerit immortalitatem: et impleatur sermo qui scriptus est: Absorpta est mors in uictoria . Interim ex iugi huius suauitate non modica consolatio, et contra inditam infirmitatem nonnulla conflictatio.



CAPUT XXX. Quod hi, qui de Dominici oneris grauitate queruntur, mundi potius onere comprimuntur.

Proinde qui de iugi huius asperitate causantur, forte grauissimum mundialis concupiscentie iugum,  aut non plene abiecerunt, aut abiectum cum maiori confusione resumpserunt; ac a foris iugum Dominicum preferentes, sed ab intus humeros secularium negotiorum sarcine supponentes, labores et dolores, quibus semetipsos addicunt, grauitati Dominici oneris imputant; sicque precepta Domini, que sicut dicit Ioannes, grauia non sunt, fastidientes , et ut canes proprium uomitum repascentes, sub habitu abstinentium, uentrem colunt: sub tunica penitentium, ad mundiales glorias et honores anhelant; sub sacro amictu continentium, carnis sordibus maculantur; sub agnino uellere, lupinum gerentes animum, ac inexplebili auaritia estuantes, domum ad domum, agrum agro copulant, uiduis non parcunt, orphanis  non miserentur, patrimonia sibi pauperum uendicant, pro his ad lites et contentiones proni, ad iudicia parati, pro his continuis curis euiscerantur, inflammantur odiis, anxii cogitationibus dissipantur; quia iugum non Domini, sed mundi asperum est, et onus mundi graue est. Porro iugum Domini suaue est, et onus Domini leue est.



CAPUT XXXI. Quanta sit in caritate perfectio, et quid a ceteris uirtutibus distet.

Quid enim suauius, quid gloriosius quam mundi contemptu mundo se cernere celsiorem, ac in bone conscientie uertice consistentem, totum mundum habere sub pedibus, nichil uidere quod appetat nullum quem metuat, nullum cui inuideat; nichil  quod possit ab alio auferri, suum esse; nichil quod ab alio sibi possit inferri, malum esse; dumque in illam hereditatem incorruptibilem, et incontaminatam, et immarcessibilem conseruatam in celis, dirigit mentis obtutum, seculares diuitias quasi corruptibiles, carnales illecebras quasi contaminatas, omnes mundi pompas quasi marcessibiles, quadam mentis nobilitate contemnere, et in illud propheticum exsultare: Omnis caro fenum, et omnis gloria eius tanquam flos feni; exsiccatum est fenum et cecidit flos, uerbum autem Domini manet in eternum?  Quid, rogo, dulcius, quidue tranquillius quam turbidis carnis motibus non agitari, carnalium incentiuorum incendiis non aduri, ad nullum illecebrosum moueri aspectum, sed tepescentem  rore pudicitie carnem spiritui habere substratam, non iam ad carnales uoluptates illectricem, sed ad spiritualia exercitia obedientissimam adiutricem? Quid tandem diuine tranquillitati tam proximum, quam ad illatas contumelias non moueri, nullo supplicio, nullaue persecutione terreri, unam mentis et in prosperis et in aduersis habere constantiam, inimicum et amicum eodem oculo intueri; ad eius se similitudinem conformare, qui facit solem suum oriri super bonos et malos, et pluit super iustos et iniustos?  Hec simul omnia in caritate, et nonnisi in caritate simul omnia; ac perinde in illa uera tranquillitas, uera suauitas, quia ipsa est iugum Domini, quam si, Domino inuitante, tulerimus, inueniemus requiem  animabus nostris, quia iugum Domini suaue est, et onus leue . Denique caritas patiens est, benigna est; non emulatur, non agit perperam, non inflatur, non est ambitiosa , et cetera. Proinde cetere uirtutes sunt nobis, aut quasi fesso uehiculum, aut quasi uiatori uiaticum, aut quasi lucerna caligantibus, aut quasi arma pugnantibus: at caritas, que, licet ut alie uirtutes sint, sit oportet in omnibus, specialius tamen ipsa et requies fatigato, et uiatori mansio, et plena lux peruenienti, et perfecta corona uictori. Quid enim est fides, nisi uehiculum nostrum, quo ad patriam uehimur? quid spes, nisi uiaticum nostrum, quo in huius uite miseriis sustentamur? quid quatuor ille  uirtutes, temperantia, prudentia, fortitudo, iustitia, nisi arma sunt nostra, quibus pugnamus? At ubi caritate, que nonnisi in Dei uisione perficitur, illis duntaxat quibus hic in fide inchoatur, mors fuerit plenius absorpta, nec fides erit, quia qui cernitur et amatur, non est opus ut credatur; nec spes erit, quia brachiis caritatis Deum amplectenti nichil restat, quod speretur. uerum temperantia pugnat contra libidines, prudentia contra errores, fortitudo contra aduersitates, iustitia contra inequalitates; sed in caritate perfecta castitas, ideoque nulla libido, contra quam pugnat temperantia; in caritate perfecta scientia; ideoque nullus error, contra quem pugnet prudentia; in caritate uera beatitudo, ideo nulla aduersitas, quam  fortitudo deuincat; in caritate pacata sunt omnia, ideo nulla inequalitas, contra quam iustitia uigilet. Sed nec fides uirtus est, nisi per dilectionem operetur; nec spes, nisi quod speratur ametur. Porro si subtilius aduertas, quid est temperantia, nisi amor, quem nulla uoluptas illicit; quid prudentia, nisi amor, quem nullus error seducit; quid fortitudo, nisi amor fortiter aduersa sustinens; quid iustitia, nisi amor equus quodam moderamine inequalitates huius uite componens; in fide ergo caritas inchoatur, et in ceteris uirtutibus exercetur, in seipsa perficitur.



CAPUT XXXII. Quomodo opera sex dierum ceteris aptentur uirtutibus; septimi uero diei requies caritati assignetur.

 Sit ergo fides nobis quasi primus dies, quo fideles ab infidelibus, quasi lux a tenebris separamur. Sit spes secundus, per quam in celestibus habitantes, et pro fidei meritis sola super celestia sperantes, ab his qui terram sapientes, et a Deo sola terrena flagitantes, sub celi firmamento aquarum instar dilabuntur et fluitant, Deo promouente, discernimur. Temperantia nobis quasi dies tertius illucescat, in quo membra nostra que sunt super terram mortificantibus, ac carnales concupiscentias quasi aquas amarissimas necessariis terminis cercentibus, appareat cordis nostri arida et inaquosa, sitiens Dominum Deum suum. Iam uero prudentia  quasi diei quarti lumen erumpat, per quam inter facienda et non facienda, quasi inter diem et noctem, diuidamus: cuius adminiculo lumen sapientie uelut solis splendor effulgeat; lux scientie spiritualis, que in aliquibus nobis crescit, in aliquibus deficit quasi lune decus appareat; per quam etiam precedentium patrum exempla quasi stellarum globos mens deuota suspiciat; per quam inter dies et annos, menses et horas, diuidat; quid distet uidelicet inter eos qui ante legem et sub lege? quid inter hos et illos qui sub gratia? quid singulis conueniat? que precepta, que tempora, qui mores, que sacramenta, equa examinatione discernat? Sit nobis fortitudo quasi dies quintus, per quam huius maris magni et spatiosi, seculi uidelicet huius, procellas  toleremus; ac pisces spirituales, Deo operante, effecti, uitam nostram inter undas tempestatesque seruemus; ac mentis nostre desideria simul et affectus, quasi uolatilia pennata ad celestia erigentes, et ea que sursum sunt sapientes, multiplices bonorum operum fructus Deo benedicente reddamus. Porro diem sextum nobis iustitia dictet, per quam diuinam similitudinem reinduti, atrocissimis uitiorum bestiis, terrenisque desideriis, quasi reptilibus, corporisque motibus, quasi iumentis, generosa auctoritate imperemus, agentes, ut corpus menti, mens Deo subdatur, sicque, iustitia dictante, cuique quod suum est, tribuatur. Hic iterum benedictio, non iumentis, non reptilibus, sed hominibus. Monemur plane de hac historia, licet ad litteram  facta spirituales capere fructus, qui piscibus maris et uolatilibus celi Dei benedictionem legimus accessisse; quam tamen bestiis ac iumentis, siue reptilibus terre, diuinam largitatem non cernimus contulisse, quanquam et ipsa crescant, et multiplicentur, quod muneris et uolatilibus prefata benedictione Deus cernitur concessisse. Sic enim scriptum est: Benedixit illis Deus, dicens: Crescite, et multiplicamini, et replete aquas maris, auesque multiplicentur super terram . Bestiis et iumentis nichil horum. Nimirum uirtutibus sanctisque affectibus, quos piscibus uolatilibusque credimus comparandos, debetur benedictio, debetur multiplicatio, debetur spirituali generatione successio. uerum, sicut homini, ad Dei imaginem et similitudinem  creato, bestie et iumenta, Deo benedicente, subduntur; sic in ipsam imaginem et similitudinem iustitie meritis reparato, spirituales bestie de quibus Psalmista: Ne tradas, inquit, bestiis animam confitentem tibi , quibus successio non debetur, Dei imperio substernuntur. Restat septimus dies, id est Sabbatum, in quo omnia ista opera consummantur, in quo requies uera suscipitur, in quo labori nostro terminus ac finis indicitur. Ipsa est caritas uirtutum omnium consummatio, sanctarum animarum suauis refectio, honesta morum compositio. Ipsa radix, ex qua omnia bona opera perficiuntur. Ipsa septimus dies diuina nos gratia reficit; ipsa septimus mensis, in quo post tentationum diluuium arca cordis suauiter requiescit. Huic  seruit temperantia; prudentia uigilat; militat fortitudo; iustitia famulatur.



CAPUT XXXIII. Quod in hac uita cetere uirtutes caritati famulentur; et post istam uitam in caritatis plenitudinem transfundende sint.

Cum enim sit temperantie, ut illecebrosos carnis animiue motus cohibeat ac retundat, ne scilicet noxie uoluptatis dulcedinem germane dilectionis suauitati mens illecta preponat, prudentieque peruigil cura inter amanda et non amanda discernat, ne cor incautum caritatis colore cupiditas palliata preueniat, roburque fortitudinis non ob aliud se mundi huius aduersis opponat, nisi ut  rebus minus pro uoto cedentibus, uel etiam asperis quibusque conglobatim irruentibus, nequaquam legem caritatis animus oppressus excedat, patet profecto hec tria uirtutum uocabulo sic esse censenda, si eorum usus ad caritatem obtinendam uel conseruandam omnimodis dirigatur. Alioqui nec uirtus temperantia estimatur; que etsi carnis pruritum contegat uel refrenet, dum tamen mens nomine castitatis in auaritiam turpis questus abutitur, tam perniciosam interioris hominis lasciuiam non cercet. Sed nec uirtus ea est prudentia iudicanda, qua quisque fallere doctus, non inter amanda et non amanda, sed inter lucra temporalia damnaque discernit, ac caritatis sine reliquo, aliorum pernicie sibi commodi quidpiam comparare contendit.  Absit autem ut fortitudo Catiline inter uirtutes numeretur; quia, licet omnia aduersa incredibili modo ferre sufficeret; pro hac tamen fortitudine nonnisi potentie mundialis, uel certe proprie uoluptatis pretium captans, semetipsum debito uirtuti premio defraudauit. Proinde quantumcunque sibi temperans popularis glorie cupidus uideatur, quantumlibet prudens pecuniosus quispiam et astutus uulgi iudicio estimetur; quanquam etiam immani stupore durescens philosophus quis nullis aduersitatibus moueatur: quidquid de radice caritatis non pullulauerit, a uirtutum fructibus sequestrandum nostri philosophi censuerunt; quidquid structure recta linea ad cubitum illum unum non dirigitur, extra spiritualis arce fabricam metiendum  subtiliter peruiderunt. Agit itaque uera temperantia, ne illecta uera prudentia, ne decepta uera fortitudo, ne oppressa mens rationalis normam caritatis excedat. uerum ut sui sectatores in regnum sue tranquillitatis caritas perfecta transtulerit, cunctis iam carnis illecebris cum ipsa carnis mortalitate consumptis, cunctis errorum tenebris diuine lucis contemplatione decussis, certaque securitate mundi huius succedente molestiis, depositis, ut ita dixerim, quibus hoc belli tempore utitur armis, sola sui suauitate reficiet ipsa uictores. Ita enim tunc cetere uirtutes in caritatis plenitudinem sese refundent, ut in illa felicitate nichil aliud temperantia, prudentia, fortitudine putetur quam caritas; tam casta, ut nullis tentetur illecebris;  tam lucida, ut nullis interpoletur erroribus; tam ualida, ut nullis omnino appetatur aduersis. Cuius tranquillitatis statum Dominus mystico nobis sermone promittens, et auferam, inquit, malas bestias de terra, et dormire uos faciam fiducialiter . Atrocissimis namque passionum bestiis a terra nostra, carne scilicet, quam gestamus, ablatis, celesti nos faciet somno soporari, cum immenso illius diuine claritatis pelago absorpti, ac ineffabiliter extra nosmetipsos elati, perfecte uocabimus, et uidebimus, quoniam Dominus ipse est Deus, perenne illud caritatis Sabbatum celebrantes, quod S. Isaias propheta describit: Et erit, inquiens, mensis ex mense, et Sabbatum de Sabbato ;  cum scilicet ex hoc Sabbato, quo quedam caritatis initia degustantes, quantum diei sinit malitia, a negotiosis actibus feriamur, in illud perfectum fuerimus introducti, ubi nulla interpellente molestia, nulla carnis prepediente miseria, diligemus Dominum Deum nostrum ex tota anima nostra, et ex tota uirtute nostra, et ex omnibus uiribus nostris, et proximos nostros tanquam nosmetipsos . Porro iustitiam, qua cuique quod suum est tribuitur, secundum illud Apostoli: Reddite omnibus debita; cui tributum, tributum; cui timorem, timorem; cui honorem, honorem , fraterne dilectionis quoddam dixerim incentiuum, cuius quidem initium est, nulli nocere; profectus, sine querela se omnibus exhibere. Plurimum enim  sibi aliorum mentes beneuolentie suauitate conciliat; qui quieta sui conuersatione offendit neminem, obtemperans senioribus, contemperans equalibus, iunioribus condescendens; primis timorem et reuerentiam, mediis honorem et gratiam, posterioribus humilem exhibens compassionem. In re quoque pecuniaria hec uirtus ad caritatis bonum prouocat intuentes; que secundum premissum Apostoli preceptum non differt debitum, donec exigat importunus exactor, sed cum quadam potius hilaritate preuenit repetentem. Si ergo hec uirtus temporalium tantum dispensationes amplectitur, nec ipsam tranquillitati illius felicissimi status uereor abrogare: quo summa illa quiete, singulis secundum merita uel premis, uel supplicia dispensante,  illi irreuocabili damnationis sententia feriuntur; illi eterne beatitudinis premio munerantur, ut, cum fuerit utrobique eternitas, nulla temporalium possit esse uarietas. uerum si altius ipsius iustitie regulas contempleris, nemo melius, nemo perfectius unicuique quod suum est tribuit, quam is qui diligit diligenda, et tantum diligit, quantum sunt diligenda; Deum scilicet supra seipsum, proximum tanquam seipsum; Deum nonnisi propter ipsum, se et proximum nonnisi propter Deum. uides, ni fallor, ex caritatis perfectione perfectionem pendere iustitie, ut nichil aliud uideatur esse iustitia, quam caritas ordinata: in qua quantum quisque profecerit, tantum et requiescit.



CAPUT XXXIu. Interueniente morte amici, triplicis concupiscentie consideratio differtur, et in eius epitaphium primus hic liber terminatur.


Consideranda quapropter illa tria uidentur, que in mundo esse sanctus describit apostolus: Concupiscentia carnis, concupiscentia oculorum, et superbia uite , ne forte, quidquid minus iucundum sub Dominico iugo perferimus, ex harum passionum uirulenta radice procedat. Sed ulterius progredi dolor prohibet, et ad flendi magis negotium recens mors Simonis mei uiolenter impellit. Hinc forte timor ille nocturnus, mentem exagitans meam. Hinc terror ille somniorum, necessariam mihi quietem eripiens; quia uidelicet dilectissimus  meus subito rapiendus erat e terris. Nec mirandum, si mea mens quadam sui perturbatione eius presagiebatur excessum, cuius uita tam deletabiliter fruebatur. Ecce iam timor, quem timebam, euenit mihi; et quod uerebar, accidit. Quid dissimulo? Cur sileo? fortasse idcirco manet super me ista tribulatio. Procedat ad oculos, procedat ad linguam, quod corde tegitur; si forte lacrymarum guttulis, stillulisque uerborum, conceptam intimis precordiis mestitiam, cor dolentis exsudet. Miseremini mei, miserimini mei, si qui estis amici mei, quia manus Domini tetigit me . Miramini lacrymantem, imo magis miramini uiuentem. Quis enim non miretur Aelredum sine Simone uiuere, nisi is qui nescit quam dulce fuit simul  uiuere, quam dulce foret simul in patriam redire? Patienter ergo ferte lacrymas meas, gemitum meum, rugitum pectoris mei. Et tu, dilecte mi, quanquam introductus in gaudium Domini tui, ad mensam illius summi patrisfamilias delectabiliter epuleris, illoque nouo genimine uitis in regno patris, cum tuo Iesu feliciter debrieris; patere tamen, ut libem tibi lacrymas meas, resoluam tibi affectum meum, refundam tibi, si fieri potest, totum animum meum. Noli has lacrymas prohibere, quas dulcis memoria tui, mi carissime frater, educit. Non sit tibi onerosus hic gemitus, quem non excitat desperatio, sed affectus; nec cohibeas has lacrymas, quas pietas elicit, non fidei defectus. Et certe si meministi quo ueneris, quid euaseris, ubi  illum tuum familiarem reliqueris: cernes profecto quam iustus sit dolor meus, quam flenda plaga mea. Dimitte me ergo, ut plagam paululum dolorem meum. Meum: neque enim tua mors flenda est, quam tam laudabilis, tam amabilis, tam omnibus grata uita precessit, quam commendat illa stupenda conuersio tua, illa predicanda conuersatio tua, illa beata perseuerantia tua. uere stupenda conuersio tua! Quis enim non obstupescat, quis non miretur puerum tenerum et delicatum, clarum genere, forma conspicuum, talem arripuisse uiam, et sic arripuisse? Recessisti, mi dulcis frater, scienter nescius, et sapienter indoctus; qui instar primi illius patriarche egressus de terra tua, et de cognatione tua, et de domo patris tui , ibas qua  ignorabas, ueniebas quo nesciebas. Sed sciebat ille, qui te ducebat, qui tenerum adhuc cor tuum flamma sue dilectionis succenderat, et tu in odorem unguentorum illius currebas. Precessit te ille speciosus forma pre filiis hominum, ille unctus oleo letitie pre consortibus suis , unctus spiritu sapientie et intellectus, spiritu consilii et fortitudinis, spiritu scientie et pietatis ; et tu in odorem unguentorum istorum currebas . Precessit te humilis ille spiritualis per ardua et montuosa, itinera spargens sua aromatibus myrrhe et thuris, et uniuersi pulueris pigmentarii; et tu in odorem unguentorum istorum currebas. Precessit puerum suum puer iehsu, ostendens ei presepium  paupertatis sue, reclinatorium humilitatis sue, cubiculum caritatis sue, refertum floribus gratie sue, pinguescens melle dulcedinis sue, respersum balsamo consolationis sue, et tu in odorem unguentorum istorum currebas. Nescio quid magnum, quid ineffabile iam tunc mens illa pregustauerat, que corpusculo fame deficienti, quasi iumento lassescenti, feni pabulum credidit ministrandum. Fugiebat pius puer a facie patris sui, sed magis ad faciem patris sui. uoluit quidem obliuisci populum suum, et domum patris sui, ut concupisceret Rex, Regis filius, decorem suum, et essent duo in spiritu uno, quatenus eius fieret pater per gratiam, qui illius est per naturam. O mira deuotio; o mira sui ipsius obliuio! Parum fuit emulatori uenerabili  patriarche Ioseph, relicto mulieri Aegyptie palliolo quo tenebatur astrictus , nudum e manibus amplectentis elabi, sed insuper euangelice perfectionis strenuus exsecutor, de crastino non cogitabat. Denique iter laboriosum satis sine uiatico arripiens, deficientibus iam iamque pre inedia membris, »audiui, inquit, seruos Christi herbis pasci. Quare non et nos?« Diuertensque paululum ab itinere, cepit carpere. »O, inquit, quam dulce! O bone puer, quid tibi sapiebat? Quid rogo, herba illa, an fides; fenum, an caritas? Sapiebat plane, sed iehsu in corde; et ideo fenum in ore. Unde, queso, unde ista puero? Tua sunt ista, Domine Iesu, qui das et accipis, prestas, et exigis. Quis enim tibi dat aliquid non tuum?  Sed et si quis dare uoluerit, quod a te non accepit, non dignaris accipere.« Accepit igitur, Domine Iesu, puer iste; accepit a te, et reddidit; accepit, et obtulit. Accepit et obtulit hanc mentis deuotionem, hunc fidei feruorem, hunc dilectionis ardorem.

Tua ergo omnia, Domine, qui primordia conuersionis eius his miraculis dedicasti, qui pie conuersationis eius gratum postmodum sacrificium suscepisti, qui nunc holocaustum illud acceptissimum in sublime illud templum tuum misericorditer transtulisti. Ibi in sinu Abrahe requiescit Simon meus, dulcissimus amicus meus, tuus autem pauper, Domine Iesu: ibi requiescit, translatus de morte ad  uitam, de labore ad requiem, de miseria ad felicitatem. Ecce qui dolere ceperam, inueni unde gaudeam. Inueni plane, sed in te, mi dilecte frater, non in me. Nolite, ait, flere super me; sed super uos ipsas flete . Tibi, mi dilecte frater, tibi congaudeo; sed mihi condoleo. Tibi gaudendum est, ego flendus, ego dolendus, qui possum sine Simone uiuere. Mirum tamen, si uiuere dicendus sum, cui ablata est tanta portio uite mee; tam dulce solatium peregrinationis mee; tam unicum leuamen miserie mee. Quasi auulsa sunt uiscera mea, quasi dilaniata infelix anima mea. Et uiuere dicor? O miserum, o dolendum uiuere! sine Simone uiuere. Fleuit patriarcha Iacob filium suum : fleuit Ioseph patrem suum :  fleuit sanctus Dauid Ionathan carissimum suum . Omnia hec mihi unus Simon fuit. Filius etate, pater sanctitate, amicus caritate. Plora ergo, miser, carissimum patrem tuum, plora amantissimum filium tuum, plora dulcissimum amicum tuum. Rumpantur cataracte miseri capitis, deducant oculi lacrymas per diem et noctem. Plora inquam, non quia ille assumptus, sed quia tu relictus. Pater mi, frater mi, fili mi, quis mihi det, ut ego moriar tecum? Nollem enim pro te. Hoc enim non esset tibi, sed potius mihi consuluisse. Dicebat quidem hoc de filio parricida sanctus Dauid: Absalon fili mi, fili mi Absalon, quis mihi det, ut ego moriar pro te?  Nunquid hoc dixit de Ionatha amico suo? Nunquid hoc Ioseph  de patre suo? De parricida dici debunt; de peccatore hoc dici debuit, quia mors peccatorum pessima. Pium erat, uelle mori pro impio, ut esset qui peniteret, esset qui fleret, esset cui misereretur Deus, ne in eternum periret. At illi translati ad requiem non erant ulterius in hanc miseriam reuocandi; non erat tot timoribus, tot doloribus iterum subiiciendi.

Denique Rachel plorans filios suos noluit consolari . Quid plorabat? Affectus. Affectus autem consolaretur, si filius a mortuis reuocaretur, si eius aspectibus mater iterum frueretur. Hoc noluit Rachel. Quare? Quia si ille a mortuis reuocaretur, de beatitudine in miseriam deuolueretur. Noluit autem ut filius reuocaretur: sed ut illa ad  filium in requiem assumeretur. Affectus filios requirebat, ne reuocarentur, affectui ratio obsistebat; matris uero assumptionem diuina prouidentia differebat: Ideo Rachel plorans filios suos noluit consolari. Similis causa mihi. Doleo dilectissimum meum, unicordem meum mihi ereptum, gaudeo cum in eterna tabernacula assumptum. Querit affectus dulcem eius presentiam, qua delectabiliter pascebatur: sed non acquiescit ratio, ut dilecta mihi anima carne soluta iterum carnis miseriis addicatur. Optat anima mea simul cum illa sua portione frui amplexibus Christi, sed obsistit infirmitas mea, obsistit iniquitas mea, obsistit etiam diuina prouidentia. Certe qui paratus erat, intrauit cum sponso ad nuptias; mihi misero adhuc clausa est  ianua : Utinam, Domine Iesu, utinam quandoque aperiatur! Spero autem in tua misericordia, Domine, quod aliquando aperiatur. Premisi primitias meas; premisi thesaurum meum; premisi non modicam mei portionem. Sequatur ad te quod mei restat. Ubi est thesaurus meus, ibi sit et cor meum. Sequar hic, Domine, itinera eius, ut in te fruar consortio eius. Et poteram quidem, Domine, licet lento pede, cum oculis hic obiiceretur pia conuersatio eius; cum superbiam meam retunderet conspecta humilitas eius, cum inquietudinem meam reprimeret considerata tranquillitas eius, cum leuitas mea constringeretur freno mire grauitatis eius. Memini me sepe, cum oculis huc illucque  discurrerem, ad unum eius aspectum tanto pudore perfusum, ut subito intra memetipsum receptus, manu grauitatis omnem illam compescerem leuitatem, ac me ad me colligens inciperem mecum aliquid utile actitare. Simul quidem loqui ordinis nostri prohibebat auctoritas, sed loquebatur mihi aspectus eius, loquebatur mihi incessus eius, loquebatur mihi ipsum silentium eius. Aspectus pudicus, maturus incessus, grauitas in sermone, silentium sine amaritudine.

Denique hoc ultimo anno uite sue, quasi future uocationis sue non inscius, quanta tranquillitate, quanta pace, quanta circumspectione uitam exigebat! uidebatur quasi omnium exteriorum, etiam mei oblitus, ac infra quasdam sue mentis  inclusus angustias uirum illum expressius depinxisse, quem sanctus Ieremias propheta describens: Bonum est, inquit, uiro, cum portauerit iugum ab adolescentia; sedebit solus, et tacebit, quia leuabit se super se . Suscepit quidem iugum discipline tue, Domine Iesu, florescente etate, eligens arctam illam uiam que ducit ad uitam, in sudore uultus sui uesci pane suo, et alieno iudicio suam subdere uoluntatem. Portauit etiam graue iugum infirmitatis ab ipsa adolescentia, qua eum usque ad extrema eius per octennium, ut reor, sine ulla interpolatione paterno flagellasti affectu. Et ideo exterius nichil pene inueniens quo oblectaretur, in interiorem sue mentis solitudinem sese recluserat, solus sedens et tacens, non tamen otio  torpens. Scribebat enim uel legebat, uel meditationi Scripturarum, quippe cui erat uigil sensus, secretius intendebat. uix eum priore saltem de necessariis loquebatur. Incedebat tanquam surdus non audiens, et sicut mutus non aperiens os suum, factus sicut homo non audiens et non habens in ore suo redargutiones. uerum si quis eum accepta occasione quolibet conueniret affatu, tanta mox redolebat in eius sermone suauitas, tanta in uultu sine omni dissolutione apparebat hilaritas, ut quam fuerit silentium eius uacuum amaritudinis, plenum dulcedinis, et modus loquendi, et humilitas proderet audiendi. Ecce quid perdidi: ecce quid amisi. Quo abisti, o exemplar uite mee, compositio morum meorum? Quo abisti, quo recessisti? Quid  faciam? Quo me uertam? Quem mihi iam sequendum proponam? Quomodo auulsus es ab amplexibus meis, subtractus oculis meis, subductus oculis meis? Amplexabar te, dilecte frater; non carne, sed corde. Osculabar te, non oris attactu, sed mentis affectu. Dilexi te, qui me ab ipso initio conuersionis mee in amicitiam suscepisti, qui te mihi pre ceteris familiarem exhibuisti, qui in ipsis uisceribus anime tue me Hugoni associasti. Tanta enim tibi erat circa utrosque dilectio, tam similis affectio, tam una deuotio, ut, sicut mihi uideor ex uerbis tuis collegisse, neutrum alteri tuus preferret affectus, quamuis eius sanctitatem mihi omnino preferendam certa ratio iudicaret. Cur ergo me  absente transiisti? Cur quem solum pro duobus presentem habuisti, discedens presentem noluisti? An parcendum utrique, scilicet et tibi et mihi estimauisti, ne meos conspectus tuus exitus afflictaret, et letum tuum exitum ac tranquillum dolor meus uel modice contristaret? An forte, quod magis credo, tibi soli pietas diuina prospexit, ut tranquillam ac pacificam illam animam in desideratam tibi patriam ab huius uite miseriis cum omni tranquillitate transferret, ac corporei habitaculi uinculum, te pene nesciente, tanta solueret facilitate, ut nec modicus mortis timor dilectam sibi animam molestaret?

Denique is qui lectulo accubabat tuo, nullum in te uicine mortis deprehendit indicium: imo uultus  hilarior, sermo facilior, spem reuocande salutis augebant. Porro cum caput tuum suauiter reclinans spiritum reddidisses, obdormisse te credidit, non obiisse. Tibi ergo, mi dilecte frater, tibi consultum est, qui cum tanta tranquillitate transiisti, qui pacifica tua morte, a pacis ministris te fuisse susceptum, manifestissime prodidisti. Nec mirum. Non enim horam illam horruisti, sed potius desiderasti, qui pridie quam a nobis discederes, uisitanti te monasterii nostri preposito, nullas te ulterius uite inducias optare dixisti. Quid igitur profecisti, o amara mors? quid profecisti? Inuasisti certe tabernaculum eius, in quo peregrinabatur, sed rupisti uinculum quo tenebatur. Obruisti domicilium quo interim fruebatur, sed tulisti sarcinam  qua premebatur. Scimus, inquit Apostolus, quoniam si terrestris domus nostra huius habitationis dissoluatur, quod edificationem habemus domum non manufactam a Deo, eternam in celis . Ergo iam illa anima amica uirtutibus, quietis cupida, studiosa sapientie, uictrix nature, exuto huius carnis inuolucro, liberioribus, ut ita dixerim, pennis ad illud sublime et purum bonum euolat: ac diu cupitis Christi excipitur amplexibus. Sed caro, inquis, terre mandata, in cineres soluitur. Ita plane. Sed quid exsultas? Mortua est, ut uiuificetur; dissoluitur, ut melius reparetur. Seminata est in corruptione; sed surget in incorruptione. Seminata est in ignobilitate, sed surget in gloria. Denique seminatum est corpus animale; surget spirituale.  Ubi est, mors, uictoria tua; ubi est, mors, stimulus tuus?  Certe ubi uideris in eum aliquid fecisse, inde conuinceris profuisse. In me ergo totum tuum uirus euomuisti; et illum appetens dira mihi uulnera inflixisti. Ego ego tuli, quod amaritudinis, quod acerbitatis, cui ablatus est dux itineris mei, magisterium conuersationis mee. Sed quidnam est, o anima mea? quod dulce illud funus tandiu sine lacrymis aspexisti? Quid est quod dilectum tibi corpus illud sine osculis dimisisti? Dolebam miser et rugiebam; et ab intimis precordiis trahebam longa suspiria; nec tamen flebam. Tantumque mihi dolendum esse peruidebam, ut nec dolere me crederem, etiam cum uehementer dolerem.  Sic postea sensi. Tantus quippe stupor mentem inuaserat meam, ut etiam nudatis iam ad lauacrum membris transisse non crederem. Mirabar enim eum, quem arctis dulcissimi amoris uinculis mihi astrinxeram, subito elapsum manibus: mirabar animam illam, que cum mea una erat, sine mea corporis exui posse complexibus. Sed iam cessit ille stupor affectui, cessit dolori, cessit compassioni. Nunc quid agitis, oculi? Nolite, queso, parcere: nolite dissimulare. Prebete in exsequiis, dilecti mei quidquid habetis, quidquid potestis. Quid erubesco? An solus ploro? Ecce quot undique lacryme, quot gemitus, quot suspiria! An he lacryme reprehendende? Sed excusant nos tue lacryme, Domine Iesu, quas in morte amici fui fudisti , exprimentes quidem nostram affectionem; sed tuam insinuantes caritatem. Induisti Domine, nostre infirmitatis affectum, sed quando uoluisti: ideo et non flere potuisti. O quam dulces lacryme tue! quam suaues! O quantum sapiunt anxie menti mee! quantum consolantur! Ecce, inquiunt, quomodo amabat eum . Et ecce quomodo meus Simon amabatur ab omnibus, amplectebatur ab omnibus, ab omnibus fouebatur. Sed forte iudicant nunc aliqui fortes lacrymas meas, nimis carnalem existimantes amorem meum. Interpretentur eas, ut uolent; tu autem Domine uide eas, respice eas. uident alii quid exterius agitur, quid interius patiar non attendunt. Ibi tui oculi, Domine. Certe in oculis meis nichil habuit hic seruus tuus, quod uel  impedimento ei sit ad tuos transire amplexus. Sed nemo scit hominum quid agatur in homine, nisi spiritus hominis qui in ipso est. Tuus autem, Domine, oculus penetrat usque ad diuisionem anime et spiritus, compagum quoque et medullarum, et est discretor cogitatienum, et intentionum cordis. Et, ut ait quidam laudabilis seruus: ue etiam laudabili uite hominum, si remota pietate discutiatur. Ecce, Domine, unde timor meus, ecce unde lacryme. Attende eas, o piissime, dulcissime, misericordissime. Suscipe eas, o unica spes mea, unum et solum refugium meum, finis intentionis mee, Deus meus, misericordia mea. Suscipe eas, Domine, sacrificium, quod tibi offero pro dilectissimo amico meo, et si que in eum macule resederunt, aut  ignosce, aut mihi imputa. Ego, ego percutiar, ego flageller, ego totum pendam; tantum, queso, ne illi abscondas beatam faciem tuam, ne illi subtrahas dulcedinem tuam, ne illi differas piam consolationem tuam. Experiatur, mi Domine, dulcedinem misericordie tue, quam tam uehementer optauit, de qua tanta securitate presumpsit, quam tanto affectu commendauit, que ei tam delectabiliter sapuit nocte illa, cum ceteris sese ad quietem recipientibus, uno ei fratre ad excubias relicto, in hanc  uocem gratulabundus erumperet: Misericordiam, misericordiam, misericordiam. Conabatur, ut aiunt, uersiculum illum ex integro psallere: Misericordiam et iudicium cantabo tibi, Domine . uerum, ut reor. primi illius uerbi dulcedine reuocatus, in eius repetitione familiarius immoratus, denique conuertens se ad eum qui eius lectulo assidebat, eumdem sermonem crebro repetiit. Cernens quoque illum quodam quasi stupore suffundi, uelut indignatus tantam eius insensibilitatem, quod uidelicet simili non perfunderetur dulcedine, simili sapore frueretur, cepit manu quasi uelle excitare sopitum, et expressiori, arctiorique uoce ingeminat: Misericordiam, misericordiam. Quid est quod intueor, mi Domine? uideor mihi certe quasi oculis cerne e  mentem illam, ad huius uersiculi haustum quodam ineffabili gaudio resolutam, dum cerneret peccata sua, immenso hoc pelago diuine miserationis absorpta, nichil reliquisse quod premeret, nichil quod eius conscientiam uel modice obfuscaret. Libet intueri animam illam, fonte diuine misericordie dilutam, deposito pondere peccatorum, ipso naturali impulsu leuissimis quibusdam moribus ad superiora conari, carnisque exuuiis iam iamque exui gestientem, ipsam tantum Dei misericordiam, cui tota innititur, meditari. Eia, conuertere nunc, o anima, in requiem tuam, quia Dominus benefecit tibi; transi ad locum tabernaculi admirabilis, usque ad domum Dei, in uoce exsultationis et confessionis, sonus epulantis. Ego te prosequar lacrymis meis,  prosequar te qualibuscunque precibus meis, prosequar te affectu meo, prosequar ipso singulari Mediatoris nostri sacrificio. Et tu pater Abraham, etiam atque etiam extende, ad suscipiendum hunc pauperem Iesu, alium quemdam Lazarum , manus tuas, aperi gremium tuum, expande sinum, et a uite huius miseriis reuertentem pie suscipe, foue, consolare. Mihi quoque misero, qualicunque dilectori suo, in ipso sinu tuo cum ipso aliquando locum quietis indulge. Amen.



LIBER SECUNDUS. In quo obuiat auctor querelis quorumdam.



CAPUT PRIMUM. Quid in primo libro proposuerit considerandum: et quod manifeste uitiosi ab hac sint consideratione remouendi.


Superiore opusculi huius parte de caritatis perfectione disserentes, in ea omnium uirtutum summam consistere, sicut ualuimus, demonstrauimus. Neque enim uirtus dicenda est, quam radix ista non protulerit; nec opus perfectum estimabitur, quod finis iste non concluserit. In hac et legis consummatio et euangelica probatur esse perfectio: cum  in ea et spiritualis interioris exteriorisque hominis circumcisio, uera mentis sabbatizatio; ueritas sacrificiorum, et omnis sit plenitudo preceptorum. Et de circumcisione quidem superius pauca perstrinximus, mentis sabbatum nusquam, nisi in caritate esse, aut esse posse, ostendimus. Ipsa est namque iugum illud suaue, et onus leue, ad quod nos Saluatoris inuitat clementia. Et inuenietis, inquit, requiem animabus uestris . uerum, quia plerique nostrum, qui uidemur huic iugo supposuisse ceruices, in multis conuincimur laborare,  conati sumus ostendere, captiuitatis iugum hunc parturire laborem. Unde tria illa proposuimus consideranda, in quibus euangelista Ioannes omnigenam uidetur comprehendisse cupiditatem, concupiscentiam scilicet carnis, concupiscentiam oculorum et superbiam uite . Sed interueniente morte dilectissimi nostri interruptum est opus: aliquodque tempus lacrymis et planctui indulgentes, hanc considerationem alteri exordio reseruauimus. Igitur ut a Pauli uerbis sumamus initium, dicimus quia radix omnium malorum est cupiditas , sicut a diuerso radix omnium uirtutum caritas. Proinde quandiu in ipsis anime precordiis radix hec uirulenta resederit, licet summatim quidam ramusculi recidantur, germine rediuiuo  necesse est alios pullulare, donec radix ipsa euulsa radicitus, unde perniciosissima uitiorum soboles oriatur, ulterius non relinquat. Porro sunt quidam, qui manifestioribus, et, ut ita dicam, crassioribus implicati uitiis, confusionis sue notam prima mox fronte pretendunt: quos a presenti consideratione estimo semouendos; quod eorum mentem omni uacuam requie satis superius demonstratum sit. At nos qui euangelico iugo, quod suauissimum Saluatoris sententia manifestat, Dominicoque oneri, quod leuissimum eiusdem nichilominus probat auctoritas , uidemur mentis humeros subiecisse, et tamen conuincimur laborare, nos, inquam, professores crucis Christi, assumpta claue uerbi Dei, reserentes claustra pectoris nostri,  et penetrantes usque ad diuisionem anime ac spiritus, compagum quoque ac medullarum, discernamus cogitationes et intentiones cordis; et sine adulatoria palpatione quid in ipsis anime recessibus secretius latitet peruidentes, ipsos potius morborum radices eruere conemur.



CAPUT II. Quod labor exterior pro interioris qualitate formetur, et ab illo aliquando minuatur.

Sane labor iste non carnis, sed cordis est, sicut et requies de qua agimus, cordis constat esse, non carnis, quanquam exterior labor pro interiori qualitate formetur, nec dicendus sit exterior labor ullus, si interior fuerit nullus. uerbi gratia, attende uenatores  uel aucupes, uel quoslibet talium uanitatum sectatores. Si exteriores corporis motus perspexeris, quid laboriosus? Si mentis qualitatem, quid delectabilius? Idipsum, etiam in laudabilibus indicare facillimum est. Quantus apostolis labor exterior! cum in carcerem traderentur; cum astringerentur uinculis; cum flagris acerrime cederentur. Et tamen ibant gaudentes a conspectu concilii, quoniam digni habiti sunt pro nomine Iesu contumeliam pati . Quam multis tunc sacrilegis similis pena! sed quia dissimilis conscientia, illi utrobique miseri, et interius et exterius laborabant; isti ad interiorem requiem in penis exterioribus exsultabant. Nec mirandum, cum plerumque interiore labore exterior minuatur: et grauissimi corporis  estus estibus animi temperentur. Quis enim labor adulteris? que pena latronibus? Illis, ut male cupitis excipiantur amplexibus; istis, ut alienis spoliis perfruantur. Sed ille interius face libidinis ardens, quid exterius patiatur, ignorat; hunc auaritie flamma secretior manifestas facit penas corporis non sentire. De quibus propheta: Ut inique agerent, laborauerunt . His igitur diligenter inspectis, patet profecto nequaquam exteriores corporis passiones interiorem parturire laborem, sed radicem internis uisceribus residentem, quidquid exterius recidit, pro sui conformare natura. Quid enim est quod duobus ad eamdem mensam residentibus, eisdem appositis cibis, alter exsultat, murmurat alter? Quid, quod eisdem exceptis uulneribus  alter tristitie languore deiicitur, alter mira iucunditate perfunditur; duo simul orbitatis siue paupertatis infortunio feriuntur, et tamen iste blasphemat, gratias agit ille. Eadem species utriusque ingeritur oculis, et unus turpiter commouetur, alius solita sibi pace perfruitur. Oblata occasione honoris cuiuslibet ambiendi, alter tanta dominandi libidine inflammatur, ut spe culminis potiundi nichil sceleris committere perhorrescat; adeo alter ab hac passione liber existit, ut oblatas quoque dignitatum infulas, aut non, aut uix suscipere acquiescat.



CAPUT III. Quod omnia accidentia caritas sua temperet tranquillitate, cupiditas omnia sua corrumpat peruersitate.


Nonne et corporibus idipsum accidere manifestum est, ut pro sanitatis utique qualitate, ea, que exterius accidunt, aut molestia experiantur, aut grata? Nam cibus, qui morbum auget alterius, alterius proficit sanitati et sol qui lumen oculo eripit lippienti, sano iocundius illucescit. Sicut ergo in corporibus, pro interioris nature modo, ea que exterius adhibentur, aut salubria inueniuntur, aut noxia, ita premissis indiciis facile peruidetur, ex interna mentis qualitate huius requiem, istius pendere laborem. Mentem enim, quam suauissimum ac tranquillissimum Domini iugum, caritas uidelicet perfecta possederit, in sue tranquillitatis statum  accidentia queque transfundet, non sinens eam ullis rerum perturbationibus commoueri, sed ipsas rerum permutationes ad sui profectus usum prouenire compellens. At si mens grauissimo fuerit iugo cupiditatis addicta, quandiu quidem nulla fuerit commotionis occasio, dominici iugi suauitatem requies remissa mentitur: sed causa cuiuslibet indignationis oborta, mox de cordis recessibus quasi de abditissimis cauernis, bestia seua prorumpens, dirissimis passionum morsibus miseram animam lacerat et cruentat, nullum paci, nullum ei requiei tempus indulgens. Computrescat itaque iugum a facie olei, iugum scilicet cupiditatis a presentia caritatis; et statim experitur sarcina Christi, ut ait quidam, quam sit leuis, quam suauis quam iocunda,  quam in celum rapiens, et a terra eripiens. Quocirca si requiei huius dulcedinem uolumus experiri, laboris nostri causas et radices sollicite exquiramus, non affectu tepido, quasi ferro retuso, exteriora tantum recidentes, sed ad ipsas morborum origines uehementiori desiderio penetrantes.



CAPUT Iu. Quod a triplici concupiscentia omnis labor interior oriatur.

Puto autem, quia si subtilius indagemus, quidquid nobis laboris oboritur, uel a carnis concupiscentia, uel a concupiscentia oculorum, uel superbia uite, quasi quibusdam uenenosis fontibus deriuari, manifestissime cognoscemus. Si ergo adhuc cibus me contristat asperior, laborem mihi concupiscentia  carnalis indicit: nec ideo laboro, quia iugum Christi suscepi, sed quia non plene iugum cupiditatis abieci. Quid si lautioris edulii infiammatus ardore, uilioris appositione conturbor; uel si solito minus, uel si tardius, uel negligentius preparetur, murmurationis peste consumor? Quid mihi has parit angustias, passio cupiditatis, an suauitas caritatis? Quid si monachus quis pro numero nocturnalium lectionum a suo preposito numerum sibi exigat ferculorum: et pro solemnitatis cuiuslibet excellentia dapes esculentiores, ac peregrinos expetat sapores? Quid si, cum horum aliquid aliqua occasione defuerit, in lites ac contentiones erumpat; ac pessime passionis estus ferre non sustinens, importunis clamoribus, occultis  susurrationibus fratrum pacem perturbet? Nonne ei iugum huius misere seruitutis, ac uilissimi laboris angustias, concupiscentia mundialis inuexit? Quos bene Iacobus redarguens: Unde, inquit, lites et contentiones in uobis? Nonne ex concupiscentiis uestris, que militant in membris uestris .



CAPUT u. De eorum sententia, qui exteriores labores caritati et interiori dulcedini dicunt esse contrarios.

Sed assiduis, inquis, uigiliis corpus tabefacere; quotidianis laboribus carnem affligere; uilissimis cibis membrorum labefactare uigorem; non solum non modici laboris; sed et ei, quam tantopere niteris commendare, adeo caritati constat  esse contrarium ut totam mentis suauitatem euacuans, omni eam spirituali dulcedine reddat effetam. Hec est illa ridenda quorumdam opinio, qui spiritualem dulcedinem in carnis quodammodo suauitate constituunt, asserentes corporis afflictionem contrariam esse spiritui, exteriorisque hominis passiones interioris minuere sanctitatem. Cum enim, inquiunt, caro ac spiritus affectu sibi naturali cohereant, necesse est suas inuicem communicent passiones; ac sic impossibile, ut non huius oppressione alterius hilaritas perturbetur, ita ut in illud gaudium spirituale meroris quadam anxietate deiectus spiritus nullatenus ualeat respirare. Acute hec uel inuestigari uidentur, uel probari. O rem pudendam! secundum regulas Hippocratis gratia  queritur spiritualis. Sic nimirum, sic errant: qui physicis argumentis, magis quam preceptis apostolicis innituntur. Plane hec est sapientia, non desursum descendens, que primum quidem pudica, est deinde pacifica: sed prorsus terrena, animalis, diabolica. Hec est sapientia uerbi, que cum suauitatem doceat carnis, crucem Christi euacuare contendit: in qua profecto quantum ad carnem nichil est suaue, nichil molle, nichil tenerum, nichil omnino delicatum. Sed non illa euacuatur. Illa potius hanc delicatam doctrinam euertit; quam claui sacris inditi membris expugnant; quam lancea illa dulcibus impressa uisceribus acumine salutari debellat. Ego prorsus contra sentio, audacterque pronuntio, carnis afflictionem, si sana precedat intentio, et fuerit  seruata discretio, quam tamen non propria coniectura, sed exemplis maiorum capere oportet, ne forte remissio et dissolutio sub colore se discretionis obpallient; sic, inquam, carnis afflictionem non spiritui contrariam, sed nec diuinam minuere consolationem, sed potius sentio prouocare: adeo ut hec duo semper equari in hac duntaxat uita existimem; exteriorem scilicet tribulationem, et interiorem consolationem. Quid ergo, inquis? Tuene sententie, magis quam proprie credam experientie? Et quid, si alius longe aliud se testetur expertum? Cui uestrum potissimum credam? Tu arrepta arctiori conuersatione diminutam tibi autumas gratiam spiritualem: ille quo magis affligitur, eo maiorem diuine dulcedinis gratiam experitur. Cuius ergo sententie  accommodanda est fides? An et hic physicis rationibus diuinam gratiam substernendam putabimus? Absit, absit! Plane cui uult miseretur. Forte ergo huic diuitiis et deliciis affluenti sue consolationis dulcedinem impertit: quam a pauperculo suo pro se quotidie morienti rigida censura suspendit. Absit hoc de illo dulcissimo, suauissimo, piissimo, compatientissimo sentire. Sed si ego dico, potes dubitare: si autem Christus dicit, hereticum est non credere.



CAPUT uI. Apostolica et prophetica auctoritate premissa sententia confutatur.

Accedat ergo ille athleta fortissimus, testis fidelissimus,  disputator egregius, in quo Christus loquitur, qui pro Christo quotidie moritur, qui omnem tribulationem patitur, cui foris pugne, intus timores, qui castigat corpus suum et in seruitutem redigit, qui non gratis panem suum manducat, sed in fatigatione nocte ac die operatur, cuius manus et [his] sibi, et qui cum eo sunt, necessaria subministrant: qui denique in labore et erumna, in uigiliis multis, in fame et siti, in frigore et nuditate, sub signis Iesu acerrimus miles insudat: ille, inquam, hanc dirimat questionem, et utrum tanta tribulatio, tam mira fatigatio, consolationem ei subtraxerit spiritualem, ostendat. Forte caput tot uigiliis et laboribus, ab omni humore naturali siccatum, nullam producere lacrymam preualebat; et cor ob tot  pressuras marcidum, nichil spiritualis dulcedinis hauriebat. Sed uideo eum scribentem quibusdam, cum multa tribulatione et angustia cordis, per multas lacrymas; uideo cum lugentem quosdam, qui ante peccauerunt, et non egerunt penitentiam; uideo eum gaudere cum gaudentibus, flere cum flentibus; audio ingemiscentem, eo quod nolit exspoliari, sed superuestiri. De spirituali eius dulcedine quid dicam, cum ad eius suauissimum gustum, etiam que sibi uidebantur lucra arbitratur ut stercora? Nonne mira dulcedine prouocatus, ad ipsos Christi gestit amplexus, Cupio, inquiens, dissolui, et esse cum Christo, multo enim melius?  Nonne mira Christi dilectione debriatus, omnem gloriam prorsus abiurat, Nisi, inquit, in cruce Domini mei Iesu  Christi?  Nonne feruore nimie caritatis excitus anathematizat non amantes Dominum Iesum. Si quis, inquit, non amat Dominum nostrum Iesum Christum, anathema sit, Maran Atha! . Ipse tamen dicat, utrum sine consolatione in sua sit tribulatione relictus, et quid in nostra tribulatione nobis sperandum sit, manifestet; sicque serpentinum caput, quod uirus hoc noxium humanis insibilat sensibus, apostolico, mucrone confodiat. Ipsius namquo sunt hace, qui super uentrem repit, qui terram comedit, qui sub umbra dormit in focis humentibus, qui negotium uentris et libidinis, sub colore actitat sanctitatis. Sic enim facilius simplices quosque ab apostolica paupertate et euangelica puritate cogitat exterrendos, si maiorem diuine  dulcedinis gratiam, in remissiori uita sibi estiment adfuturam. Si sanctius credent inter epulas et uina, inter regalia fercula et apparata conuiuia, inter otiosas confabulationes et nocturnas potationes, madentia lacrymis ora preferre, quam in labore et erumna, in uigiliis multis, in fame et siti, in frigore et nuditate, et proprie uoluntatis mortificatione, in diurna fatigatione, in mundi contemptu, et carnis despectu, pallentia ora siccis preferre obtutibus. Dicat ergo Paulus utrum suos in presenti tribulatione, pius ille consolator sine consolatione relinquat, et heresim Iouiniani iterum pullulantem, sua auctoritate preoccupet. Perniciosior tamen hec heresis; quam Iouiniani uidetur, nam cum illa epulas abstinentie equarit, ista preponit. Ergo qui  maiorem diuine dulcedinis consolationem, in carnis suauitate quam tribulatione constituunt, Paulum audiant dicentem: Benedictus Deus, et Pater Domini nostri Iesu Christi, Pater misericordiarum, et Deus totius consolationis, qui consolatur nos in omni tribulatione nostra . Siue ergo ieiuniis maceremur, siue afficiamur uigiliis, siue laboribus alteramur, benedictus Deus, qui consolatur nos in omni tribulatione nostra, et si lapidibus obruamur, et si uinculis astringamur, et si cedamur uirgis, et si carceris toleremus angustias, benedictus Deus, qui consolatur nos in omni tribulatione nostra.  Fremat mundus, seuiat mundus, insectetur odiis, aggrediatur maledictis, diripiat substantiam, commaculet famam: benedictus Deus, qui consolatur nos in omni tribulatione nostra: Ut possimus, inquit, et ipsi consolari eos, qui in omni pressura sunt  Et hic non his qui in diuitiis et deliciis, sed his, qui in omni pressura sunt, suam consolationem promittit. Et nichil questioni relinquens, adiecit: Quoniam sicut abundant passiones Christi in nobis, ita et per Christum abundat consolatio nostra. Quid manifestius? Hoc est plane, quod paulo ante diximus, duo scilicet hec cequari, exteriores passiones et interiores consolationes. Quis est ergo tam hebes, tam presumptuosus, ut contra manifestissimam ueritatem et apostolicam auctoritatem, physicis  rationibus innitens, communicationem passionum Christi contrariam esse spiritui, et spiritualis dulcedinis imminuere gratiam, impudenti uanitate affirmet? Communicare passionibus Christi est regularibus disciplinis subdi, carnem per abstinentiam, uigilias, et labores mortificare, alieno iudicio suam subdere uoluntatem, nichil obedientie preferre, et ut breui multa complectar, professionem nostram, que secundum Regulam beati. Benedicti facta est, exsequi, hoc est, passionibus Christi participare, teste eodem legislatore nostro, qui ait  : »Et ita in monasterio usque ad finem perseuerantes, passionibus Christi per patientiam participemus ut regni eius mereamur esse consortes.« Hoc ipsum et Apostolus: Scientes, inquit, quoniam  sicut socii passionum estis; sic eritis et consolationis . Quam sit autem necessaria exterioris hominis afflictio, manifestissime perdocemur, eodem Apostolo ita pronuntiante: Etsi exterior homo noster corrumpitur, tamen is qui interior est, renouatur. Id enim quod in presenti est, momentaneum et leue tribulationis nostre, supra modum in sublimitate eternum glorie pondus operatur in nobis . Denique Salomon quibus diuina consolatio sit infundenda, mysticis uerbis declarat, dicens: Date siceram merentibus, et uinum his, qui amaro animo sunt. Bibant et obliuiscantur egestatis sue, et doloris non recordentur amplius . Aperte his uerbis uinum illud quod letificat cor hominis, non otio dissolutis, non diem in cachinnis et fabulis  expendentibus, sed his qui amaro sunt animo, repromittit, siceramque illam, que de pomis nouis et ueteribus, que in sponsi deliciis sponsa conseruat, conficitur, non epulantibus et potantibus, sed propter angustias huius uite merentibus, et egestate et dolore laborantibus, pronuntiat esse donandam. Bibant, inquit, et obliuiscantur egestatis sue, laboris uidelicet magnitudinem diuina consolatione asserens minuendam. Cui sententie apertissime concinit Psalmista: Secundum multitudinem, inquiens, dolorum meorum in corde meo, consolationes tue letificauerunt animam meam .  Nemo ergo arduam illam uiam, que ducit ad uitam, exhorreat, nemo remissiorem, quam semel abiecit, timida infelicitate repetat; sed sicut ait noster legislator, sustinens non lassescat, nec discedat: sciens quia secundum multitudinem laborum quos tolerat pro Christo, consolationes letificabunt animam illius.



CAPUT uII. Questio, cur quidam ampliori dulcedine in remissiore uita, quam in arctiori, compungantur.

Sed quid est, inquiens, quod cum aliquanto remissius uiuerem; saginatioribus uterer cibis, poculis pauculum relaxarer, plusculo somno indulgerem, nec corpus labore, aut tanta uestium asperitate attererem, nec silentio tanto supprimerer, ita compungebar,  ita afficiebar, ita quadam mentis dulcedine resoluebar; at nunc in hac districtione ita aridus et siccus incedo, ut nec ui quidem ab oculis meis lacrymas ualeam extorquere? Et ego quero a te quid de eo estimes iudicandum, qui cum immani uitiorum gurgite absorptus omni se spurcitie, et immunditie traderet, nichil prorsus flagitii perhorresceret, in tali uita sepius compungebatur, sepius lacrymabatur, nec solum timore pene, et peccatorum suorum recordatione, quod forte nemo miraretur, sed etiam miro affectu in amoris Iesu dulcedinem resolutus, quodam mentis osculo ipsum uideretur amplecti. Quid ergo? Huiusne emulanda uita, hi sectandi mores, tradenda caro illecebris, membra  subdenda libidini, ut simili dulcedine perfruamur? Quis hoc dementissimus dixerit? Nec ego ista quasi ambigua; sed sicut nouit ipse iehsu, uera et certa pronuntio. Noui et ipse fratrem, qui cum tota die secularibus uiris ac feminis immistus, fabulis et potationi uacauerit, sero rediens monasterium ita in lacrymas ac suspiria erumpit, ut etiam importunis gemitibus multorum aures compellet; nec ideo uel modicum ab huiusmodi illecebris temperet. Huiusce igitur spe compunctionis regularis districtio deserenda; et similis est sectanda spurcitia? Cuius non hoc abhorret auditus.



CAPUT uIII. Quod triplex sit causa spiritualis uisitationibus.

Nouerimus ergo quia huiusmodi uisitatio non  semper sanctitatem ostendit; nam sepe prouocat, sepe et conseruat. Est autem, quantum inpresentiarum occurrit, triplex huius uisitationis causa. Fit enim aliquando ad excitationem, nonnunquam ad consolationem, plerumque etiam ad premium. Ad excitationem dormientibus, ad consolationem laborantibus; pro premio ad celestia suspirantibus. Prima ergo excitat torpentes, secunda reficit laborantes, tertia suscipit ascendentes. Prima hec compunctio ad sanctitatem prouocat, secunda sanctitatem conseruat, tertia remunerat. Prima terret contemnentem, uel illicit timentem; secunda fouet et promouet adnitentem, tertia amplectitur uenientem. Prima est quasi stimulus deuium corrigens, secunda quasi baculus debilem sustentans, tertia lectulus  quietum suscipiens. Sicut igitur diuina clementia plerumque uerbo, plerumque exemplo, nonnunquam correptione, aliquando etiam flagello, tepide uel perdite uiuentes prouocat ad salutem, ita etiam occulta compunctione, quam uel timor excitat, uel generat affectus, ad melioris uite statum inuitat. Huius autem uisitationis causa bipertita est. Fit enim electis ad profectum, reprobis ad iudicium.



CAPUT IX Quod primum genus compunctionis, sicut alie quedam gratie, et reprobis ad iudicium, et electis proueniat ad profectum.

Nec mirandum, hanc gratiam reprobis et electis plerumque esse communem, cum excellentiora illa carismata, sermo uidelicet scientie, prophetia, genera  linguarum, gratia miraculorum, etiam reprobis nouerimus impertita. Nam et Saul inter prophetas, et inter apostolos Iudas. Et multi, inquit, dicent mihi in illa die, nonne in nomine tuo demonia eiecimus, et in nomine tuo signa multa fecimus? et tunc confitebor illis, quia non noui uos . Quod ut similiter de gratia compunctionis uideamus, compunctus Balaam, Moriatur, inquit, anima mea morte iustorum, et fiant nouissima mea horum similia . Qui propriam quoque peruersitatem deplorans, ait: Dixit Balaam filius Beor: dixit auditor sermonum Dei, qui cadens apertos habet oculos . Nihil tamen hac compunctione profecit, qui docuit Balaac ponere scandalum coram filiis Isrel, fornicari et bibere,  et comedere de idolothytis. Quam sepe filii Isrel in eremo correpti a Moyse fleuerunt coram Domino: quibus nichil illa compunctio profuit, pristinis concupiscentiis denuo resolutis . Sed et introducti in terram repromissionis cum loqueretur illis angelus in loco flentium, leuauerunt uocem et fleuerunt: et nichilominus post hec addiderunt facere malum coram Domino . Quid Iudas? Nonne compunctus ait: Peccaui tradens sanguinem iustum?  uerum quam nichil prosit suam peruersitatem iterantibus huiusmodi compunctio, testis est Sapiens ille qui ait: Qui baptizatur a mortuo, et iterum tangit mortuum, quid proficit lauatio eius?  Baptizatur a mortuo, qui uitam suam omni calore  feruoris expertem, uel certe uitiis fetidam ac sepultam, compunctus deplorat. Sed nichil proderit talis lauatio, nisi fuerit secuta correctio. Porro electi, quibus omnia cooperantur in bonum, huiusmodi compunctione excitantur, non ad iudicium, sed ad profectum, qui hac celesti uisitatione perciti, nequaquam securius in remissiore uita torpescunt, sed quo maiore diuine dilectionis dulcedine perfruuntur, eo ardentius ad fortiora uirtutum exercitia accinguntur.



CAPUT X. De duplici ratione secunde uisitationis, et quod de ista ad tertiam, que ceteris excellentior est, transitur.

Qui excusso tepore statim ut sudores et agones  pro Christo susceperint, ab illo excellentiori compunctionis genere excipiuntur, que infirmos sanat, debiles roborat, alleuat desperatos. Ipsa est consolatio gementibus, pausatio laborantibus, tentatis protectio, uiaticum itinerantibus. Quam quidem consolationem illi sibi adimunt, qui statim ad primos sudores resilientes, uel in pristinum torporem deuoluuntur, uel uiles quasdam consolationes in crebra confabulatione, uel amicorum uisitatione, uel certe proprie uoluntatis libertate conquirunt. Quas consolationum sordes sanctus Propheta contemnens: Renuit, inquit, consolari anima mea  Quid ergo? sine omni consolatione relictus es? Absit! Memor fui Dei, et delectatus sum . Et huius similiter uisitationis ratio duplex. Prouenit  enim aliquando tentatis, ne corruant; aliquando tentandis, ut leuius ferant. Prima reficiuntur, altera armantur. Nemo ego secundum primum illud uisitationis genus, suam metiatur sanctitatem, quod et reprobis nonnunquam accidere manifestum est, sed neque secundum istud, quod licet excellentius sit, sanctitatem tamen preparat, non ostendit. In illo enim quasi parturitur; hic nutritur. Sane in hoc secundo genere crebra conpunctione assuefactus, crebris sorbitiunculis diuine dulcedinis pastus, in illud sublimius gradu excellentiore prouehitur, quod non iam debilem corroborat et confortat; sed quasi perfectum uictorem gratia abundantiori remunerat.



CAPUT XI. Quid in singulis his uisitationibus Deus operetur.


In primo igitur statu anima suscitatur, in secundo purgatur, in tertio sabbati tranquillitate perfruitur. In primo statu operatur misericordia, in secundo pietas, in tertio iustitia. Misericordia enim querit perditum, pietas reformat inuentum, iustitia munerat iam perfectum. Misericordia erigit iacentem, pietas adiuuat pugnantem, iustitia coronat uictorem. Et reuera quod poterit esse maius diuine miserationis indicium, quam ut illa suauitas, illa iucunditas, illa mira serenitas, in qua nichil inquinatum incurrit, anime inquinate adhuc gratiam sue uisitationis impertiat, nec solum terrore concutiat, sed omnia mentis claustra seris  uitiorum obserata sua penetrabilitate perscindens, fedis adhuc labiis quoddam sue dulcedinis imprimat osculum, ac ineffabili suauitate sua blandiatur auertenti, cunctantem alliciat, animet desperantem? O dulcis Domine; quid retribuam tibi pro omnibus que retribuisti mihi? O quam suauis est in omnibus spiritus tuus! uere, Domine, misericordia tua magna est super me, qui emisisti manum tuam de alto, eripiens et liberans me de aquis multis, et de manu filiorum alienorum; qui eripuisti animam meam de inferno inferiori, in quo elinxi quamdam dulcedinis tue stillam; et audiui uocem tuam quasi de longinquo. Quid agis, indigne et sordide? Ut quid in his sordibus uolutaris, in his turpibus delectaris? Ecce quid apud me dulcedinis; quid suauitatis;  quid iucunditatis? An scelerum tuorum immanitate desperas? Sed qui persequor fugientem, reiiciam uenientem? Qui auertentem te faciem tuam a me amplector et attraho, sub alas misericordie mee fugientem repellam? Et uox tua, Domine, inspiratio tua. Unde enim anime desperate tanta spes, nisi te, Domine, donante, qui miris modis curas infirmitates nostras; formas deformia nostra? Sed iam de secundo illo statu quid dicendum, in quo diuina pietas tam mirabiliter operatur in homine, ut ex tentatione proficiat, ex infirmitate amplius conualescat? Et cum omnis anima naturaliter labores, tentationes et dolores refugiat, tot consolationibus in suis tentationibus animatur, ut non solum sustineat irruentes, sed etiam retardantes prouocet  quodammodo, ac requirat. In quem statum sanctus ille profecerat, qui ait: Proba me, Domine, et tenta me.  Et iterum: Proba me, Domine, et scito cor meum . In hoc statu innumerabilibus celestium affectuum incentiuis assuefacta mens, paulatim in illud sublimissimum, ac perpaucis expertum uisitationis genus prouehitur, ubi quasdam future sue remunerationis primitias incipiat pregustare, transiens in locum tabernaculi admirabilis usque ad domum Dei, et effundens super se animam suam, celestium secretorum nectare debrietur; futureque quetis sue locum purissimis contemplans obtutibus exclamet cum Propheta: Hec requies mea in seculum seculi: hic habitabo, quoniam elegi eam . Sicut ergo in illo statu  ubi nulla precedunt merita, sola operatur misericordia, ita in isto, in quo coronat munera sua, que tamen esse uoluit merita nostra, cum misericordia operatur iustitia.



CAPUT XII. Quod in prima uisitatione specialiter timor, in secunda consolatio, in tertia sit dilectio.

Porro notandum arbitror quia, licet in prima illa uisitatione nonnunquam timori dulcedinem suauitatis admisceat, in secunda uero, cum suauitate stimulum plerumque timoris adhibeat, proprie tamen illa ad timorem, ista pertinet ad consolationis dulcedinem; nam in tertia perfecta caritas foras mittit timorem. Initium enim sapientie, timor Domini;  consummatio autem sapientie, amor Domini. In timore inchoatio, in dilectione perfectio. Hic labor, ibi premium. Hoc ad illam ascenditur, nec tamen ad ipsam, nisi per ipsam peruenitur. Menti etenim, quam plerumque timor afficit, urget dolor, deiicit desperatio, absorbet tristitia, corrodit acedia, quedam mire suauitatis gutta descendens a balsamo illius montis pinguis, montis coagulati, quasi quoddam placidissimo se superinfundit elapsu: ad cuius radiantis diuini splendorem luminis omnis illa irrationabilium sensuum nebula dissoluitur; ad cuius suauissimum gustum tota illa amaritudo fugatur, dilatatur cor, mens impinguatur, et ascendendi facultas miro modo preparatur. Sic timore tepor excluditur, timor gustu diuine dulcedinis  temperatur. Ne mens in infimis torpeat, timor excitat; ne laborando deficiat, pascit affectus. His nimirum alternantibus tandiu eruditur, donec tota mens illa ineffabili caritate absorpta iam non ex dilectione pinguescat, sed illius speciosi forma pre filiis hominum desideratissimos ardens amplexus, incipiat uelle dissolui et esse cum Christo, dicens quotidie cum Propheta: Heu mihi, quia incolatus meus prolongatus est  Sic benedictionem dabit legislator, administrans incipientibus uinum compunctionis cum timore eius, proficientibus lac ab uberibus consolationis eius: et cum auulsi fuerint a lacte, epulabuntur ab introitu glorie eius. Igitur prima illa uisitatio arguit iniquitatem, secunda sustentat infirmitatem; sane tertia  ostendit sanctitatem. Nemo ergo glorietur in prima, in qua conuincitur iniquus uel tepidus; sed nec in secunda, in qua probatur infirmus; in tertia autem qui gloriatur in Domino glorietur.



CAPUT XIII. Quis sit fructus in singulis, et quare quidam secunde uisitationis consolatione priuentur.

Porro fructus prime uisitationis uera est ad Deum conuersio; fructus secunde proprie uoluntatis et omnium passionum mortificatio, fructus tertie perfecta est beatitudo. Denique accepto fructu prime compunctionis in excellentia perfecte consolationis; cessant iam illa, que suum, ut ita dixerim, expleuit negotium, statim sequitur tentationum et  laborum probatio: ut merito succedat illa, que est dulcis in Deum deuotio. Non enim facile dulcedinis huius affectus sine precedente uel comitante, uel certe statim subsequente labore, aut tentatione donatur; que nequaquam pro uite merito, sed pro infirmitate sustentanda, uel tentatione alleuianda donatur. Ideoque hi qui ad primas mox tentationes et labores resiliunt, et instar quorumdam discipulorum Domini scandalizati, communicationem Dominici corporis et sanguinis, id est passionis illius imitationem abhorrent, dicentes: Durus est hic sermo, et quis potest eum audire ? ac sic regno Dei minus apti retro respiciunt, uel certe abiectissimas illas terrenas, et humanas consolationes admittunt: hi, inquam, ab huius consolationis  dulcedine semetipsos excludunt, et ubique miseri, nec ad sublime illud uisitationis genus ascendunt, et uirtutum exercitia sine huiusmodi consolatione fastidiunt: ad pristina uero redire, conscientia resistente, non presumunt. Qui merito forte de diuine consolationis desertione causarentur si perfecte pristinis abrenuntiantes, ac propriam uoluntatem plene mortificantes, nequaquam uiles et abiectas mundi consolationes Dei consolationi preponerent. Nunc uero, cum ingressi arctioris propositi uiam, statim incipiant nescio quas dignitatum infulas somniare, ac uanissima presumptione sui libertatem usurpare, nec exspectent miseri donec dicatur eis: Amice ascende superius ; sed ipsi se quantum possunt, ad altiora impudenter  impingant, appetantque, ut euangelicis sermonibus utar, primas cathedras in synagogis, primus discubitus in cenis, primas salutationes in foro, et uocari ab hominibus Rabbi , affectantes nimirum esse magistri, qui ne una quidem die didicerunt esse discipuli: cum ergo talium ineptiarum ipsi sibi conscii sint, miror qua fronte, quaue irreuerentia diuinam sibi dulcedinem impertiendam, ac animam terrenis affectibus constupratam, suauissimis ac purissimis amplexibus Iesu estiment confouendam. Quibus profecto si qua celestis dulcedinis gutta profluxerit, non ob sanctitatis meritum, nec laboris solatium, sed quasi in infirmis positis, ad excitationem certum sit prouenire, quanquam post acceptam notitiam ueritatis,  ac arreptam uiam perfecte puritatis, uoluntarie peccantibus, uel inertia torpentibus, aut uix aut nunquam huiusmodi gratia largiatur. Hoc sane dicendum, aliud esse terrenis illis affectibus attentari solum; aliud uix in aliquem rarissime cadere, aliud cedere et consentire, uel se eis ex toto dedere; aliud si quid huiusmodi occupationum imponatur, inuitum suscipere.



CAPUT XIu. Proponuntur quedam diuina testimonia, secundum que statum suum quisque metiatur.

Proinde si uisitationis tue causas, ac rationes uelis lucidius intueri, primo statum, in quem profecisti, sagaci inspectione discutito, ac uite morumque  tuorum qualitatem; non secundum propriam coniecturam, sed secundum regulas Scripturarum, et celestium preceptorum lineas, proprieque professionis normam, teste conscientia, subtili inquisitione examina. Ait nempe Dominus: uidete, ne grauentur corda uestra in crapula, et ebrietate, et curis huius uite . Et item: Omnis qui irascitur fratri suo, reus erit iudicio, et qui dixerit, raca, reus erit concilio: et qui dixerit, fatue, reus erit gehenne ignis . Et alias: Qui uoluerit inter uos maior esse, sit omnium seruus . Item: Quecunque uultis ut faciunt uobis homines bona, et uos facite illis . Et: De omni otioso sermone quem locuti fuerint homines, reddent de eo rationem in die iudicii . Ait et apostolus  Paulus: Non in comessationibus et ebrietatibus, non in cubilibus et impudicitiis, non in contentione et emulatione; sed induimini Dominum nostrum Iesum, et carnis curam ne feceritis in desideriis . Et ipse: Nemo militans Deo, implicat se negotiis secularibus . Et ad Galatas: Si inuicem mordetis et comeditis, uidete ne ab inuicem consumamini. . Et ad Thessalonicenses: Rogamus uos, fratres, ut abundetis magis, et operam detis, ut quieti sitis, et ut uestrum negotium agatis, et ut operemini manibus uestris, et ut honeste ambuletis ad eos, qui foris sunt, et nullius aliquid desideretis . In secunda quoque Epistola ad eosdem: Quia si quis, inquit, non uult operari, nec manducet . Iacobus quoque: Fratres mei, inquit,  nolite in personarum acceptione habere fidem Domini nostri Iesu Christi . Item: Si zelum animarum habetis, et contentiones in cordibus uestris, nolite gloriari: ubi enim zelus et contentio, ibi inconstantia et omne opus prauum . Et paulo post: Quicunque uoluerit amicus esse huius seculi, inimicus Dei constituetur . Idem in consequentibus: Nolite detrahere alterutrum, fratres mei . ueniamus ad apostolorum Principem: Obsecro uos, inquit, tanquam aduenas et peregrinos, abstinere uos a carnalibus desideriis . Et in eadem Epistola: Deponentes omnem malitiam, et omnem dolum, et simulationes, et inuidias et omnes detractiones . Et infra: Si quis loquitur, quasi sermones Dei . Et post pauca ad pastores:  Pascite qui in uobis est gregem, non turpis lucri gratia, neque dominantes, inquit, in clero. Similiter adolescentes subditi estote senioribus. Omnes autem inuicem humilitatem insinuate . Idem in secunda Epistola: Fugientes eius, que in mundo est, concupiscentie corruptionem . Et item: Sobrii estote et uigilate . Iam nunc ad illum discipulum quem diligebat iehsu, ueniendum est: Qui dicit se nosse Deum, et mandata eius non custodit, mendax est . Et: Nolite, inquit, diligere mundum, neque ea que in mundo sunt . Et infra: Omnis qui odit fratrem suum, homicida est . Iudas quoque apostolus: ue illis, inquit, qui in uia Cain abierunt, et errore  Balaam mercede effusi sunt, et in contradictione Core perierunt. Hi sunt in epulis suis macule conuiuantes . Et post pauca: Hi sunt murmuratores, querulosi, secundum desideria sua ambulantes . Et infra: Odientes et eam, que carnalis est, maculatam tunicam .

Hec ergo, et his similia, euangelice et apostolice doctrine testimonia, tibi quasi quoddam speculum spiritale proponens, uultum anime tue sollicitius contemplare, et si adhuc inueneris temetipsum fluitare epulis, mero crebrius incalescere, secularibus negotiis implicari, distendi curis mundi, ac carnis desideriis incubare; litibus et fabulis occupare diem, impuris detractionum morsibus fraternam lacerare carnem; inerti dissolutum otio,  quasi quibuslibet stimulis inquietatum, mobili discursione huc atque illuc uolitare; et non proprio labore, sed sanguine et sudore pauperum uentris delicias comparare; si denique ira, impatientia, inuidia, inobedientia crebrius maculari; et sollicitius curam uentris, quam mentis agere, metas professionis tue sine cessatione transgredi; si igitur in his omnibus nitidus ac crassus incedas, noli, queso, de tuis lacrymulis multum gloriari; que forte ut et nos aliquid secundum physicos dicamus, tumescentibus mero uenis, ac diuersis ciborum saporumue nidoribus, humore capitis succrescente, facilius elabuntur; uel certe, si Dei timore, uel affectu in hoc statu compungaris, noli tanta Dei gratia tam impudenter abuti, ut securius in tuis sordibus uoluteris:  et Deum qui nequaquam te adhuc a calore uiscerum suorum hoc uidetur indicio penitus abiecisse, tuo tepore compellas ad uomitum, et fiant nouissima tua peiora prioribus. Quod multis euenire quotidianis experimentis perdocemur.



CAPUT Xu. Quibus modis ad spirituales consolationes transitur.

Ceterum si talibus affectuum aculeis excitatus, sordidas Aegyptiorum ollas abiecisti, ac paupertatem Iesu cunctis mundi opibus pretulisti; si regalia fercula grossioris panis, et uilissimi oleris commutasti edulio, si subiectionem et abiectionem honoribus compensasti, si mundi curis ac negotiis exutus, non cum rusticorum maledictione, sed proprio  tuo, ac communi fratrum tuorum labore uictum querere delegisti, si pro loquacitate silentium, pro crebris litibus fraterne dilectionis induisti affectum, si iam cepisti reddere uota tua, que distinxerunt labia tua; si, inquam, his atque huiusmodi indiciis deprehendetis temetipsum exisse de Aegypto, et huius maris magni et spatiosi, seculi uidelicet huius fluctus, quasi uerus Isrelita transisse, si non statim celestis dulcedinis tibi manna profluxerit; noli aduersus Deum murmurare, noli Deum tentare, et dicere: Si Deus est in nobis, an non? cum preceptorum illius exsecutio presentie illius apertissimum indicium sit, ipso dicente: Si quis diligit me, mandata mea seruabit: et Pater meus diliget eum, et ad eum ueniemus, et mansionem apud  eum faciemus . Noli, inquam, murmurare, incidasque in illam blasphemiam, ut dicas: uanus est qui seruit Deo; et quid emolumenti, qui custodiuimus precepta eius?  Et illud Psalmiste: Ergo sine causa iustificaui cor meum, et laui inter innocentes manus meas, et fui flagellatus tota die, et castigatio mea in matutinis, quando quidem ipsi peccatores et abundantes in seculo, obtinuerunt diuitias , et quod est summum, diuitias spirituales. Si in amplioribus diuitiis amplior prestatur et gratia, ut quid mortificamur tota die, estimamur ut oues occisionis? Nonne melius est manducare et bibere, et frui bonis in ista uita, et in alia? Nonne insulsi hominis est id ingenti  corporis querere cruciatu, quod facile possit, et sine labore conquiri? Sed ubi est quod ait Paulus: Per multas tribulationes oportet nos introire in regnum Dei?  Et ad Thessalonicenses: Nemo, inquit, moueatur in tribulationibus istis, ipsi enim scitis quod in hoc positi sumus . Sed miraris, quod non statim te dulcedo celestis excipiat. Et tamen filii Isrel, qui in Aegypto quidem crebrius diuinorum miraculorum gloria excitati, ac mystici illius agni sacris sunt carnibus pasti, post maris Rubri transitum non statim angelici pabuli meruere solatium, imo primo ad aquas Mara adducti, ibique tentati sunt, ac inde per duodecim fontes ad secretioris eremi abdita peruenientes, celesti pane mirabiliter saginantur .

 Et tu ergo egressus de Aegypto, si intumescentes huius seculi fluctus sicco uestigio pertransisti, ducendus es primo ad aquas Mara, id est amaras, ut te corporalium laborum amaritudo deterreat, experiarisque illud Euangelicum, quia arcta est uia, que ducit ad uitam . Ibique tentaberis a Domino; si forte ad illorum merearis transire consortium, quibus dicit: uos estis qui permansistis mecum in tentationibus meis . Inde ad duodecim fontes, ad apostolice uidelicet fluenta doctrine gradu excellentiore transibis, ut assidua Scripturarum meditatione assuefactus, quodammodo extra mundum efficiaris, et e diuinis eloquiis, que sunt nimirum argentum igne examinatum, mutuatis tibi pennis columbe deargentatis, quasi turtur castissimus ad eremum peruoles spiritualem, ubi  si quid tibi stillicidii spiritualis pietas Conditoris effuderit, scito non tui esse arbitrii, quando colligas, aut quantum colligas, aut quandiu quod collegeris serues. Nam si Sabbato egressus aliquid celestis edulii colligere tentaueris, ne inueniri quidem poterit. Ceteris uero diebus certam tibi quantitatem gomor, id est diuini iudicii mensura prescribet. Porro si quid in crastinum seruare tentaueris, ut sine labore diurno celesti pascaris alimento; uermes tibi tua exspectatio procreabit. uerum gustata dulcedine spirituali non statim otio dissoluaris; mox enim a latere spiritualis insurget Amalec, non armis, sed orationibus euincendus. Ita succedentibus sibi ex diuina quidem pietate nonnullis  consolationibus, ex propriis autem concupiscentiis multis laboribus, post innumeros agones ad illud ineffabile uisitationis genus munerandus ascendes, ut ex integro caritatis ardore flammescens ab introitu glorie Dei, quasi ex fructu terre repromissionis feliciter satieris, ac igne diuini amoris iugum concupiscentie penitus absumente, requiescas in pallore auri, in splendore sapientie, in suauitate contemplationis diuine; experiarisque ex toto quia iugum Domini suaue est, et onus eius leue est .



CAPUT XuI. Quod non sit eserendum ab aliquo arctioris uite propositum, quamuis illum dulcem non experiatur affectum.


Sed esto, nichil huiusce dulcedinis profluat: nulla te lacrymarum suauitas mulceat. Nec tibi est sic ad pristina redeundum, imo utriusque conuersationis conferendi sunt fructus, ac libra conscientie equo examine trutinandi, ne forte in tua estimatione preponderent minora maioribus; deteriora melioribus comparentur, ne securis dubia, aut pluribus preiudicent pauciora. Nam si aliter non possis, satius profecto tibi est, uno membro debilitato, uel si necesse sit, amputato, in ceteris ualidum ac sanum incedere, quam omnibus artubus arefactis, unius sanitati importunius inniti.



CAPUT XuII. Interrogationes cuiusdam nouitii, et sue responsiones inseruntur.


Cum ante non multum tempus frater quidam abrenuntians mundo, nostro se monasterio contulisset, traditus a reuerendissimo abbate nostro mee paruitati disciplinis regularibus instituendus, cepit aliquando admirans querere, quenam mihi causa uideretur, quod in seculari adhuc habitu ac conuersatione positus ita sepius compungebatur, ac in quemdam diuini amoris resoluebatur affectum tantaque spiritus suauitate frueretur, quantam, inquit, modo non dicam diutius retinere, sed ne raro quidem degustare sufficiam. Tum ego: »Sanctioremne, inquam, illam tuam conuersationem, Deoque acceptiorem fuisse existimas?---Nequaquam, inquit,  id dexerim; presertim cum multa iam agam, quorum si unum aliquid tunc egissem, non modo sanctus, imo ab omnibus crederer, ut ita dixerim, adorandus.---Rogo, inquam, in quantis illud apostolicum experiebaris, quia per multas tribulationes oportet nos introire in regnum Dei ; illudque beati Iob: Si iustus fuero, non lauabo caput meum, saturatus afflictione et miseria? «---»Nihil, inquit, horum sensisse me memini, sed plerumque expressius ac dulcius me Christum amare persensi.« Et ego: »Tantane tunc patereris pro Christo, quanta nunc pateris?---Ne una, inquit, hora, quanta hic sine cessatione sustineo. Nam ut cetera taceam, nullo modo saltem  una die tanto me sinerer premi silentio, aut me ulla ratione ab otiosis et uanis sermonibus continerem. Quinimo post illas, quas prefatus sum lacrymas, statim ad cachinnos redibam et fabulas, ac pro impetu animi huc atque illuc mobili discursione ferebar, ac mee uoluntatis possidens libertatem, parentum presentia gratulabar, sociorum confabulationibus arridebam; conuiuiis apparatis intereram, potationes non abhorrebam; matutinos somnos pro libito carpebam, cibo ac potu supra metas etiam necessitatis distendebar. Taceo ire stimulos, quibus nonnunquam urgebar, lites, contentiones, ac mundialium rerum cupiditates, quibus pro posse intendebam.---At nunc, inquam, qui mores tui, que uita, qui actus?« Et ille subridens:  »In promptu, inquit, est dicere: non enim ignorari se sinunt. Est quidem cibus parcior, uestis asperior; potus e fonte, somnus plerumque in codice. Denique fatigatis membris male mollis matta substernitur; dum somnus suauior fuerit, surgere campana pulsante compellimur. Taceo quod in sudore uultus nostri uescimur pane nostro, quod tribus solum hominibus, et hoc rarissime, et uix de necessariis loquimur. Nonne istud apostolicum manifestissime impletur in nobis: Mortificate membra uestra, que sunt super terram . Et illud Psalmiste: Ut iumentum factus sum apud te?  uere ut iumentum facti sumus: quocunque ducimur sine contradictione euntes, quodcunque  imponitur sine reluctatione ferentes. Proprie uoluntati nullus locus; otio aut dissolutioni nullum tempus. Pretereunda non estimo quedam, que non minus delectant quam ista fatigant. Nusquam lites; nusquam contentio; nusquam rusticorum ob diram oppressionem querulus planctus; nusquam pauperum iniuriatorum miserandus clamor, placita nulla; secularia iudicia nulla. Ubique pax, ubique tranquillitas, et a mundialium tumultuum mira libertas. Inter fratres tanta unitas, tantaque concordia, ut singula uideantur omnium, et omnia singulorum. Et quod me miro modo delectat, nulla est personarum acceptio: nulla natalium consideratio. Sola necessitas parit diuersitatem, sola infirmitas disparilitatem. Quod enim in communi laboratur  ab omnibus distribuitur singulis, non ut carnalis affectus, aut priuatus amor dictauerit, sed prout cuique opus fuerit. Quam illud quoque mirandum, quod trecentis, ut reor, hominibus unius hominis uoluntas est lex, adeo ut quod semel ex eius ore elapsum fuerit, tanta cura seruetur ab omnibus, ac si in id omnes coniurauerint, uel ab ipsius Dei ore audierint. Et ut breuiter multa comprehendam, nichil prorsus perfectionis in euangelicis et apostolicis preceptis; nichil in litteris sanctorum Patrum inuenio; nichil in antiquorum monachorum dictis intelligo: quod non huic ordini, et huic consonet professioni.« Tum ego: »Nouitius, inquam, es: ideo non hoc iactantie, sed feruori  potius assignarim. uolo te tamen cautum esse, ne ullam omnino professionem esse existimes in hac uita, que fictos non habeat, ne si forte quemquam perspexeris aut sermone aut actu excedere; quasi preter estimationem tuam noui aliquid accidere conturberis. Attamen hec omnia, que tam feruenter enumeras, illisne lacrymis tuis estimas comparanda?---Absit, inquit, ut securam mihi conscientiam nunquam illa lacrymarum profusio reddiderit, nunquam metu mortis exuerit! At nunc non multum curo, imo et opto plurimum, ut post modicum tollat me factor meus. Quod licet forte pusillanimitatis sit, ut exprobrare mihi soles, quod uidelicet malim his laboribus eximi, nullo modo tamen sine certa spe diuine miserationis id possem. Unde  satis miror, cur ampliori amore Deum amabam, quando minori securitate fruebar.---Rogo, inquam, si duo tibi essent serui, quorum alter preceptis tuis non solum obedientissime pareret, imo nonnullos labores tui causa sustineret; alter preceptorum tuorum quotidianus transgressor, nichil prorsus aduersi pro te ferre consensisset, dicentibus utrisque: »Diligo Dominum meum, cui potius credere deligeres?«

»Quis, inquit, non uideat hunc copiosissime munerandum, illum non modo transgressionis, sed et nimie impudentie arguendum?---Sic te, inquam, inter hos duos status tuos oportet te iudicare.---Sed ut proprie, inquit, experientie non credam, que mihi ratio persuadere poterit?---Si  quis, inquam, querat abs te, quisnam sit melior, qui amplius, an qui minus Deum diligit, nonne sine omni cunctatione cum pronuntiabis meliorem, quem plus noueris diligentem?---Insani capitis est, inquit, saltem hinc hesitare.---Queso nunc, inquam, semoueas, si quid tibi adhuc, utpote nouitio. De seculari suauitate blanditur, si quid experte delectationis alludit; nec attendas quid caro suggerat, sed quid ratio dictet, respondeasque mihi secundum regulas ueritatis, ac conscientie tue testimonium, utrum malles te in illo statu nunc esse, quam in isto, quo nunc es.---Prorsus, inquit, si non uelim fallere me ipsum, nec agere, ut sit mihi proprium os oleum peccatoris, ad impinguandum caput meum, necesse habeo  confiteri, quia si illum statum preelegissem, esset plane hoc non propter Christum, sed propter mundum, nec desiderio maioris perfectionis, sed fastidio presentis laboris, uel certe appetitu maioris delectationis.---Iam nunc, inquam, quasi feruoris tui conscius, non cunctor affirmare, nolle te nunc in eo esse statu.---Non falleris, inquit. Sed si in eo, inquam, statu Deum magis amabas, profecto melior eras. Si tunc melior, quare nunc securior? An eligis securior esse quam melior? Sed et si quis dixerit meliorem illum, qui amplius, quam qui minus preceptis Domini adimplendis institerit, puto quia non abnues.---Coarctor, inquit, undique, et quasi de scopulo ad scopulum impulsu rationis allidor, nec inuenio  exitum. Nam quod tunc Deum magis amauerim et dulcibus quibusdam lacrymis in eius amorem sepius respirauerim, quasi de re experta dubitare non debeo; at quin is melior sit, qui in Dei amore fuerit feruentior, negare non audeo. Porro ne uitam illam huic conuersationi preponam, omnis sanctarum Scripturarum repugnat auctoritas, obsistit ratio, ipsa conscientia nostra reclamat. Unde eum dubitare meliorem, cuius moribus magis Scripture concordat auctoritas, insanissimum iudico. Sed cum in his non parua repugnantia sit, considerandum mihi est, unde dubitare minus sit periculosum, de Scripturarum ueritate, an de manifestissima ratione, an potius de coniectura proprie experientie. Sed contra Scripturam, inquam, nemo  Catholicus, contra manifestam rationem nemo pacificus; uerum in sui estimatione cui non facile subrepat fallacia? Denique experimentum fallax, et, sicut scriptum est: »Non omni spiritui credendum est, et aliquando Satanas transfigurat se in angelum lucis .---uerumtamen licet, inquit, tunc forte Deum magis amauerim, quia tamen nunc eius uoluntati magis obtempero, magis preceptis eius adimplendis insisto, amplius pro eius nomine memetipsum affligo: hinc mens securior, hilarior conscientia, et tot laborum conscius animus, ad ipsam subeundam mortem, spe premiorum promptior.---Duo, inquam, ualde sibi contraria asseris, quod scilicet amplius Deum amaueris, et minus eius uoluntati parueris. Quam opinionem  tuam, sententia ipsius Saluatoris euacuat, ita dicentis: Si quis diligit me, mandata mea seruabit . Sed et iterum: Qui habet mandata mea, et seruat ea, hic est qui diligit me . Et iterum: Qui non diligit me sermones meos non seruat . Hinc discipulus ille, quem diligebat iehsu, cuius reclinatorium capitis sacrum illud pectus factum est: In hoc est caritas Dei, ut mandata illius custodiamus . Proinde ut ait quidam sanctus: »Quicunque dictu, uel actu, uel etiam cogitatu improbo Dei mandata uiolauerint, frustra se Deum diligere credunt.« Unde etiam beatus Gregorius: »Amor Dei nunquam est otiosus; aut enim operatur magna, si est; aut si operari contemnit, amor non est. Probatio ergo dilectionis exhibitio  est operis .«

»Quid ergo, inquit? uanusne fuisse dulcissimus ille affectus credendus est, deceptoriasque illas lacrymas iudicabimus?---Minime, inquam. Imo maximus earum fructus, si tamen intelligas. Noueris ergo primo quod nequaquam secundum momentaneum illum, et, ut ita dicam, horarium affectum, Dei pensandus sit amor: quod ex contrariis exemplis perspicuum est intueri. Cum enim in tragediis uanisue carminibus quisquam iniuriatus fingitur, uel oppressus, cuius amabilis pulchritudo, fortitudo mirabilis, gratiosus predicetur affectus; si quis hec uel cum canuntur audiens, uel cernens si recitentur, usque ad expressionem lacrymarum  quodam moueatur affectu, nonne perabsurdum est, ex hac uanissima pietate de amoris eius qualitate capere coniecturam, ut hinc fabulosum illum nescio quem affirmetur amare, pro cuius ereptione, etiamsi hec omnia uere pre oculis gererentur, ne modicam quidem substantie sue portionem pateretur expendi? Similis profecto ineptie est, imo multo maioris insanie; si quisquam luxuriosus aut tepidus, occulta Dei dispensatione ob quosdam internos compungatur affectus, de eius dilectione ferre sententiam, ut hinc Deum plus illo credatur amare, qui adeo se diuine seruituti subiecit, ut quidquid eius uoluntati nouerit esse contrarium, omni detestetur horrore, quidquid fuerit laboris impositum, pro eius nomine omni amplectatur feruore.«  Ad hec uerba quodam ille pudore perfusus, demisso capite, fixisque in terram luminibus: »uerissime, inquit, uerissime. Nam et in fabulis, que uulgo de nescio quo finguntur Arcturo, memini me nonnunquam usque ad effusionem lacrymarum fuisse permotum. Unde non modicum pudet proprie uanitatis, qui si forte ad ea que de Domino pie leguntur, uel cantantur, uel certe publico sermone dicuntur, aliquam mihi lacrymam ualuero extorquere, ita mihi statim de sanctitate applaudo, ut si magnum aliquid ac inusitatum mihi miraculum contigisset. Et reuera uanissime mentis iudicium est, pro his affectibus, si forte pro pietate contingant, uana gloria uentilari: quibus in fabulis et mendaciis solebat compungi. Sed quia non modicum  fructum his inesse affectibus paulo ante dixisti: rogo, ut et que ceperas, prosequaris.---Libentissime, inquam. Neque enim tibi deneganda est cognitio ueritatis, pro qua nec tibi ipsi existimas esse parcendum. Nam plerique, si forte audiant aliqua contra inertiam disputari, sophisticas quasdam ratiunculas, quibus ueritati resistant, reclamante etiam conscientia, moliuntur, ac declinantes cor suum in uerba malitie, amant excusationes in peccatis. Melius est profecto confiteri Domino, et dicere: Miserere mei, quoniam infirmus sum , quam dicere: Diues ego sum, et locuples, et nullius egeo, cum sit miser, miserabilis, cecus, et pauper, et nudus .« Sed ad propositum ueniamus.



CAPUT XuIII. In quibus amorem Dei stare credendum sit.


»Igitur, ut diximus, non secundum hos momentaneos affectus, quos minime nostre subesse uoluntati, nullus spiritualis ignorat, Dei estimandus est amor, sed potius secundum continuam ipsius uoluntatis qualitatem. Suam enim uoluntatem Dei uoluntati coniungere, ut quelibet uoluntas diuina prescribat, his uoluntas humana consentiat, ut nulla sit alia causa, cur hoc aut illud uelit, nisi quia hoc Deum uelle cognoscit: hoc utique Deum amare est. Nam ipsa uoluntas nichil est aliud quam amor; nec aliud dicende sunt bone aut male uoluntates, quam boni uel mali amores. Denique ipsa Dei  uoluntas amor est eius: qui nichil est aliud quam sanctus Spiritus eius, per quem diffunditur caritas in cordibus nostris. Que caritatis diffusio diuine est et humane uoluntatis coniunctio. Que tunc fit, cum Spiritus sanctus, qui utique Dei uoluntas et amor est, et Deus est, humane se uoluntati ingerit et infundit, eamque ab inferioribus ad superiora sustollens, totam ipsam in sui modum qualitatemque transformat, ut ei indissolubili glutino unitatis adherens, unus cum eo spiritus efficiatur, Apostolo hoc idem manifestius intimante: Qui adheret, inquit, Domino, unus spiritus efficitur . Sane hec uoluntas secundum duo quedam iudicanda est, passionem scilicet et actionem, si uidelicet ea que Deus intulerit, uel inferri permiserit,  patienter sustineat, et ea que iusserit feruenter adimpleat. Ceterum, ut ait B. Gregorius , nemo credat quidquid sibi mens sine operibus de Dei amore respondeat. Eius est enim sententia, qui non mentitur: Qui habet mandata mea, et seruat ea: hic est qui diligit me . Quocunque igitur modo insuetos hos affectus, internasque uisitationes, iudicia Dei, que sunt abyssus multa, dispensent, quibuscunque etiam causis, his non querentibus nec pulsantibus, nonnunquam, ut ita dixerim, subito infundantur, illis omni licet conatu in earum acquisitione laborantibus subtrahantur, cuiuscunque uoluntas Dei uoluntati concordat; eaque que Deus intulerit sustinet patienter, et ea que iusserit exsequitur feruenter, Deum  diligere sine omni cunctatione dicendus est. Alioqui, si secundum hos affectus noster metiendus est amor, ut tunc solum Deum uel hominem quemlibet amare dicamur, cum huiusmodi affectum experimur, non utique continue, sed per rarissima quedam interualla amare dicendi sumus. Dicendum sane quod si forte homo iustus aliquando uelit, uerbi gratia, salutem alicuius, quod tamen nolit Deus, non tamen eius uoluntas a Dei uoluntate discordat, quandoquidem, ut hoc uelit, Dei utique operatur uoluntas, qui ideo uult omnes homines saluos fieri , quia a suis id facit optari. Habet preterea amor iste inchoationem suam, profectum suum, perfectionem suam. De quibus omnibus enucleatius disserere, nec huius temporis forte,  nec nostre est facultatis. Proinde affectus illos sentire, non ita, ut autumas, Deum amare est, sed oblatam, imo infusam menti quamdam dulcedinis illius guttam, interioris palati quasi presentem, suaui presentire attractu. Nam aliud est mellee dulcedinis cupidum in eius acquisitione pro uiribus laborare, aliud si cuiuslibet non querentis nec amantis infusa fuerit labiis, sensum dulcedinis illius non posse effugere. Ille non gustat, amat tamen; iste non amat, tamen gustat. Ut ergo simplicioribus uerbis utar, quo facilius intelligas; qui quantumcunque potest, insistit, ut Deum habeat, mandatis uidelicet illius obtemperando, et secundum apostolica et euangelica precepta sobrie, et  iuste, et pie uiuendo, etsi nichil huius dulcedinis gustet, Deum tamen diligere dicendus est, ipso attestante, qui ait: Qui mandata mea custodierit, ille est qui diligit me . Qui uero quotidie hunc experitur affectum, et nichilominus diuine uoluntati sua desideria preponit, non quidem Deum diligere, sed ingestum sue menti diuina dispensatione spiritualem saporem non nisi sentire posse, credendus est.«



CAPUT XIX. Quis sit diuersarum compunctionum fructus, nouitio interroganti exponitur.

»Hec tamen dulcedinis experientia, negligentibus quidem ad bona opera magna excitatio, in bonis operibus desudantibus necessaria consolatio, in  culmine perfectionis consistentibus suauis et secura refectio est. Operatur ergo ille mire misericors, miris et ineffabilibus modis salutem nostram; ipse sapientia illuminans, ipse iustitia terrens, ipse dulcedo suauitatis illiciens. uelut si quemlibet ignarum mellis ad eius uelles appetitum accendere, sed cernens eum aliis speciebus, minus licet sapientibus, delectatum, nec sermone, nec eius qualibet laude in illius desiderium inflammari, sumpta modica liquaminis illius gutta, eius faucibus instillares; illeque sumpto gustu, ita in eius estuaret appetitum, ut pro eius acquisitione, ne immensos quidem labores aggredi perhorreret, quoties, tamen immanitate laboris cerneres fatigatum a cepto feruore tepescere, simili cum dulcedinis stilla mulceres:  sic clementia piissimi Saluatoris nostri, illecebris carnis immersos, quos nec lumen rationis, nec futuri examinis timor, a male blanda preualet suauitate compescere, quodam interne dulcedinis gustu allicit ad salutem; donec propria uoluptate paulatim attracti secundum illud:

Trahit sua quemque uoluptas, 
iugum eis sue seruitutis imponat. Sed quia accedens quis ad seruitutem Dei, audit Scripturam dicentem: Sta fortiter et prepara animam tuam ad tentationem , necesse est, ut quoties labor tentationis oppresserit, nutanti iam, peneque desperanti, spiritalis quidam sapor interfluat; cuius recreatus aspergine, uitiorum colluctationem acriori  mentis estu suscipiat, magnanimiter toleret; facilius superet, uel euitet. Teipsum diligentius intuere. Nonne post illam dulcissimi affectus experientiam, ad ludicra uanaque reuersus, cum iterum redires in te, confundebaris, ac quodam, ut ita dixerim, odio salutari contra teipsum accendebaris? Hinc meditari arctiorem uitam arripere, tantamque tibimet opponere necessitatem; ut si etiam talibus consentiret uoluntas, nulla tamen foret ad talia redeundi facultas.---Omnino, inquit, ita est.---uides ergo quia illa feruens conuersio tua, ista districta admodum conuersatio tua, quasi illarum lacrymarum fructus est? Ad hoc enim date sunt, hoc paulatim operabantur, imo per illas Deus. Quid ergo  mirum, si suo, ut ita dixerim, negotio consummato cessarunt? Nunc quidem labores tibi pro Christo subeundi sunt, uirtus patientie exercenda, carnis insolentia crebris uigiliis, ac ieiuniis castiganda, perferende tentationes, et ab omni terrena sollicitudine animus auocandus: precipue autem uirtute obedientie propria mortificanda uoluntas: quoties uero in his animus plus nimio fatigatur, sollicita orationum deuotione, ad materna ubera Iesu properandum, ex quorum abundantia, lac tibi mire consolationis eliciens, dicas cum Apostolo: Benedictus Deus, qui consolatur nos in omni tribulatione ; Et: Sicut abundant passiones Christi in nobis, ita et per Christum abundat consolatio nostra . Sic affectus ille pius, qui prius torpentem  excitauerat ne periret, consolabitur laborantem ne deficiat, donec post innumeras uictorias, quasi emeritus iam miles effectus, his tentationibus quibus nunc quasi nouitius fatigatis, penitus consopitis, in uirtutum suauitate repauses: ad illud quoque sublimissimum consolationis genus gratia diuine pietatis admissus, quod quasi premium constat esse iustorum, dicas cum Propheta: Quam magna multitudo dulcedinis tue, Domine, quam abscondisti timentibus te!«  Tum ille, obortis lacrymis: »Placet, inquit, et ualde placet, quod dicis, quia non solum hec ita esse ratione magistrante coniicio, uerum in me ipso luce clarius perspicio. Nam primum illud uisitationis genus, sic prorsus, ut asseris, expertus sum; secundum uero,  quod in me iam incipiat actitari, te instruente persentio; at sublime illud et ineffabile quandoque me adepturum confido.«



CAPUT XX. Nouitius ille unde Deum se magis amasse probat, inde minus amasse conuincitur: et quibus lacrymarum profusio proficiat ostenditur.

»uide igitur, inquam, quam preter opinionem tuam res acta sit.---Quomodo, inquit?---Ne forte, inquam, unde te Deum magis amare credebas, hinc minus conuincaris amasse.---Aliquantisper, inquit, et mihi hec ratio interlucet: uelim tamen plenius eam, te disputante, cognoscere.---Nonne, inquam, quanto quisque negligentior fuerit, uel mente infirmior; tanto in Dei amore probabitur imperfectior?---Negari,  inquit, non potest.---Sed sicut, inquam, temetipsum dicis clarius intueri, primus ille affectus arguebat errantem: secundus iste sustinet infirmantem.---Prorsus, inquit, ita.---Conuincunt igitur, inquam, imperfectius amantem.« Tum ille suspirans: »O, inquit, quam miserabiliter falluntur, quam sunt sue salutis proditores, qui uitiis innumerabilibus ac damnabilibus implicati, si parum quid huius, de quo loqueris, experiantur affectus; non solum sibi ueniam de preteritis pollicentur, imo ad eadem securius quodammodo reuertuntur, nec aliquid hos spirituali incitamento proficiunt; sed sanctiores hinc semetipsos arbitrantes, in suis sordibus uel negligentiis  impudentius uolutantur. Forte de talibus ait Apostolus: Dedit illis Deus spiritum compunctionis, oculos, ut non uideant; et aures, ut non audiant . Nunquid non genus hoc compunctionis excecat oculos; aures obturat, illorum duntaxat, qui immanissimas uitiorum sordes sine penitentie fructibus paucis his lacrymis estimant abluendas?---Est profecto, inquam, gratissimum et acceptissimum Deo sacrificum profusio lacrymarum, pro omnibus admissis sufficiens holocaustum, si penitentibus et confitentibus, sed ea unde penituerint, non iterantibus? sed cum spiritu humilitatis et animo contrito ad pia uiscera Iesu fugientibus, sed dignis penitentie fructibus pro posse insistentibus. Quocirca tibi, omnique sue salutis  sollicito elaborandum est, quatenus hec carnis mortificatio, hec uigiliarum ac laborum sollicitudo, hec uestium uilitas, hec ciborum asperitas, hec silentii grauitas, hec, inquam, omnium membrorum interioris et exterioris hominis quasi acceptissimum holocaustum, sagimine, ut ita dixerim, lacrymarum, ac deuotissimorum affectuum suauitate pinguescat, ut in arca cordis igne caritatis admisso suaue redoleat, et sic, secundum Prophetam: Holocaustum tuum pingue fiat . Ceterum si utrumque non possis, satius est, sine lacrymis in apostolica paupertate, et euangelica uiuere puritate, quam cum quotidianis lacrymis quotidie diuinis obuiare mandatis. Nam licet mortuos suscitent, demonia eiiciant, cecos illuminent: nichilominus  tamen audient a Domino: Discedite a me , quicunque fuerint operarii iniquitatis.«



CAPUT XXI. Quod ex his que inserta sunt, quid caritas, quid cupiditas in proficiente operetur, possit aduerti.

Hactenus hec forte non inutiliter inseruimus: que omnia si attente, si diligenter, postremo si humiliter inspiciantur, erit, ni fallor, perfacile intueri, conuersum quemlibet ex noua caritatis infusione, alacri conatu, ac leuissimis quibusdam mentis sue motibus ad altiora sustolli, sed cupiditate deorsum premente, et omne cui inheserit naturali pondere ad ima semper urgente, in ipso suo conatu, nonnichil laborare. Et quanto frutex perniciosa altius  in ipsis anime recessibus radices infixerit, tanto in earum auulsione maior difficultas, proinde in ascensione minor facilitas. Sed sicut piger quis ac desidiosus, ac agriculture imperitus, agrum suum parua licet ex parte tribulis ac spinis obsitum, tardius euacuat et emundat: impiger autem ac sollicitus ac huius discipline industrius, etiamsi omnem agri superficiem occupauerit, ueprium densitatem citius eradicat, ac de sterili et infecundo pinguem reddit et uberem: sic nimirum abrenuntians quis mundo, si tardus, si tepidus, si sue purgationis minus fuerit curiosus, quanquam in seculo minus existit inquinatus, tardius in conscientie serenitatem, ac caritatis proficiet libertatem: at  si feruens spiritu, si diligens, sollicitus, si discretionis uirtute fundatus, assumptis spiritualium exercitiorum instrumentis, uitiorum genimina ab agro sui cordis potenter euellat, in auras conscientie purioris citius respirabit, ac iugo cupiditatis excusso, ac onere deposito passionum, inueniet, quia iugum Domini suaue est, et onus eius leue.



CAPUT XXII. Quanta sit in uoluptatum contemptu uictoriaque iucunditas.

Sicque probabit expertus, non modo nullius laboris, imo summe esse iucunditatis, pudicitie suauitate perfundi, quanquam onerosum sit naturalia incentiua immundaque desideria, que de concupiscentia  carnis emergunt, freno temperantie cohibere. Similiter non solum iucundum, sed insuper gloriosum, cum gule fuerit concupiscentia superata, non se seruum sui uentris, sed dominum intueri, illa mira exsultatione tripudians. Ego autem didici, in quibus sum, sufficiens esse: scio humiliari, scio et abundare; ubique et in omnibus institutus sum, et esurire, et satiari: et abundare, et penuriam pati . Sed et amor carnis si fuerit perfecte sopitus, uel certe igne diuini amoris absorptus, nullus erit in exterioribus labor, quia non poterit mens eius afflictione turbari, cuius non potest dilectione dissolui. Illecebris sane odorum licet nonnulli turpiter abutantur, quia tamen hi, de quibus nunc sermo est, uel parum uel nichil in eorum appetitu uel  amissione laborant, hinc plura loqui supersedeo. Porro oculorum auriumque uoluptas plurimis non modicum laboris importat, qui nequaquam recte iugo Saluatoris ascribitur, cum totum peruersa potius pariat consuetudo. Quam quia abscindere sentiunt onerosum, de Dominici iugi, cuius non experti sunt lenitatem, malunt asperitate causari; que cum in uoluptatum contemptu consistat, non minorem profecto contemnentibus confert libertatem, quam uana illa et ludicra damnosa pariunt suauitatem.



CAPUT XXIII. De uana aurium uoluptate.

Sed quia aperte malos ab hac consideratione putauimus remouendos, de his nunc sermo sit, qui  sub specie religionis negotium uoluptatis obpalliant: qui ea, que antiqui patres in typis futurorum salubriter exercebant, in usum sue uanitatis usurpant. Unde, queso, cessantibus iam typis et figuris, unde in Ecclesia tot organa, tot cymbala? Ad quid, rogo, terribilis ille follium flatus, tonitrui potius fragorem, quam uocis exprimens suauitatem? Ad quid illa uocis contractio et infractio? Hic succinit, ille discinit; alter medias quasdam notas diuidit et incidit. Nunc uos stringitur, nunc frangitur, nunc impingitur, nunc diffusiori sonitu dilatatur. Aliquando, quod pudet dicere, in equinos hinnitus cogitur; aliquando uirili uigore deposito, in feminee uocis gracilitates acuitur, nonnunquam artificiosa quadam circumuolutione torquetur et retorquetur.  uideas aliquando hominem aperto ore quasi intercluso halitu exspirare, non cantare, ac ridiculosa quadam uocis interceptione quasi minitari silentium; nunc agones morientium, uel exstasim patientium imitari. Interim histrionicis quibusdam gestibus totum corpus agitatur, torquentur labia, rotant, ludunt humeri; et ad singulas quasque notas digitorum flexus respondet. Et hec ridiculosa dissolutio uocatur religio; et ubi hec frequentius agitantur, ibi Deo honorabilius seruiri clamatur. Stans interea uulgus sonitum follium, crepitum cymbalorum, harmoniam fistularum tremens attonitusque miratur; sed lasciuas cantantium gesticulationes, meretricias uocum alternationes et infractiones  non sine cachinno risuque intuetur, ut eos non ad oratorium, sed ad theatrum, nec ad orandum, sed ad spectandum estimes conuenisse. Nec timetur illa tremenda maiestas, cui assistitur, nec defertur mystico illi presepio, cui ministratur, ubi Christus mystice pannis inuoluitur, ubi sacratissimus eius sanguis calice liberatur, ubi aperiuntur celi; assistunt angeli; ubi terrena celestibus iunguntur; ubi angelis homines sociantur. Sic quod sancti Patres instituerunt, ut infirmi excitarentur ad affectum pietatis, in usum assumitur illicite uoluptatis. Non enim sensui preferendus est sonus: sed sonus cum sensu ad incitamentum maioris affectus plerumque admittendus. Ideoque talis debet esse sonus, tam moderatus, tam grauis, ut non  totum animum ad sui rapiat oblectationem, sed sensui maiorem relinquat portionem. Ait nempe beatissimus Augustinus . »Mouetur animus ad affectum pietatis diuino cantico audito: sed si magis sonum quam sensum libido audiendi desideret, improbatur.« Et alias: »Cum me, inquit, magis cantus quam uerba delectant, penaliter me peccasse confiteor, et mallem non audire cantantes.« Cum igitur aliquis, spreta ridiculosa illa et damnosa uanitate, antique Patrum moderationi sese contulerit, si ad memoriam nugarum theatricarum prurientibus auribus immane fastidium grauitas honesta intulerit; sicque totam Patrum sanctitatem quasi rusticitatem contemnat ac iudicet; modo cantandi, quem Spiritus sanctus per sanctissimos Patres quasi per organa  sua, Augustinum uidelicet, Ambrosium, maximeque Gregorium, instituit: Hiberas, ut dicitur, nenias, uel nescio quorum scholasticorum nugas uanissimas anteponens. Si ergo hinc crucietur, hinc doleat, hinc ad ea que euomuerat, anxius anhelet: que rogo huius laboris origo, iugum caritatis, an onus concupiscentie mundialis?



CAPUT XXIu. De concupiscentia oculorum in curiositate sita, que ad uiam perfectiorem conuersos affligit.

Sed iam de concupiscentia oculorum pauca dicenda sunt, quam curiositatem sancti Patres uiderunt appellandam: nam eam non solum ad exteriorem, sed etiam ad interiorem hominem estimant  pertinere. Ergo ad exteriorem pertinet curiositatem omnis superflua pulchritudo, quam amant oculi in uariis formis, in nitidis et amenis coloribus, in diuersis opificiis, in uestibus, calceamentis, uasis, picturis, sculpturis, diuersisque figmentis, usum necessarium et moderatum transgredientibus: que omnia amatores mundi ad illecebras expetunt oculorum: foras sequentes quod faciunt, intus relinquentes a quo facti sunt, et exterminantes quod facti sunt. Inde etiam in claustris monachorum grues et lepores, damule et cerui, pice et corui: non quidem Antoniana et Macariana instrumenta, sed muliebria oblectamenta: que omnia nequaquam monachorum paupertati consulunt, sed curiosorum oculos pascunt. Si quis  ergo paupertatem Iesu, his oculorum illecebris preferens, infra metas necessitatis sese recluserit, et pro superflua illa edificiorum amplitudine, ac superuacua altitudine, pauperum quorumdam fratrum cubilia expetierit, cum forte ingrediens oratorium impolito constructum lapide, nichil pictum, nichil sculptum, nichil occurrerit pretiosum, non marmora strata tapetibus, non uestiti parietes ostro, historias gentium, pugnas regum, uel certe scripturarum seriem preferentes, non ille cereorum attonitus fulgor, non in diuersis utensilibus radiantis metalli splendor, cum ergo nichil horum occurrerit intuenti, si incipiant ei cuncta sordere que cernit, ac se quodam paradiso excussum, ac  carcerali quodam squalore queratur immersum, unde hec mentis angustia, unde totus hic labor? Rogo, si didicisset a Domino Iesu esse mitis et humilis corde, ac contemplari secundum Apostolum: Non ea que uidentur, sed que non uidentur; que enim uidentur, temporalia sunt, que autem non uidentur, eterna : si interioris illius gloriam uel modicum degustasset, de qua scriptum est: Omnis gloria eius filie regis ab intus ; illudque Apostoli: Opus suum probet unusquisque, et sic in semetipso gloriam habebit, et non in altero : quod si non in homine altero, quanto minus in muto insensibilique metallo? Si, inquam, interiori ceruice iugo diuine dilectionis supposito, ibi intus iehsu ille dulcis dulciter sapuisset,  multumne, queso, gloriolas has exteriores affectasset? Nunc de interiori illa curiositate pauca dicenda sunt, que maxime in tribus constat; in appetitu uidelicet noxie uel inanis scientie; in peruestigatione aliene uite, non ad imitandum, sed ad inuidendum, si bona est, uel insultandum si mala, uel certe sola curiositate tantum, ut sciatur, siue mala sit, siue bona; postremo in curiosa quadam pro secularium rerum uel actuum agnitione, inquietudine. Ex quibus omnibus mentibus captiuatis non modicus labor innascitur, cum uel intemperate exercentur, uel libenter exercentibus prohibentur. Hinc est quod plerique, qui inani philosophie dedere animum, quibus etiam moris est cum Euangeliis Bucolica meditari, Horatium  cum prophetis, cum Paulo Tullium lectitare, tunc etiam metro ludere, laciniosisque carminibus amatoria texere, uel inuectionibus inuicem prouocare, cum eo sese contulerint, ubi hec omnia quasi seminaria uanitatis, uel initia iurgiorum, uel libidinis incentiua, regulari districtione damnantur: incipiunt contristari irasci: et cum non habeant, quibus semina concepte uanitatis effundant, in illa Eliu uerba uidentur prorumpere: En uenter meus quasi mustum absque spiraculo, quod lagunculas nouas dirumpit . Unde ergo labor iste nascatur, in promptu est iudicare. Inde est etiam quod cum tota die inanibus spectaculis dediti, uel rumoribus audiendis intenti a nobis quodam modo  exierimus, reuertentes iterum ad nos, uanitatum imagines introducimus, et cor plenum simulacris ad locum quoque quietis nostre ferentes, pro ineptissima uanitate noctes ducimus insomnes; regum prelia, uictorias ducum, quasi sub oculis stultissima presumptione depingimus, omniaque regni negotia in ipsa psalmodia uel orationibus nostris otiosis discursibus ordinamus. Est adhuc aliud curiositatis pessimum genus, quo tamen hi soli, qui magnarum sibi uirtutum conscii sunt, attentantur: exploratio scilicet sue sanctitatis per miraculorum exhibitionem: quod est Deum tentare. Quod curiositatis genus lege Mosaica ita prohibetur: Non tentabis Dominum Deum tuum . Unde etiam Apostolus: Neque tentemus Christum, sicut quidam illorum  tentauerunt, et a serpentibus perierunt . Cui pessimo uitio si quis consenserit; ex nimia mentis angustia cum compos non fuerit uoti, uel laqueos desperationis, uel sacrilegium incurret blasphemie.



CAPUT XXu. De superbia uite, ac primo de uanitate.

Restat noxie radicis tertius ramus, quem superbiam uite sanctus Apostolus nominauit. Cuius cum multa sint genera, ad presentem questionem de duobus pertinet disputare. Et primum quidem est, quod amorem uane laudis infundit, secundum libidinem inserit dominandi. Ex his ergo quantus oriatur labor, quanta mentis angustia, quis facile dixerit? Quoties plane correctus uel iniuriatus  conturbor, uel qualibet detractione uel oblocutione confundor; aut, quod est lugubrius, tristitie peste consumor, si uelim laboris huius causas expressius indagare, inuenio in ipsis anime recessibus radicem uanitatis altius latitantem, qua animus magna de se presumens, talem se delusus depingit; qui non modo non corripi, uel obiurgari, sed insuper laudari ab omnibus et honorari debuerit. uel certe, cum mente ueneno huius nefande pestis infecta, in aliorum existimatione sanctum se finxerit, et mirandum, statim ut a sua uanitate alios dissentire perspexerit, gloria sua gaudioque frustratus, quod uidelicet in aliorum estimatione falsa opinione locauerat, necesse est tristitie stimulis corrodatur. Ex hoc quoque pessimo morbo prime cathedre,  salutationes prime, prima uox in conciliis, prime in conuentu sedes appetuntur: que omnia, quantum oblata uel acquisita delectant, tantum negata uel ablata conturbant.



CAPUT XXuI. De dominandi libidine.

At si mentem libido dominandi corruperit, quantum ei laboris imponit, solus ille nosse potuerit, qui huius pessime passionis expertus tyrannidem, Dei tandem auxilio ab eius est dominio liberatus. Statim enim ut noxium hoc uirus mens insana conceperit, ei a quo desiderii sui aucupatur affectum, degeneri uilitate substernitur, et antequam ille aliis preferatur, ipse omnium, quos sibi obesse uel prodesse posse perspexerit, abiectissimus  seruus efficitur. Inde ob eorum timorem ueritatis suppressio, ob eorum fauorem turpis adulatio, itaque ei tota uocis libertas adimitur, ut laudare cogatur que conscientia uiderit arguenda; arguere que ipsa indicauerit approbanda. Denique si quemlibet eius cui innititur familiaritati, propius accedere perspexerit, mox suspicionum iaculis mens captiua confoditur, ne is ad eos, quos ipse ambit, honores citius assumatur, egritudine timoris afficitur. Itaque inuidie uirgis ferreis ceditur, ut nec cibus ad utilitatem, nec ei somnus proueniat ad quietem. Tunc ad detractiones, susurrationesque conuertitur, ac quidquid in eo perspexerit arguendum, prodit et publicat; quidquid publice arguere non potest, sinistra interpretatione commaculat.  uerum si tota sua spe frustrata, alius prouehatur; que tunc illi anime cruces, que tormenta? Confunditur, conteritur, conturbatur, dissipatur, internosque estus ferre non sustinens, aut e congregatione, tot passionum ictibus arietatus, excutitur, uel si humano pudore deuinctus in congregatione resederit, totus in contrarium uertitur, conceptamque semel ambitionis flammam ferre non ualens, anhelat, estuat, cruciatur, ita ut in silentio eius amaritudo appareat, et in uerbis indignatio, et uasis testei instar ad uim fornacis occulte per exterioris hominis motus infeliciter crepat, mordaciter loquens, truculenter aspiciens, et ad omnia que obiiciuntur, turgida inflatione respondens. Tunc quibus prius turpiter adulabatur,  aperta fronte resistit, contradicit, obloquitur, clam malitiosa detractione corrodens, palam sine omni reuerentia et honestate obiurgans. Tunc omnia seniorum suorum uerba male curiosus attendens, singulis insidiatur syllabis, explorat facta; et omnes, ut ita dixerim, motus et itinera impudicis oculis perlustrans, enumerat omnia, de omnibus iudicat, ac pro malitie sue liuore omnia interpretatur. Quod si forte, ut se habet humana infirmitas, excessu aliquo preuentus senior fuerit, iam tunc ille nactus locum sue, ut sibi uidetur, iniurie ulciscende erigit supercilium, rugat frontem, labia importunis dilatat clamoribus. uerum ut se Dei zelo agi intuentibus mentiatur, quasdam sibi aliquando  extorquet guttulas lacrymarum, dolosa producit suspiria, querulis satis uocibus caritatem deseri queritur; puritatem transgredi, conculcari iustitiam ingemiscit. Dicas, si nescias, eo spiritu agi eum, quo quondam Ieremias propheta flammescens: Factus est, inquit, sermo Domini quasi ignis estuans in ossibus meis: et defeci, ferre non  sustinens . Sic ille igne zeli Dei interiora sua depasci proclamans, se pro iustitia erigi, certare pro ordine, pro caritate etiam odia subiisse mentitur. Quid plura? Ita tandem rebellis ac contumax experitur, ut uel expelli eum extrema necessitas urgeat, aut certe aliqua proprie uoluntatis libertate leniri. Hinc mira quedam orta abusio est. Cum aliquando status religionis pure admodum tractaretur, sicut se habet regula ueritatis; quicunque humiliores, quietiores ad obedientiam, ad opprobria promptiores, in omnibus bonis feruentiores, qui honores maxime non appeterent; hi tales uel ad alios regendos, uel ad aliquas administrationes, non dico promouebantur, sed compeliebantur; nunc contrario, dum quorumdam timetur  insolentia, uel cauetur rebellio, uel improbitas formidatur, quia querulosi, quia iracundi, quia leues et acediosi, non ualentes in domo consistere pedibus suis, nunc foris, nunc intus; quia denique timentur, promouentur; et que illis debuit esse causa deiectionis et humilitatis, fit fomes tumoris. Sed de trimoda hac cupiditate hec satis sint. In quibus omnibus si quis anime sue uultum, quasi in quodam speculo diligenter attenderit, inueniet, ni fallor, non modo quid habeat deformitatis, sed et ipsius deformitatis causas occultas sub ueritatis luce cognoscet, ac sic non Dominici iugi asperitatem, que nulla est, sed propriam arguet peruersitatem. His ergo passionum radicibus, quasi totius  laboris nostri causis, euulsis penitus, ac mentis nostre humeris caritatis iugo suppositis, discemus a Domino Iesu quia mitis est et humilis corde, et inueniemus requiem animabus nostris, sabbatizantes, non cum Iudeis Sabbatum carnale, sed in dulcedine caritatis eternum et spirituale.



LIBER TERTIUS. In quo, quomodo sit exhibenda caritas monstratur.



CAPUT PRIMUM. Lex de Sabbatorum distinctione proponitur.


Legimus in ueteri Testamento quasdam sabbatorum distinctiones : quorum considerationi libri huius dedicamus exordium. Habes nempe in lege tria tempora sabbati requiei consecrata: septimum uidelicet diem, septimum annum, et post septies septem quinquagesimum annum. Primum ergo sabbatum dierum, secundum annorum, tertium non immerito dicitur sabbatum sabbatorum. Constat namque ex septem annorum sabbatis, addito uno, ut septenarius numerus in unitate concludatur: qui et ab unitate progreditur, et in unitate perficitur. Nam et omne opus bonum ab unius Dei fide inchoatur, quod septenario Spiritus  sancti munere promouetur, ut ad ipsum, qui uere unus est, ueniatur, ubi totum quod sumus unum cum ipso efficiatur. Et quia in unitate nulla est diuisio, nulla sit ibi per diuersa mentis effusio: sed sit unum in uno, cum uno, per unum, circa unum: unum sentiens, unum sapiens; et quia semper unum, semper requiescens: et sic perenne sabbatum sabbatizans. Interim habes sabbatum dierum, sabbatum annorum, et in quodam pregustu sabbatum sabbatorum. Quis ita illuminatus est Dei spiritu, ut has sabbatorum distinctiones, non ex aliorum uerbis mutuet, memoria mediante; sed in se ipso agi sentiens, loquatur non solum ex memoria, sed etiam ex sententia? Adesto, tu bono Iesu, adesto huic pauperculo tuo, mendicanti  non micas diuitis purpurati, sed instar catuli, micas, que cadunt de mensa dominorum meorum filiorum tuorum. Magnus enim ille filius tuus, et quia filius tuus, Dominus meus, sanctus scilicet Moyses; admissus nimirum ad mensam tuam, epulatus est in ferculo Salomonis panem tuum. Et scio, mi dulcis Domine, dixisti enim: Non est bonum sumere panem filiorum, et mittere canibus . Sed quia catelli edunt de micis que cadunt de mensa dominorum suorum, tu frange catulo tuo panem istum, ut micas colligat, qui non sufficit ad crustulam.



CAPUT II. Quod in dilectione triplici, istorum Sabbatorum sit querenda distinctio: et que sit in triplicis dilectionis distinctione complexio.


Audiamus ergo frangentem: Diliges, inquit, Dominum Deum tuum ex toto corde tuo, et ex tota anima tua, et ex omni mente tua, et proximum tuum tanquam teipsum. In his duobus preceptis tota lex pendet et prophete . Si igitur credimus, imo quia credimus ueritati, necesse est in his duobus preceptis has Sabbatorum queramus distinctiones; nam et ipse ex lege sunt. Porro hec duo precepta si diligenter inspicias, tria quedam inuenis diligenda, te uidelicet, proximum, Deum. Ubi enim dicitur: Diliges proximum tuum tanquam teipsum, manifestum est quia diligere debes et teipsum. Hoc tamen non est preceptum; quia nature  est insitum. Nemo enim unquam carnem suam, teste Apostolo, odio habuit . Et si non carnem, multo minus utique mentem, quam quilibet homo, etiam nesciens, magis diligit quam carnem. Nemo est enim qui non malit infirmus carne, quam insanus uiuere mente. Sit ergo homini dilectio sui Sabbatum primum; dilectio proximi sit secundum; Dei autem dilectio, Sabbatum Sabbatorum. Est autem, ut supra diximus, Sabbatum spirituale requies animi, pax cordis, tranquillitas mentis. Et hoc Sabbatum nonnunquam in propria dilectione sentitur, aliquando ex dulcedine fraterne dilectionis hauritur; in Dei autem dilectione absque ulla ambiguitate perficitur. Hoc sane prouidendum, ut homo, sicut oportet, diligat semetipsum; proximum  uero tanquam seipsum; Deum autem supra seipsum; quia nec se, nec proximum, nisi propter ipsum. Sed hec dilectio quemadmodum uel proximo adhibenda sit, si Dominus uoluerit, postea adnotabimus. Nunc uero considerandum est quia, licet in hac trina dilectione manifesta sit distinctio, inest tamen eis mira quedam complexio; ita ut singule in omnibus, et omnes inueniantur in singulis; nec una sine omnibus habeatur, et una uacillante ab omnibus recedatur. Nam neque se diligit, qui uel proximum, uel Deum non diligit; nec proximum diligit tanquam seipsum, qui non diligit semetipsum. Porro Deum non amare conuincitur, a quo proximus non amatur. Qui enim non diligit fratrem quem uidet, Deum quem non uidet quomodo  potest diligere?  Precedit ergo quodammodo dilectionem Dei dilectio proximi; dilectionem uero proximi dilectio sui: precedit, inquam, ordine, non dignitate. Precedit, sed illam perfectam, de qua dictum est: Diliges Dominum Deum tuum ex toto corde tuo, et ex tota anima tua, et ex tota mente tua . Nam profecto quedam huius dilectionis portio, et si non plenitudo, et sui et proximi dilectionem precedat, necesse est, sine qua utraque illa mortua est, ac proinde nulla est. uidetur enim mihi Dei dilectionem quasi aliarum dilectionum animam esse, que et in seipsa plenissime uiuit, et aliis sui presentia essentiam uitalem impertit, absentia mortem inducit. Ut ergo homo se diligat, in ipso Dei dilectio inchoatur; ut diligat  proximum, capaciori quodammodo sinu concipitur, ut diuinus ille ignis paululum calescens, ceteras tandem quasi scintillulas in sui plenitudinem miro modo absorbeat, totam animi dilectionem ad illud sublime et ineffabile bonum abducens; ubi nec ipse a se, nec proximus diligitur, nisi in quantum uterque deficiens a se, totus transfertur in Deum. Interim hi tres amores et ab inuicem concipiuntur, et ab inuicem nutriuntur, et ab inuicem accenduntur: porro simul omnes perficiuntur. Agitur autem miro et ineffabili modo, ut quanquam hi tres amores simul omnes habeantur, neque enim aliter potest, non tamen semper eque sentiantur: sed nunc requies illa, illa iucunditas in proprie conscientie puritate sentiatur; nunc ex fraterne  dilectionis dulcedine mutuetur; nunc in Dei contemplatione plenius acquiratur. Sicut enim rex aliquis diuersas aromatum possidens apothecas, nunc hanc, nunc illam ingreditur; nunc huius, nunc illius odore perfunditur; ita mens cellaria quedam referta spiritualibus diuitiis intra conscientie sue septa retentans, nunc hoc, nunc illud inambulat, ac iucunditatis sue materiam pro diuitiarum diuersitate diuerso modo compensat.



CAPUT III. Quomodo Sabbatam spirituale in sui dilectione sentiatur.

Cum enim homo ab hoc exteriori tumultu intra secretarium sue mentis sese receperit, et contra  circumstrepentium turbas uanitatum, clauso ostio, interiores gazas perlustrauerit, nichilque occurrerit inquietum, nichil inordinatum, nichil quod remordeat, nichil quod oblatret; sed omnia iucunda, omnia concordantia, omnia pacifica, omnia tranquilla, et instar ordinatissime cuiusdam familie, omnis cogitationum, sermonum, operumque turba, ipsi animo, quasi patrifamilias domus arriserit: oritur hinc subito mira securitas, ex securitate mira iucunditas, ex iucunditate autem iubilus quidam, eo deuotius in Dei laudes erumpens, quo perspicacius conspicit eius esse muneris quidquid in se boni recognoscit. Hec est septimi diei iucunda solemnitas quam necesse est sex dies, id est operum precedat perfectio, ut primum in bonis operibus desudemus,  et sic demum in conscientie tranquillitate pausemus. Ex bonis namque operibus puritas conscientie nascitus, secundum quam sui dilectio iudicatur. Sicut enim is qui operatur uel diligit iniquitatem non diligit, sed odit animam suam: ita profecto qui diligit et operatur iustitiam, non odit, sed diligit animam suam. Hec est primi illius Sabbati iucunda solemnitas, in qua seruilia mundi opera minime exercentur; in qua nec ignis concupiscentie turpis accenditur, nec passionum onera comportantur.



CAPUT Iu. Quale Sabbatum ex fraterna dilectione capiatur, et quomodo sex anni, qui precedunt septimum, caritati coaptentur.

 Porro si ab hoc secretiori cubiculo, in quo primum hoc Sabbatum celebrauit, ad illud pectoris sui diuersorium sese contulerit, ubi solet gaudere cum gaudentibus, flere cum flentibus, infirmari cum infirmis, uri cum scandalizatis; senseritque ibi animam suam, cum omnium fratrum suorum animabus glutino caritatis uniri, nullis inuidie stimulis agitari, nullis indignationum estibus inflammari, non iaculis suspicionum atteri, non edacis tristitie morsibus consumi; sicque ad quemdam tranquillissimum mentis sue sinum omnes rapiat, ubi dulci quodam affectu omnes amplectatur et foueat, ac secum unum cor, et unam animam faciat; ad huius mox dulcedinis suauissimum gustum omnis cupiditatum  silet tumultus, ac uitiorum strepitus conquiescit, et fit ibi intus ab omnibus noxiis absoluta uacatio, et in fraterne dilectionis dulcedine grata et iucunda pausatio. Nam quod in huius Sabbati quiete, nullum prorsus uitium residere caritas fraterna permittat, testis est huius ipsius Sabbati continuus feriator apostolus Paulus: sic enim ait: Non adulterabis, non furtum facies, non falsum testimonium dices, et si quod est aliud mandatum, in hoc uerbo instauratur: Diliges proximum tuum tanquam teipsum . Huius Sabbati requie ac dulcedine perfusus propheta Dauid, in sonum gratulabunde solemnitatis erupit, dicens: Ecce quam bonum et quam iucundum, habitare fratres in unum . uere bonum, uere iucundum. Bonum  plane, quia nichil utilius; iucundum, quia nichil sapidius. Sicut autem primo illi Sabbato unus tantum dies dedicatur, quia uidelicet singulare est, quod in proprie cuiusque conscientie tranquillitate consistit; ita non immerito huic annus integer consecratur; quia, sicut ex multis diebus annus efficitur, ita ex multis animabus unum cor, et una anima caritatis igne conflatur. Quod si ex sex illis annis, qui Sabbatum hoc spirituale precedunt, aliquid mysticum uelis exsculpere, scito sex esse genera hominum, in quorum dilectione necesse est animus exerceatur. Sicut autem annus multos dies complectitur, ita in singulis illis generibus multi nobis homines dilectionis copula coniunguntur. Primo ergo dilectio nostra naturali ordine  ad domesticos sanguinis nostri deriuatur. Que dilectio ut habeatur, quia ipsi nature est insitum; si non habeatur, nimis est inhumanum. Unde Apostolus: Si quis suorum, et maxime domesticorum curam non habet, fidem negauit: et est infideli deterior . Nec hanc apostolicam sententiam Dominicis uerbis quisquam estimet esse contrariam, quibus dicit: Qui uenit ad me, et non odit patrem et matrem, adhuc autem et animam suam, non potest meus esse discipulus . Sed de his in consequentibus uidebimus. Igitur quia sunt nonnulli, qui immaniores bestiis, nec domesticos attendunt iam aliquantulum ad Sabbatum hoc spirituale procedit qui suos, ita ut oportet, diligit. Hec autem dilectio, quoniam ab ipsa natura proficiscitur,  in preceptis que ad dilectionem pertinent proximi primo loco sancitur, ita, Deo protestante: Honora patrem tuum et matrem . Hinc ad eos qui nobis spiritualis amicitie federe, uel officii uicissitudine copulantur, dilectio nostra progreditur, et quodammodo sinu ampliori laxatur. Sed hec dilectio Phariseorum iustitiam non transcendit: quibus dictum est: Diliges amicum tuum; et odio habebis inimicum tuum . Sane utraque hec dilectio quanquam parum premii seruata conquirat, quippe cum ad illam lex naturalis impellat, ad istam gratia impertita nos prouocet; neglecta tamen cumulum damnationis importat. De his Dominus in Euangelio: Si diligitis, inquit, eos qui uos  diligunt; quam mercedem habebitis? Nonne et ethnici hoc faciunt? Et si salutaueritis fratres uestros tantum, quid amplius facitis? . Ut ergo in aliquid amplius dilectio nostra tendatur, amplectatur et eos qui nobiscum eodem iugo professionis subduntur. Hec plane dilectio premio non fraudabitur; quia Deus causa est cur exhibetur. In hoc statu mens uestimentis agglutinata Iesu, aliquid sibi unctionis elingit: que descendens a capite, etiam barbe influit ueri Aaron, et ad oram usque uestis attingit, cuius uncta pinguedine aliquantisper extenditur: et primum omnes ad quos unctio ipsa pertingens, participium illis nominis Iesu, ut ab uncto uncti, id est a Christo Christiani uocentur, impertit, laxiori sinu recipit diligendos. Restant adhuc duo hominum  genera; que si pectori nostro amoris uinculis astringantur, nichil profecto obstabit, quin ueri illius Sabbati requie perfruamur. Nam et eorum qui foris sunt, gentilium uidelicet et Iudeorum, hereticorum et schismaticorum, necesse est ut ignorantiam doleamus, compatiamur infirmitati, malitiam defleamus, ac pio affectu solatium illis nostre orationis impertiamus; ut et ipsi inueniantur nobiscum in Christo Iesu Domino nostro. Inde ad illud transeundum est, in quo fraterne caritatis summa consistit, in quo homo Dei Filius efficitur, in quo diuine bonitatis similitudo plenius reparatur, sicut ait Saluator in Euangelio: Diligite inimicos uestros, et benefacite his qui oderunt uos; et orate pro persequentibus; et calumniantibus uobis, ut sitis filii Patris  uestri, qui in celis est . Exinde quid supererit, nisi annus septimus, in quo debitores repetere non permittimur, in quo seruus libertate donatur? Qui enim nouit etiam inimicos simplici oculo intueri: ille est, qui ueraciter dicere potest: Dimitte nobis, sicut et nos dimittimus . Omnis enim qui facit peccatum, seruus est peccati . Cui deplorande seruituti tandiu quisque addicitur, donec ipse dimittens et diligens, dimittatur et diligatur, de seruo non modo liber, sed etiam amicus efficiatur. uere tempus pacis, tempus quietis, tempus tranquillitatis, tempus glorie et exsultationis. Quid enim molestie, quid perturbationis; quid meroris, quid anxietatis eius poterit interpolare letitiam, qui a primo illo Sabbato, in  quo laborum suorum fructibus pascitur, ad huius diuine similitudinis statum gratia pleniore progreditur, ut omne hominum genus uno mentis amore complectens, nullius iniuria moueatur; sed, sicut indulgentissimus aliquis pater erga carissimum sibi filium phrenesi laborantem, ita ille erga suos afficiatur inimicos, ut quo magis ab eis iniuriatur, eo profundiori caritatis affectu inferentibus sibi molestiam compatiatur? Hac igitur uirtute possessus tunc maxime Sabbatum hoc celebrare dicendus est, cum ingrediens cor suum in fraterne dilectionis dulcedinem intendit animum, et erga carissimos sibi in quemdam suauissimum resolutus affectum, gustat quam bonum et quam iucundum habitare fratres  in unum .



CAPUT u. Quomodo utraque hec dilectio Dei dilectione seruetur.

uerum, quia, ut superius diximus, utrumque hunc amorem, quo uel proprie saluti consulimus, uel quo proximis puro affectu unimur, quadam diuini amoris portione necesse est animari: sciendum quia ad hanc geminam dilectionem Dei nos dilectio mouet et promouet, secundum id, quod uerbum caro factum est, et habitauit in nobis . Siquidem in hac gemina dilectione acquiritur innocentia, quam in duobus constare manifestum est. Innocens quippe est, qui nec sibi, nec alteri nocet. Sibi autem nocet,  qui semetipsum uitiis alicuius aut turpitudinis labe corrumpit. Ad quam corruptionem quia maxime uoluptas, ac delectatio carnis impellit, sic eam facile quilibet respuit uel euitat, si erga carnem nostri Saluatoris pium indutus affectum, gaudet spiritalibus oculis intueri Dominum maiestatis, usque ad presepis inclinatum angustias, uirgineis inhiare uberibus, maternis amplexibus stringi, tremuli senis, sancti uidelicet Simeonis, felicibus labiis osculari. Qui mentis sue obtutibus imaginari dulce habet, quam mitis aspectu, quam dulcis affatu, quam peccatoribus compatiens, quam infirmis et miseris condescendens, quod mira benignitate nec meretricis attactum, nec publicanorum refugit conuiuium , quod unius adultere suscipit  causam ne lapidetur , quod alteri confabulatur, ut de adultera euangelista quodammodo efficiatur . Quis est, cui ad hoc dulce spectaculum, omnis fetentis carnis delectatio non sordescat? Inde suaues quedam lacryme facile oriuntur, quibus omnis concupiscentiarum estus exstinguitur, tepescit caro, gule uoracitas temperatur, omnis uanitatum titillatio sedatur. Porro ad inimicorum dilectionem, in qua fraterne caritatis consistit perfectio, nichil nos ita animat, ut illius mire patientie grata consideratio, qua ille speciosus forma pre filiis hominum , uenustam faciem suam impiis prebuit conspuendam, qui oculos illos, quorum nutu reguntur omnia, uelamini subdidit iniquorum; qua latera illa  sua flagellis exposuit; qua caput, tremendum principatibus et potestatibus, spinarum asperitati submisit; qua semetipsum opprobriis ac contumeliis addixit; qua tandem crucem, clauos, lanceam, fel, acetum patienter sustinuit, in omnibus lenis, mitis, tranquillus. Denique tanquam ouis ad occisionem ductus est, et quasi agnus coram tondente se obmutuit, et non aperuit os suum . Considera, o humana superbia, o superba impatientia, quid sustinuit, quis sustinuit, quomodo sustinuit! Cogitentur, rogo, non scribantur. Quis est, cuius ad hunc mirabilem intuitum non statim ira deferueat? Quis illam audiens mirabilem uocem, plenam dulcedinis, plenam caritatis, plenam immutabilis  tranquillitatis: Pater, ignosce illis , non statim omni affectu suos amplectitur inimicos? Pater, inquit, ignosce illis. Quid lenitatis, quid caritatis huic addi potuit orationi? Addidit tamen, Parum fuit orare; uoluit et excusare. Pater, inquit, ignosce illis, non enim sciunt quid faciunt. Sunt quidem magni peccatores, sed pusilli estimatores; ideo, Pater, ignosce illis. Crucifigunt; quem tamen crucifigant nesciunt, quia si cognouissent, nunquam Dominum glorie crucifixissent ; ideo, Pater, ignosce illis. Putant legis preuaricatorem; putant diuinitatis presumptorem; putant populi seductorem. Abscondi ab eis faciem meam, non agnouerunt maiestatem meam; ideo, Pater, ignosce illis, quia nesciunt quid faciunt. Igitur, ut  homo se diligat, nulla se carnis delectatione corrumpat. Ut uero carnali concupiscentie non succumbat, omnem affectum suum ad suauitatem Dominice carnis extendat. Porro, ut perfectius ac suauius in fraterne caritatis delectatione quiescat, etiam inimicos brachiis ueri amoris astringat. Sed ne diuinus hic ignis iniuriarum statu tepescat, dilecti Domini ac Saluatoris sui tranquillam patientiam oculis mentis semper aspiciat.



CAPUT uI. Quomodo perfectum Sabbatum in Dei dilectione reperitur, et quomodo quinquagesimus annus huic dilectioni comparetur.

uerum hac gemina dilectione purgata mens, tanto deuotius, quanto securius, ad ipsius diuinitatis  felices gestit amplexus, ita ut nimio desiderio succensa uelamen carnis excedat, intransque in illud sanctuarium, ubi spiritus fit ante faciem suam Christus iehsu, ab illo ineffabili lumine, ab illa inusitata dulcedine penitus absorbeatur; factoque silentio ab omnibus corporalibus, ab omnibus sensibilibus, ab omnibus mutabilibus, in id quod est, et sic semper est, et ipsum est, in illud unum perspicacem figat intuitum; uacans et uidens quoniam Dominus ipse est Deus, et inter caritatis ipsius suaues amplexus, sabbatizans sine dubio Sabbatum sabbatorum. Hic annus iubileus, in quo homo ad suam possessionem reuertitur, ipsum uidelicet Auctorem suum, ut nimirum possideatur et possideat, habeatur et habeat, teneatur et teneat.  Ipsa est possessio, que distracta uili peccati pretio, amore hominis diffluente ab eo, a quo factus est, et inherente rei, que facta est. Huic Sabbato non immerito quinquagenarius numerus dedicatur, in quo seruilis timor expellitur, carnis non solum concupiscentia, sed et memoria consopitur, spiritus concipitur. Ante, inquit, id est ante Pentecosten, Spiritus non erat datus, quia iehsu nondum erat glorificatus . Non omnino non datus, sed non tanta plenitudine, non tanta perfectione. Datur profecto in Sabbato primo, datur et in secundo, sed in Sabbato sabbatorum eius infunditur plenitudo. In gemino enim illo Sabbato iehsu cernitur paruus, non magnus; humilis, non sublimis; iniuriatus,  non glorificatus. Ideo Spiritus nondum erat datus, quia iehsu nondum erat glorificatus. uerum quia caritas diffunditur in cordibus nostris, non alias nisi per Spiritum sanctum qui datus est nobis , ubi septenarius numerus custoditur, sed ipsius septenarii multiplicatione, profectus ipsius caritatis dignoscitur. Nam septimus dies quasi caritatis est inchoatio, septimus annus promotio, quinquagesimus annus, qui est post septies septem, eius est plenitudo. In singulis requies, in singulis uacatio, in singulis spiritualis quedam sabbatizatio. Primo requies in puritate conscientie; deinde in multarum mentium dulcissima coniunctione; postremo in ipsius Dei contemplatione. In primo Sabbato uacatur a crimine; in secundo a cupuditate;  in tertio ab omni prorsus dissensione. In primo gustat mens, quam dulcis est iehsu in humanitate; in secundo uidet quam perfectus in caritate; in tertio quam sublimis in Deitate. In primo colligitur ad se; in secundo extenditur extra se; in tertio rapitur supra se.



CAPUT uII. Quid sit amor, quid caritas, quid cupiditas.

Locus et tempus exigit, ut quod superius distulimus, quemadmodum uidelicet caritas sit exhibenda, paulo latius exsequamur. Quod ut manifestius fiat, quidnam sit caritas, enucleatius uideo ostendendum. Et manifestum quidem est quod caritas amor sit, quanquam non minus manifestum, quod non omnis amor caritas sit. Quocirca subtiliori  indagatione opus est ut primo quid sit amor pateat intuenti; quatenus genere agnito species non lateat inquirentem. Dupliciter igitur amorem dici, animaduersa loquendi consuetudo demonstrat. Dicitur enim amor, anime rationalis uis quedam siue natura, qua ei naturaliter inest ipsa amandi aliquid, non amandiue facultas. Dicitur et amor ipsius anime rationalis quidam actus uim illam exercens, eum ea utitur uel in his que oportet, uel in his que non oportet: qui quidem actus cum additamento amor appellari solet, uerbi gratia amor sapientie, amor pecunie; quem utique amorem uel bonum necesse est esse, uel malum. Nam uis illa anime, siue natura, qua hic amor, siue bonus siue malus exercetur, bonum quiddam anime est, et in  bono et in malo nunquam potest esse non bonum. Pertinet quippe ad ipsius naturam substantie, que ab ipso summo bono est, qui fecit singula quidem bona, uniuersa autem bona ualde. Sed homo libero muneratus arbitrio, sicut ceteris nature sue bonis, sic et hoc aut bene utitur, adiutus per gratiam; aut male, relictus per iustitiam. Quia igitur, ut quidam ait, bonos aut malos mores non faciunt, nisi boni aut mali amores; premissi boni bonus usus bonum hominem facit, quia bonum amorem facit; abusus autem, quia malum amorem facit, utique malum hominem facit. Quid ergo dubitamus caritatem dicere ipsius amoris rectum usum, abusum autem cupiditatem?



CAPUT uIII. Quomodo in electione, in motu, in fructu, amoris rectus usus constet, siue peruersus.


Iam nunc inter eius usum rectum siue peruersum aliquanto subtilius discernamus. Constat autem, ut mihi uidetur, usus eius in tribus, in electione, in motu, in fructu. Est autem electio ex ratione; motus in desiderio et actu; fructus in fine. Rationalis quippe creatura sicut beatitudinis capax condita est; ita ipsius beatitudinis auida semper: sed ad beatitudinem nequaquam ipsa sibi sufficiens est. Propria autem infelicitate, quod ad beatitudinem sibi non sufficiat, consequenter edocta, ut cupita beatitudine potiatur, re aliqua sibi uidet esse fruendum, que ipsa non sit. Proinde unusquisque  uel pro modo sue fidei et intellectus, uel pro erroris fallacia, uel pro experientia sensus, primo sibi beatitudinem in rei cuiuslibet, uel certe rerum quarumlibet fructu constituit. Deinde quidquid illud est, cuius se fructu beari posse confingit, sine omni ambiguitate sibi eligit ad fruendum. Quam utique electionem amor facit: nam ea ui sua, siue natura, quam superius amorem diximus, anima rationalis id facit. Habet nempe amor semper comitem rationem, non qua semper rationabiliter amet; sed qua, ea que eligit, ab his que reprobat, uiuaci circumspectione discernat. Denique rationis est inter Creatorem et creaturam, inter temporalia et eterna, inter amara et dulcia, inter aspera et delectabilia discernere; amoris autem quod uoluerit ad  fruendum eligere. Porro et ipsa electio amor dicitur, et est quidam actus anime; sed, cum amor ipse quo eligit, semper bonum sit, hec tamen electio, que et amor nichilominus appellatur, necesse est ut bona uel mala sit, ac per hoc bonus uel malus amor sit. Nam si experientia cuiuslibet delectationis illecta, uel certe quolibet errore decepta mens, ea quibus minime fruendum est eligat ad fruendum, profecto infeliciter amat. Frui autem dicimus, cum delectatione et gaudio uti. Ipsam sane electionem statim sequitur, uel etiam comitatur ipsius amoris motus occultus, excitans quodam modo et mouens animum in illius rei desiderium, quam eligendam putauit. Et hic similiter motus animi actus est, et ex amore est, et amor dicitur: et si sit  ad id quod debet, et sicut debet, amor bonus est; si uero ad id quod non debet, uel aliter quam debet, malus amor est. At si eam rem quam ad fruendum elegerit, electam desiderauerit, actibus opportunis pro uoto adeptus fuerit, in illius mox usum cum gaudio ac delectatione quiescit. Quem usum, ut uno uerbo appelletur, fructum uocamus. In his igitur tribus caritas siue cupiditas constare uidetur, in animi scilicet electione, in motu, in fructu. Sed electio amoris siue boni siue mali est inchoatio: motus amoris ipsius cursus; fructus ipsius amoris est finis. Si itaque mens ad fruendum eligat quod oportet: si ad id sic moueatur ut debet, uel eo fruatur ut decet, et tam salubris electio, et tam utilis fructus non immerito caritatis censeri uocabulo  iudicatur. Sed in hac electione caritas inchoatur, motu extenditur; in fructu uero perficitur. At si animus eligat insipienter, moueatur indecenter, turpiter abutatur; his quasi gradibus cupiditatem consummari facile aduerti potest. Hi sunt duo fontes, bonorum scilicet et malorum origines; quoniam quidem radix omnium malorum est cupiditas , et radix omnium bonorum caritas.



CAPUT IX Quid nos oporteat ad fruendum eligere.

Quoniam igitur inter bonum malumque amorem distinximus, superest nunc ut quid ad fruendum eligere debeat animus, quemadmodum ad id quod  elegerit, moueri oporteat, sicut ipse, in cuius manu sumus, et nos et sermones nostri, inspirare uoluerit, ostendamus. Sic quidem et quid diligendum, et quemadmodum diligendum sit agnoscemus. Hoc sane dicendum, quia non omne quod in usum nostrum eligimus, diligere dicendi sumus, sed solum id quod ad fruendum eligimus. Ea quippe mens que sterquilinio carnis immersa, ad nichil subtile quod crassitudine sensus excedat, nititur aspirare, uel fallaces diuitias, uel inutiles honores, aut corporeas uoluptates, mundiue fauores, uel horum aliquid, uel simul omnia, quasi destinatum intentionis sibi eligit finem, in talium perfunctione felicitatem falsa opinione depingens. Ad horum tamen fructum non eodem omnes calle nituntur. Alius  enim negotiari, militare alius, quamlibet artem alius eligit exercere, ad destinatum finem alius rapinis ac latrociniis tendit. Ex his omnibus id solum amare quis dicendus est, ad quod fruendum tota eius festinat intentio; ceteris autem quasi quibusdam adminiculis uti; quo facilius ad desiderate rei perfunctionem ualeat peruenire. Sed peruersa mens quandiu quidem non potitur optatis, in eorum fructu felicitatis pingit imaginem; aut uoti compos effecta cum se solita indigentia senserit laborare, uel certe ab his quibus abusa est, quodam quasi fastidio resilire; in alterius cuiuslibet rei succenditur appetitum, non quidem satianda, sed eadem iterum uanitatis ineptia turpiter deludenda. Hic est circuitus impiorum, de quorum  misera indigentia in prima huius operis parte satis superque disputatum est. Porro is cui mens sanior, oculus purior, uita est defecatior, altiori sensu rem inuestigans, cum manifestum sit neminem sibi ad beatitudinem posse sufficere, uidet profecto id quod sit inferior abiectior que natura, deiicere posse hominem sui amore, non extollere altius, miseriisque magis inuoluere quam uere felicitatis conferre solatium. Hinc semetipsum metiri aggrediens, ac sue priuilegium estimare nature: cernit profecto quam digne, quam magnifice, quam denique iuste homini lex diuina precipiat: Dominum Deum tuum adorabis; et illi soli seruies . Quod nullomodo dixisset, si esset quelibet natura sublimior, cui humana natura singulare  illud deberet obsequium, uel a qua posset beatitudinis premium exspectare. Ipse igitur nobis pre omnibus eligendus est, ut eo fruamur, quod est amoris inchoatio; ipse pre omnibus desiderandus, quod est ipsius amoris quasi cursus quidam atque promotio; in cuius adoptione, quia perfecti boni perfecta erit dilectio, perfecta erit et beatitudo. Merito igitur primum mandatum et maximum de Dei dilectione lex diuina contradidit: Diliges, inquiens, Dominum Deum tuum . uerum, quia hoc beatifico bono, cum adepti fuerimus, quisque pro sua capacitate fruetur; capaciores autem erunt omnes simul quam singulus quisque: erit sine dubio ipsa beatitudo cumulatior, si hoc quod quilibet  minus capax habere non poterit in seipso, habere incipiat uel in altero. At alterius bonum suum non erit, nisi hoc ipsum bonum in altero dilexerit. Quod eque impossibile erit, nisi alterum ipse dilexerit. Congruentissime ergo secundum preceptum diuina sanxit auctoritas: Diliges proximum tuum . Sed quoniam summum bonum nostrum Deus erit, et in seipso, et in nobis, et in altero, ipse ex toto precipitur diligendus. Diliges itaque Dominum Deum tuum ex toto corde tuo, et ex tota anima tua, et ex omni uirtute tua. Quia uero tantumdem gaudii nobis conferet proximi bonum, quantum proprium; merito dicitur: Diliges proximum tuum tanquam teipsum. Patet igitur duo nobis eligenda ut his fruamur Deum scilicet et proximum,  quanquam dissimiliter. Nam Deum, ut eo fruamur in seipso, et propter seipsum; proximum, ut ipso fruamur in Deo, imo et Deo fruamur in illo. Nam licet uerbum hoc frui districtius soleat accipi, ut uidelicet nulla re alia, sed solo Deo fruendum esse dicatur; ad hominem tamen loquens Paulus: Ita, frater, inquit, ego te fruar in Domino . Cum igitur hec duo et ratio, ut diximus, eligenda perspexerit, et, ceteris omnibus horum contemplatione contemptis, mentis consensus elegerit, inchoata est profecto Dei proximique dilectio; quia ad id quod debet fit ipsius amoris conuersio.



CAPUT X. Quod ad actum et desiderium amor noster moueatur, et quod aliquando affectu, aliquando ratione ad hec duo moueatur.


Hec de electione dixisse sufficiat, ut deinceps de ipsius amoris motu, que dicenda sunt, prosequamur. Fit autem motus eius ad duo, uel interius ad desiderium, uel exterius ad actum. Ad desiderium, cum ad id quo fruendum iudicauerit, animus se motu quodam interno, et appetitu extendit. Ad actum, cum mentem ad aliquid etiam exterius agendum, amoris ipsius uis quedam occulta compellit. Proinde inuestigandum arbitror quenam sint illa, quibus quasi incentiuis, amor ipse ad hec duo excitetur ac moueatur, queque ei cursum suum ordinent quodammodo atque prescribant. Deinde quid eorum sequi debeat, uel quantum sequi debeat, quidue respuere, quid admittere, quid minuere,  quid augere oporteat, ut ipse motus competens sit, subtilius inquirendum. Sunt autem duo, ut mihi uidetur, quibus animus ad duo illa que premisimus, mouetur quodammodo ac excitatur, id est affectus et ratio. Aliquando enim affectu tantum, aliquando tantum ratione amor noster uel ad publicum actum, uel in occultum succenditur appetitum; quocirca de singulis his, quantum necesse uidebitur, disputare conabimur. Hoc sane dicendum, cum superius duo quedam ad fruendum, Deus scilicet et proximus, ratio docuerit eligenda, ceteris omissis, quemadmodum ad hec duo amor noster moueri oporteat, deinceps esse tractandum. Igitur de omnibus motibus, quibus amor noster multipliciter uariatur, quis maxime sequendus sit,  uideamus. Sed primo de bifaria ipsius motus origine, que cepimus exsequamur.



CAPUT XI. Quid sit affectus, et quot sint affectus declaratur, et quod spiritalis affectus multipliciter accipiatur, ostenditur.

Est igitur affectus spontanea quedam ac dulcis ipsius animi ad aliquem inclinatio. Affectus autem aut spiritualis est, aut rationalis, aut irrationalis, aut officialis, aut naturalis, uel certe carnalis. Spiritualis affectus dupliciter potest intelligi. Nam spirituali quidem affectu animus excitatur, cum occulta et quasi improuisa Spiritus sancti uisitatione in diuine dilectionis dulcedinem, uel fraterne caritatis  suauitatem mens compuncta resoluitur. Cuius uisitationis modum et causas, quam lucide a nobis fieri potuit, superius memini demonstratas. Huic affectui ille contrarius est, qui ex diaboli immissione generatur. Quo illos ad turpia queque constat illectos, de quibus propheta: Spiritus, inquit, fornicationis decepit eos . Gemino enim tormento sanctorum pudicitiam immundissimus hostis insequitur; nunc carnem intolerabili flamma succendens, nunc mentem perniciose dulcedinis affectu dissoluens. Ni fallor, Amon filius Dauid ex immissione callidissimi hostis noxie suauitatis resolutus affectu, in illicitos proprie sororis exarsit amplexus, ac tanti patris domum incestu commaculans, fratris in se gladium prouocauit  , ac futuri parricidii quo patrem infelix Absalon regni cupidus infestauit, occasiones quasdam preseminauit et causas . Nemo sane exhorreat, quod hunc affectum dicimus spiritualem, pro eo quod a spiritualibus uitiis generatur, nec causetur de nomine, cum res ipsa manifesta sit.



CAPUT XII. De affectu rationali et irrationali.

Rationalis affectus est, qui ex consideratione aliene uirtutis oboritur; uidelicet cum oculis nostris cuiuslibet uirtus uel sanctitas explorata, uel fama diuulgante, uel certe lectione comperta, mentem nostram quadam dulcedinis suauitate perfundit. Hic est affectus, qui nos, audita triumphali martyrum  passione, suauissima deuotione compungit, ac memorabiles precedentium actus quasi sub oculis delectabili meditatione depingit. Hinc uox illa, qua admirabilis athleta Iesu, Paulum dico, fortia sua gesta commendat: concepte gratulationis indices ab oculis audientium plerumque lacrymas elicit, animumque ad eius iamiamque gestientem amplexus infusa subito pietate perstringit. Quis enim audiens pericula illa fluminum, pericula latronum, pericula ex genere, pericula ex gentibus , illam insuper uocem uirtutis, Ubique et in omnibus institutus sum, et satiari et esurire, et abundare et penuriam pati; omnia possum in eo qui me confortat : quis, inquam, hec audiens uel legens, in talem uirum non mirabili moueatur  affectu? Hic affectus inter Dauid et Ionathan sacratissimi amoris primitias consecrauit, ac socialis uinculum gratie ne paterna quidem auctoritate soluendum, federe gratissime caritatis innexuit. uisa namque immutabili pectoris illius constantia, qua loricatum gigantem puer inermis prostrauerat, quod alteri foret inuidie seminarium, optimo adolescenti uirtutis exstitit incrementum, dum uirtutis amicus in uirtuosi iuuenis excitatur affectum, dicente Scriptura: Anima Ionathe colligata est anime Dauid; quia dilexit eum Ionathas quasi animam suam . Hunc ipse mire misericors misericorditer in se transformans affectum, intuitus adolescentem qui ei suas uirtutes prodiderat,  ut ait euangelista, dilexit eum . Huic affectui contrarius est irrationalis, qui quolibet erga aliquem comperto eius uitio, quadam mentis inclinatione mouetur. Multi enim ob uanissimam Philosophiam, uel ob stultissimam in negotio militari audaciam, quorumdam sibi animos inclinarunt. Et quod lugubrius est, multi quia prodigi, quia luxuriosi, quia pudicitie proditores et insecutores; quia turpissimorum hominum sanctores et fautores, quia inanium spectaculorum uanissimi, sed intentissimi spectatores, aliquorum sibi alliciunt et inclinant affectum.



CAPUT XIII. De affectu officiali.

Porro officialem eum dicimus affectum, qui munerum  uel obsequiorum gratia parturitur. Moyses sanctus cum Pharaonis declinaret insidias, sacerdotis Madian officio memorabili sibi comparauit affectum: cuius dum filias uirgines a pastorum improbitate constantissime, licet alienigena, protexisset, admiratus adolescentis beneuolentiam homo, non solum amicum eum sibi, sed et generum postulauit . Berzellai quoque Galaadites, regis Dauid, quem fugientem a facie Absalon officiosissima deuotione susceperat, muneribus nichilominus paratum excitauit affectum : qui uiri constantissimi animo tam perseueranter inhesit, ut inter hereditaria precepta tante munificentie recompensationem filio Salomoni  rex statim moriturus indixerit .



CAPUT XIu. De affectu naturali

Est preterea affectus naturalis cuilibet ad carnem suam, matri ad filium, homini ad domesticum seminis sui. Nemo enim carnem suam odio habuit ; et: Non potest mater obliuisci infantis sui, ut non misereatur filio uteri sui ; et: Qui suorum maxime domesticorum curam non habet, fidem negauit et est infideli deterior . Primus horum etiam uiros sanctissimos non effugit, qui eo affectu, quo nemo carnem suam odio habuit, de sepultura solliciti, narrantur sacramentis posteros obligasse, ne in alieno, sed in sepulcris patrum mortui conderentur .  Secundum sapientissimus Salomon, cum pro superstite puero , meretrices femine in eius presentia disceptarent, credidit explorandum. Denique allato ense, cum diuisionem pueri regia sublimitas iudicasset, matrem affectus prodidit naturalis, et cessit affectui, que non cesserat improbitati: et que laborauerat ne mater proprio pignore frustraretur, laborare cepit ut alteri traderetur. Obsecro, ait, date huic infantem uiuum et non occidatur. Econtra, que ad aliena uiscera expers pietatis obduruit, nec mihi, nec tibi sit, sed diuidatur . Porro tertius in pectore sanctissimi Ioseph, etiam fratricidali preponderauit iniurie, qui cum fratribus fratricidis dispensatoria seueritate explorationis crimen  inureret, cernens eos non mediocriter fatigari, ac sera satis penitentia de fratris proditione torqueri; cedens affectui, ut Scriptura ait, auertit se parumper, et fleuit . Hunc affectum a piis uisceribus Patriarche Dauid nec filii parricidalis abrasit immanitas: a quo cum quereretur ad mortem, mittens qui eius obuiarent insanie, oblitus iniurie, memor nature, ut sciret patrem, dissimulans nosse persecutorem: Seruate, inquit, mihi puerum Absalon . Hunc in se Saluator ipse mirabili compassione transfundens, uidens ciuitatem, que ei secundum carnem metropolis fuit, ex qua illi patres secundum carnem, naturali pietate commotus, cum infusione lacrymarum futurum ei deplorauit excidium. Cuius imitator Paulus  naturali, ut reor, compunctus affectu, optabat aliquando anathema esse a Christo pro fratribus suis secundum carnem .



CAPUT Xu. De affectu carnali duplici.

Carnalis affectus duplex occurrit origo. Plerumque enim cuiuslibet non quidem uirtus aut uitium, sed quedam exterioris hominis habitudo animum sibi intuentis inclinat. Facile quippe alicuius et forma elegantior, et sermo suauior, et maturus incessus, et uenustus aspectus, etiam ignorantis qualis ipse homo sit, prouocat et perstringit affectum. Hec adeo in Moyse puero adhuc gratia relucebat; ut contra tyrannicum Pharaonis imperium, quo masculos Hebreorum neci destinauerat, a parentibus  tribus mensibus, seruaretur, ut ait Apostolus, eo quod uidissent elegantem infantem . Expositus quoque periculo, forme elegantia etiam filie Pharaonis sibi pietatem illexit; cui adoptatus in filium magnus effectus est coram uniuersis quoque seruis Pharaonis. Porro quem ad noxie uoluptatis memoriam in quamlibet speciem suauitas male blanda compungit; carnali motum affectu, nemo sani capitis dubitabit. Hic affectus ambulantem in solario domus sue Dauid ad speciem Bethsabee preuenit incautum , preuentum dissoluit, obruit dissolutum. Contrarioque modo quem in aliene uxoris eneruauit amplexum, in proprii militis crudelem armauit interitum.  Hic affectus sapientiam Salomonis absorbuit, et carnali libidine dissolutum in spiritualis fornicationis barathrum nefandissima idolorum cultura deiecit.



CAPUT XuI. Quid de his affectibus sentiendum sit.

Hi affectus interim meditanti occurrunt: quos amoris origines quasdam dixerim, siue radices, non amores. Non enim his affectibus excitari uel pulsari ualde laudabile existimamus, si boni sunt, nec exitiabile, si mali. Nam et eo quem primo loco posuimus, quanquam optimo, plerique in sui perniciem, ut superiori libello docuimus, abutuntur: et hoc ultimo, qui ceteris formidabilior iudicatur, aliquando uiri optimi ad probationis moritum  titillantur. Quocirca non his affectibus moueri, sed secundum hos affectus moueri, aut utile iudicamus, aut noxium. Quando enim hi affectus mouent animum, aut uisitatio est, aut tentatio: quando secundum hos affectus mouetur, plena est ipsius uoluntatis consensio. Consensio autem aut occulta est, aut etiam manifesta. Occulta cum ex consensu desiderii agitatur interius; manifesta, cum ipsum desiderium ad actum prorumpit exterius. Utrum autem secundum hos affectus moueri debeat amor noster, uel quantum moueri debeat, inuestigare conabimur; si tamen prius de ratione, quam aliam ipsius motus causam diximus, pauca premiserimus.



CAPUT XuII. Quomodo mens ad Dei et proximi dilectionem ratione moueatur.


Nam animum, quem ad Dei proximique dilectionem nullus mouet affectus plerumque mouet ratio, tanto utique sacratius, quanto securius, quanto defecatius; tanto autem defecatius, quanto rationabili amore nichil utilius potest esse, uel purius. Igitur ratio ut ad desiderium conditoris sui animum excitet tepescentem, tribus innititur argumentis: nostre uidelicet necessitati uel utilitati, illius autem dignitati. Suadet ratio Deum esse diligendum, quia necessarium hoc nobis, quia commodum, quia dignum. Necessarium, ut caueamus damnationem; commodum, ut acquiramus glorificationem; dignum,  quia ipse prius diligens nos merito ipsius dilectionis exigit compensationem. Desiderandus est homini Deus tanquam bonum suum, sine quo necesse est eum semper miserum esse; cum quo non potest nisi beatissimus esse; qui bonorum nostrorum non indigens, pro nobis uoluit miser esse. Huic igitur rationi si mens consenserit, etsi non ex affectu, ex uoluntate tamen in Dei desiderium se excitauerit; prosequitur statim ratio negotium suum, necessarium probans illius preceptis adimplendis gnauiter insistendum, si adipisci uoluerit desideratum. Sic innatum internis uisceribus desiderium ratione compellente procedit ad actum. Quia uero inter eius precepta id maximum inuenitur, ut homo proximo suo consulat  sicut sibi; instat ratio, ut ad beneficium proximo impendendum animus moueatur. Omnis autem proximus aut amicus est, aut non amicus, uel etiam inimicus. Amicus, quia prodest, uel profuit; non inimicus, quia non nocet nec nocuit; inimicus, quia obest, uel obfuit. Amicus ex sanguine uel gratia; non inimicus ex innocentia; inimicus ex iniuria. Igitur ut amico se impendat homo, tria quedam proponit ratio; ut non inimico, duo; ut inimico, unum. Amico debetur beneficium ex natura, ex officio, ex precepto. Ex natura, quia homo, uel etiam domesticus est; ex officio, quia amicus est; ex precepto, quia proximus est. Non inimico uero ex natura, quia homo est; ex precepto, quia proximus est. Inimico tantum ex precepto,  quia ut inimicus diligatur, preceptum Domini est. His igitur rationibus cedens animus, si ad beneficium impendendum non solum amico, sed etiam inimico sese parauerit; etsi non sentiat affectum, caritatis tamen meritum non amittet.



CAPUT XuIII. Distinctio gemini amoris, inter quos animus fluctuat proficientis.

Distinguendi sunt igitur duo amores isti; unus ex affectu, alter ex ratione. Inter hos duos amores sepe animus proficientis, et ordinatum amorem habere cupientis, timet et fluctuat; dum putat se minus amare eum, qui amplius amandus est; aut amplius amare eum, qui minus amandus est. Hic  est enim amor ordinatus, ut nec diligat homo quod diligendum non est, diligat autem quidquid diligendum est, amplius tamen non diligat quam diligendum est; nec eque diligat que dissimiliter diligenda sunt; nec dissimiliter que eque diligenda sunt. Constituamus igitur duos homines ante oculos nostros, quorum alter sit lenis, blandus, tranquillus, suauis, et omnium bonorum aptus consortio, inuitans ceteros ad familiaritatem sui, dulcis eloquio, moribus temperatus, in quibusdam tamen uirtutibus minus perfectus. Porro alter, licet in summa uirtute perfectior, uultu tamen tristior, aspectu seuerior et fronte austeris moribus irrugata; qui omnibus benefaciat, prestet quod poscitur,  non sit tamen suauis consortio nec sua cunctos inuitet beneuolentia. Ut igitur illum diligat, animus quodam spontaneo mouetur affectu, ut istum, urget ratio et ordinata regula caritatis. Sentiens itaque homo animum suum, illum quadam amplecti dulcedine, erga istum omni uacuum suauitate durescere, anxiatur, dolet, timet regulam excedere caritatis, dum putat se amare illum quidem supra quam oportet, istum nec quantum oportet.



CAPUT XIX. Quid sit quod homo beneuolus ac suauis, quamuis minus perfectus, maiore quam austerus et perfectior et dulciori diligatur affectu, gemina comparatione probatur, et quomodo utriusque amor non sit periculosus ostenditur.


uolo nunc primo latebras proprie explorare conscientie, ut non me fallat affectus iste, si eius causam et originem contigerit ignorare. Cum igitur iste, cui animus meus dulci quadam inclinatione mouetur, etsi minus perfectus, non sit tamen uitiosus, imo multis uirtutibus adornatus; cur non iste affectus ex uirtute credatur habere principium, ac proinde non timendus sit, sed potius amplectendus? Sed si eius originem uel causam dixerim esse uirtutem, cur non erga istum, quem magis uirtuosum agnosco, faciliori uel saltem simili motu dirigitur? Ergone carnalis iudicandus est affectus iste, qui quadam exterioris hominis competentia generatur? sed si ita est, cur alium eque exterioribus  adornatum moribus, quia tamen estimo uitiosum, non eiusdem dulcedinis suauitate complector? Contigit enim mihi aliquando, ut alicuius exterior habitudo, quandiu in eo uel uirtus sperabatur, uel uitium ignorabatur, plurimum sibi animum inclinauerit meum; proditum autem eius uitium totum illum affectum absorbuerit, ac non modicum menti horrorem ingesserit. Quid ergo? Forte uirtus aut uitium quasi anime cibus uel utilis uel noxius estimanda sunt; exterioris uero hominis uel austeritas uel benignitas, quasi uasa quedam uel rusticana uel urbana iudicanda. Et utilis quidem cibus in uasis deformibus plerumque sumitur; noxius autem nec in pretiosis admittitur. Contingit autem, et quidem persepe, ut  cibus aliquanto uilior ob uasis decorem iucundius admittatur; pretiosissimus autem ob uasis horrorem insanius assumatur. Sic nonnunquam euenit, ut homo uitiosus, et in summo corporis ornatu displiceat; uirtus autem etiam in quadam exterioris hominis duritia et austeritate plurimum placeat. Nihilominus et id contingere manifestum est, ut minorem uirtutem in homine beneuolo quis ac iucundo libentius uideat; maior autem in homine duro et austero insuauius sapiat. Sed erit elegantior, puto, quia et expressior similitudo; si uirtus ueritas, falsitas uitium estimetur: nimia autem morum seueritas, quasi sermo durus et rusticus; exterioris autem hominis grata suauitas, quasi  sermo comptus et eloquens. Sicut ergo in suauiloquio non est falsitas admittenda; sic in duro rusticoque sermone ueritas non spernenda. Simili modo nec in homine exterius ornato uitium placeat, nec in homine quanquam duro et austero uirtus displiceat. Denique si duo homines incipiant aliqua persuadere, quorum alter obtuse, deformiter, frigide id faciat; alter acute, ornate, suauiter, uehementer; donec nescitur quis eorum ueritati innitatur; quis diffluat falsitate; non est mirum, si in eius sermone magis delectatur auditor, qui nouit ope sermonis conciliare aduersos, remissos erigere; beneuolum, intentum, docilem auditorem proemio reddere; nescientibus quo eius tendat oratio, quid exspectare debeant, intimare.  Quod si uterque eque uera, eque magnifica persuadere cognoscitur; in huius uerbis cum quadam amaritudine salubritas sumitur; in istius et suauis salubritas, et salubris suauitas gratius auidiusque percipitur. Quanto enim magis in uera assertione appetitur iucunda suauitas, tanto facilius salubritas prodest. uerum si uterque uera, sed ille minus eloquens magnificentiora ac profundiora conetur asserere; illa quidem que dicuntur suauiter, quanquam minora, suauius auribus illabuntur; non modica autem ui opus est, ne illa pretiosa ob sermonum quibus proferuntur ineptiam audire animum tedeat; intelligere non placeat, credere postremo non libeat Non secus si duo homines proponantur, quorum alter beneuolus, affabilis  gratus aspectu, iucundus affatu, quadam exterioris hominis suauitate in corda intuentium sese refundat; alter durus, austerus, nimia quadam grauitate intuentibus quasi metum incutiat: quandiu utriusque uirtus latet, uel uitium, quis reprehendat, si illum dulcius interior sensus accipiat; istum non uoluntas aut ratio, sed affectus reiiciat? Si uero in ceteris uirtutibus pares utrosque cognouerit, uel si etiam illum iucundiorem in aliquibus imperfectiorem inuenerit; non mirum, nec ratione uacuum, si cui uirtus interior in exteriori oblata suauitate quasi ueritas in pulchro sermone iucundius sapiat; uirtutem in morum austeritate nimia, quasi ueritatem in duro rusticoque sermone, cum quadam mentis anxietate uel etiam coactione suscipiat.  Sed sicut est quedam eloquentia, que iuuenilem decet etatem, quedam autem que senilem et que in iuniori etate feruor et uiuacitas, in maturiori leuitas arbitratur; ita profecto in adolescente si sit beneuolentia hilarior, promptior, pronior ad obsequium, agilior ad actum, in seniore uero honesta, grauis, sine omni dissolutione, hilaris, uacua leuitatis, plena maturitatis; nec ille leuitatis, nec iste debet argui austeritatis. Quomodocunque ergo uarietur, istius amatoris affectus, si isti, quem animus eius affectuose complectitur, nec sui copiam, nec aliud quid preter rationem prebuerit, illi nichil, quod ratio impendendum esse monstrauerit, prebere omiserit, caritatis  utique regulam non excedit. Nam cum affectus isti nequaquam in nostro arbitrio collocentur, cum quibusdam aliquando inuitissimi moueamur, nec quosdam, etiamsi uelimus, experiri ualeamus; nequaquam tunc amor ex affectu est, cum mentem affectus mouerit, sed cum mens ipsum motum secundum affectum direxerit. Similiter de motu, qui ex ratione generatur, sentiendum est.



CAPUT XX. Quod tres sint amores, ex affectu, ex ratione, ex utroque.

Est ergo amor ex affectu, cum affectui animus consenserit; ex ratione, cum se uoluntas rationi coniunxerit: potest et tertius amor ex his duobus  confici, cum scilicet hec tria, ratio, affectus, et uoluntas in unum coierint. Primus dulcis, sed periculosus; secundus durus, sed fructuosus; tertius prerogatiua perfectus. Ad primum sensus experte dulcedinis illicit, ad secundum ratio manifesta compellit, in tertio sapit. Differt autem hic ultimus a primo; quia, licet illo et quod amandum est, aliquando ametur; magis tamen propter ipsius affectus dulcedinem amatur: hoc autem amatur, non quia dulce est, sed quia amore dignum; ideo dulce est.



CAPUT XXI. Recapitulatio eorum que dicta sunt, et quomodo uera Dei cognoscatur dilectio.

Igitur ex his omnibus que dicta sunt, in quo  tota uis consistat amoris breuiter colligamus. Primo si mens aliquid ad fruendum elegerit, deinde ad id quodam interno desiderio sese extenderit, postremo id agat, quo ad desideratum peruenire ualuerit, hoc sine dubio amare dicendum est. Hoc autem quanto quisque feruentius instantiusque peregerit, tanto magis et diligit: quod si ex affectu id fecerit, dulcius utique diligit, ac proinde facilius agit. Si autem totum hoc quod alius ex affectu, alter ex sola fecerit ratione; minus quidem dulce diligit, sed non tardius, quod desiderat, obtinebit. Porro si ipsa electio peruersa fuerit, ut quod non oportet eligat ad fruendum, et illa que ipsam sequuntur electionem, peruersa esse constabit; et talis amor peruersus erit, cupiditatis non caritatis uocabulo  censendus. Sed sicut superius docuimus, quidquid aliud mens ad fruendum preter Deum in seipso, proximum autem in Deo, uel illecta, uel decepta elegerit, metas uere dilectionis excedit. Potest preterea ipsa electio sana esse, motus tamen uterque peruersus. Potest et electio, et sequens motus in desiderio, ex ratione consistere; alter autem motus, qui in actu est totam dilectionem corrumpere: quod exemplis manifestius fiet. Si quis igitur Deum ad fruendum elegerit, sana est ista electio. Si uero in ipso fructu carnale aliquid desiderauerit, existimans cum ad Deum peruenerit, quod ibi, ut Iudaice fabule ferunt, et epulis effluere, et uoluptatibus habeat incubare: nichil proderit electionis integritas quam sequitur desiderii  tanta peruersitas. Sed et si Deum ad fructum sibi felicitatis elegerit, nec in Deo quidquam nisi Deum desiderauerit; si tamen aliis quam oportet actibus, uerbi gratia, aut Iudaicis ceremoniis, aut gentilium sacrificiis, uel alia aliqua superstitione ad tantum bonum ambierit, totum utique dilectionis fructum euacuabit. Sit ergo electio sana, desiderium competens, actus rationalis; et sic non excedet limites caritatis. Interest sane quantum fuerit quis in hac dilectione affectuosus, discretus, fortis. Affectuosus ut dulciter, discretus ut prudenter, fortis ut diligat perseueranter. Affectuosus, ut quod elegit in desiderio, sapiat; discretus, ne in actu modum excedat; fortis, ne inde aliqua eum tentatio auertat. Affectus prodest contra peruersas dulcedines, discretio  contra deceptiones, fortitudo contra persecutiones. Si quis autem in tribus his noscitur esse perfectus, non solum feliciter, sed et suauiter amat. Sane si non poterit affectuosus; sit tamen discretus et fortis; et si non ad presentem, non minus tamen proficiet ad futuram felicitatem.



CAPUT XXII. In proximi dilectione que consideratio habenda.

Hec eadem in proximi dilectione consideremus. Si ergo proximum ad ipsius fructus societatem, qui in Deo est, elegerimus, sana est ista electio. Sed hanc electionem si desiderium turpe aut actus inordinatus subsequitur, tota electionis sanitas maculatur. uerum in Dei dilectione nobis non ipsi  consulimus; Deus enim noster est, et bonorum nostrorum non indiget: in mutua autem dilectione, quoniam mutuo indigemus, necesse est ut nobis inuicem consulamus. Quocirca desiderium ipsum ad duo debet extendi, et actus nichilominus dupliciter exerceri. Debet quippe desiderium ad hoc esse; ut, sicut decet, mutuo nobis fruamur in Deo; et ut Deo inuicem fruamur in ipso. Quia uero homo et ex corpore constat, et ex anima; actus utique noster, quantum facultas suppeditat, utrique debet prospicere. In his quanto quisque feruentior et prudentior, tanto utique et in caritate perfectior. Quanto autem affectuosior, tanto caritas ipsa constat esse suauior. Sicut autem ad hec aliquando, ut diximus, affectus, aliquando mouet ratio, ita utrumque ipsius desiderii modum actusque pro sui qualitate ordinare  contendit. Proinde diligenti consideratione opus est ut de ipsis affectibus, quis sequendus sit. et in quantum sequendus sit, uideamus.



CAPUT XXIII. Qui affectus admittendi non sunt, et quantum spiritualis, qui ex Deo est, sit sequendus affectus.

Igitur spiritualis affectus qui ex diabolo est, irrationalis qui pro uitio est, carnalis qui ad uitium; tres isti affectus non solum non sequendi, sed ne admittendi quidem sunt, imo quantum fieri potest, a cordibus nostris radicitus eruendi. Porro spiritalis qui ex Deo est, non solum admittendus, sed et omnibus modis excitandus est, et augendus: quem desiderium nostrum saluberrime sequitur, ut quanto  dulcius se nobis innotescit tanta excellentia, tanto feruentius eius desiderabilis desideretur presentia. Sane hoc affectu etiam actus noster excitari habet, sed secundum hunc ordinari non debet. Excitari habet, ut nunquam uoluntas bene, imo perfecte operandi tepescat; ordinari autem secundum affectum operatio ipsa non debet, ne metas corporee possibilitatis excedat. Corpus enim hoc quoddam est instrumentum, quo ipsum exerceri habet, quod cum lutee qualitatis sit, innumerabilibus obnoxium passionibus, uim feruentis spiritus ferre non sustinens, nisi quodam moderamine actus exterior temperetur: infecto negotio procul dubio deficiet ac succumbet. Habet autem hoc affectus proprium, ut  plerumque modum nesciat, humanas non metiatur uires, corporeas passiones absorbeat, ac impetu quodam ceco irruens in amatum, solum id meditetur, quod appetit, despiciat quidquid extra est; et quod graue, quod arduum, quod impossibile quoque, ac si leue ac uacuum laboris opus aggrediens, molestissimas hominis exterioris iniurias pre interni affectus delectatione non sentiat. Proinde ut uoluntas iugi feruore calescat; ut illatas extrinsecus passiones patienter quis, imo gaudenter sustineat, usque ad ipsius desiderii motum affectus huius est perferendus, ad uoluntarios uero actus progrediens ne metas corporee possibilitatis excedat, rationis est moderamine cercendus. Quam mensuram uite quidam ignorantes, ac totum affectus  sui impetum importune sequentes, debiliores fiunt, quam sanctiores; ac sic affectu ob actus immoderationem tepescente, ipsa quoque uoluntas immoderatius oppressa tepescit. De ipsa sane actus moderatione, quam secundum rationem fieri necesse est, si quid utile ipse affectuum bonorum inspirator et ordinator, malorum tantum ordinator Spiritus suggerere uoluerit, suo loco adnotabimus. Nunc de ipsorum affectuum distinctione que cepimus, exsequamur.



CAPUT XXIu. De rationali affectu in quantum et ipse sequendus sit.

Rationalem igitur affectum, qui ex alterius contemplatione uirtutis oboritur, ceteris, quibus ad  proximi dilectionem accendimur, constat esse perfectiorem. Etenim non modicum uirtutis indicium est ipse amor uirtutis. Denique huic consentire affectui utilissimum est, tum pro ipsarum emulatione uirtutum, que ipso affectu facilius excitatur, tum pro horrore uitiorum, que ex uirtutum diligenti consideratione sordescunt. Sed et desiderium nostrum, si secundum hunc dirigatur affectum, nec perniciosum arbitror esse, nec noxium; nichil enim obest, imo et prodest plurimum, si eius desideremus presentiam cuius exemplo corrigamur, si mali sumus; si boni, promoueamur; si eque perfecti, mutua collatione firmemur. Est autem presentia sanctorum temporalis et ipsa quidem desideranda, sed magis illa, que cum Christo erit eterna in celis.  Licet autem in utriusque desiderium simili excitemur affectu, non tamen simili actu ad utramque pertingimus. Nam ad corporalem sanctorum presentiam, si forte absunt, aliqua terrarum spatia peragrando; ad eternam tendimus, sancte, et iuste, et pie uiuendo. Si ergo ad utrumque hunc actum eodem incitemur affectu, iste ultimus, quantum ad interiorem exercitationem, eius impetum sine cunctatione sequatur, neque enim timenda est in interiori sanctitate nimietas; exterior autem uirtutum exercitatio de qua dictum est: Noli esse nimium iustus , rationis est moderamine temperanda. Porro sanctorum presentia corporalis, etsi utiliter desideretur, non tamen semper queritur: unde in actu hoc ratio consulenda est, non sequendus  affectus. Quam grata fuit fratribus Antiochenis Pauli ac Barnabe presentia corporalis! quorum scientia instruebantur, quorum firmabantur exemplo, disputationibus contra diuersa sentientes tuebantur. Audientes tamen a Spiritu sancto: Segregate mihi Barnabam et Paulum in ministerium quo uocaui eos , quanquam repugnaret affectus, imponentes tamen eis manus et orantes, dimiserunt eos. Nonne Paulus ex profusione lacrymarum Timothei probauit affectum; cui si uir tantus consensisset, utique irrationabiliter Pauli uestigiis inhesisset: Gratias, inquit, ago Deo meo, memoriam tui faciens, memor lacrymarum tuarum ut gaudio implear .



CAPUT XXu. Officialis affectus in quo cauendus sit, in quo admittendus.


Sequitur officialis affectus, ceteris qui admittendi sunt periculosior; siquidem admittendus est, sed permaxime cauendus est. Quid enim tam dignum, tam consonum rationi, quam ut uicem rependas amanti, osbsequenti officium, gratiam munera porrigenti? Quid deinde cauendum magis quam ne delinitus obsequiis uel muneribus illectus, aut foueas uitia, aut faueas uitioso? Nec de his mihi sermo est, qui diligunt munera, sequuntur retributiones; qui iustitiam uenale habentes, non homini sed muneribus fauent; sed de his qui obsequiis uel muneribus  prouocati, non iam munera, sed ipsum hominem quodam interno complectuntur affectu. Admittendus est, inquam, iste affectus, sed et cauendus: admittendus, ne sit ingratus officio; cauendus, ne non tam homini impertiatur quam uitio. Proinde, quamuis in muneribus uel obsequiis suscipiendis, magna sit habenda discretio, hoc attendendum, ut cum erga eum, cuius beneficiis utimur, uel obsequiis adiuuamur, quodam mouemur affectu: ipsius persone dignitas diligentius inspiciatur; ut si forte eius meriti sit, affectus ipse officialis transeat in rationalem; et quem cepimus diligere, quia nobis gratus, diligi incipiatur, quia uirtutibus adornatus. Euenit aliquando, ut uir optimus ob exteriorem quamdam austeritatem, ut superius diximus, non facili affectu  in cor influat intuentis; quem, si aliqua occasione oblata munificum nobis senserimus, insensibiliter ipse, quem austeritas illa oppresserat quodammodo et obruerat, erigitur, ut ita dicam, et excitatur affectus; et uirtus que prius placebat, sed non sapiebat, ipsi affectui quasi cordis palato, licet ad aliud adhibito, sua se suauitate ingerat et infundat; sic mirabili modo delectetur et sapiat. Quod si talis forte fuerit, in quo non sit uirtus que placeat: quantum quidem eius desiderari potest correctio, affectus admittendus est; simplex autem affectus ille, qui, quamuis certis quibusdam causis moueatur et moueat; hominem tamen sine alterius respectu cause complectitur, per omnia temperandus. Ipsa sane  obsequiorum uel munerum redhibitio, utrique secundum affectum impendatur. Sic et desiderium, quo eorum presentia desideratur, uel actus quo ipsa presentia comparatur, rationem sequantur, non affectum.



CAPUT XXuI. De affectu naturali; et quid sit diligere in Deum, quid propter Deum.

Iam nunc in naturali affectu quis modus seruandus sit, diligentius inquiramus. Hunc sane affectum sicut non admittere impossibile est, ita non sequi, summe uirtutis est. Nemo enim seipsum odio habuit; et tamen: Qui uenit ad me, ait Saluator, et non odit animam suam, non potest meus esse discipulus  . Similiter, Qui uenit, inquit, ad me, et non odit patrem et matrem, non potest meus esse discipulus . Et contra Apostolus: Qui suorum, maxime autem domesticorum curam non habet, fidem negauit, et est infideli deterior . Quid ergo? Contraria sensisse estimandi sunt magister et discipulus, seruus et Dominus, ipsa ueritas et amicus ueritatis? Absit! Distinguendi sunt ergo duo illi amores, de quibus superius locuti sumus; alter secundum affectum, alter secundum rationem. Naturale quidem est, quod homo erga se et suos affectum habet, sed amorem secundum affectum habere non debet; secundum rationem uero habere debet. Affectus ipse ostenditur, cum per Apostolum dicitur: Nemo unquam carnem suam odio habuit . Amor autem secundum affectum, ipsius Saluatoris auctoritate interdicitur, qui ait: Qui uenit ad me, et non odit patrem et matrem, adhuc autem et animam suam, non potest meus esse discipulus . Amor secundum rationem indicitur, cum idem dicit Apostolus: Qui suorum, maxime autem domesticorum curam non habet, fidem negauit, et est infideli deterior . Amor secundum affectum arguitur, cum futura mala prenuntians idem Paulus, ait inter cetera: Et erunt homines se ipsos amantes . Quod uero hic amorem secundum affectum intellexerit, docent sequentia: Erunt enim, inquit, homines se ipsos amantes, cupidi, elati; uoluptatum amatores magis quam Dei . Semper  etenim affectus iste mollia suggerit et suauia; quod iucundum et tenerum, quod uoluptuosum, quod delicatum, libenter amplectitur; quod uero arduum, quod asperum, quod uoluntati contrarium, omni horrore refugit et euitat. Quocirca affectus huius exsecutio amor peruersus est, hominem exuens homine, formam induens bestialem; quod rationis, quod honestatis, postremo quod utilitatis obruens quodam modo et abscondens. Hic amor proprie conuenit bestiis; excusatur in pueris; nam illis ratio non infunditur; in istis sopitur. Denique utrumque hunc amorem breuiter satis Saluator ipse distinguens: Qui amat, inquit, animam suam, perdet eam; et qui odit animam suam in hoc mundo, in uitam eternam inueniet eam . Proinde, ut  ait sanctus ille : »Si male amaueris, tunc odisti; si bene oderis, tunc amasti.« Qui enim amat secundum affectum, utique odit, quia qui diligit iniquitatem, odit animam suam . Qui uero odit secundum affectum secundum rationem diligit. Ad hoc enim addidit: In hoc mundo; quia quidquid in mundo est, aut concupiscentia carnis est, aut concupiscentia oculorum, aut superbia uite . Qui itaque animam suam secundum affectum amat, in hoc mundo amat, quia in concupiscentia carnis, in concupiscentia oculorum, in superbia uite, que omnia affectus suggerit, amat. Hac distinctione id quoque soluitur, quod querunt quidam: quid uidelicet distet inter amorem qui in Deo, et illum qui exhibetur propter  Deum. Affectus quippe non propter Deum assumitur; sed in ipsa anima aut carnaliter aut accidentaliter oritur. Proinde si ei cui animus quadam spontanea ac dulci inclinatione sese refundit, totus amor secundum ipsum affectum exhibeatur: iste nec in Deo, nec propter Deum, sed potius propter se amatur. Si uero is quem affectus iste complectitur, in Dei dilectionem pariter assumitur; amor quia ipse ex affectu sapiat, sed eius exhibitio ex rationis moderamine pendeat: huius utique amor non primo propter Deum assumitur, sed in Deo salubriter exercetur. Porro ei quem affectus ipse respuit et euitat, si consideratione diuini precepti nosmetipsos, ut oportet, exhibuerimus, ac quidquid dictauerit ratio, prout indiguerit, impenderimus,  iste non propter se, sed tantum propter Deum diligitur. Igitur amicus qui non potest non diligi, diligatur in Deo; inimicus qui non propter se potest diligi, diligatur propter Deum. Ille ex affectu, iste ex ratione. Hic itaque modus in naturali seruetur affectu, ut habeatur quidem et sentiatur; sed in omnibus et per omnia rationis moderamine temperetur. Denique Ioseph sanctus prius lacrymis naturalem erga fratres protestatur affectum , quem si uir sanctus ratione post posita sequeretur, nequaquam fratres salubri dolore a proditionis crimine purgarentur. Saluator quoque pium erga suos indutus affectum, ruituram ciuitatem compassione mirabili deplorauit , nichilominus tamen eiusdem ciuitatis scelera, summe  calamitatis iniuria ex rigore iustitie castigauit. Ad quam regulam utinam rectores Ecclesie suum castigarent affectum, quorum multi domesticos sanguinis sui nimis carnaliter amplectentes, non solum eos a mundi uanitate et uoluptate nullo rigore compescunt, imo ex ipso pretio sanguinis Christi, unde suas expleant libidines, damnabili presumptione prospiciunt. Proh dolor! Sic est ingredi domos quorumdam episcoporum nostrorum, et, quod magis pudet, cucullatorum, quasi quis ingrediatur Sodomam et Gomorrham. Procedunt quidam capillati et effeminati seminudis natibus, cultu meretricio, de qualibus Scriptura: Et posuerunt, inquit, pueros in prostibulo . Et in talium libidines  tuus sanguis assumitur, Domine Iesu, erigitur crux tua, panduntur uulnera tua, insumitur pretium mortis tue. Ut isti habeant currentes canes, aues uolantes, equos spumantes, nudantur in pauperibus latera tua, ridentur uerbera tua, effunduntur uiscera tua. uides ista, Iesu meus, uides ista et taces; sed nunquid semper tacebis? Imo, inquis, ut parturiens loquar . Sed ad propositum redeamus.



CAPUT XXuII. De affectu carnali, quod nec omnino respuendus, nec plene sit admittendus.

Igitur carnalis affectus, quem parturit quidam hominis exterioris ornatus, nec omnino respuendus  est; nec ita ut se profuderit, admittendus. uicinus enim illi est affectus ille, qui ducit ad uitia; et nisi iste prudentius caueatur, ille sine sensu pene patientis illabitur. Ad hoc igitur affectus iste salubriter admittitur, si tamen suspense et temperate quodammodo admittatur; ut uidelicet si uirtus in eo claruerit, facilius amplectatur; si uero uitium, correctioni eius uehementius insistatur. Quidquid enim de officiali affectu diximus, de hoc quoque sentiendum nichilominus arbitremur. Ab his tamen, qui adhuc carnalibus uitiis appetuntur, consulte affectus iste respuitur, a quibus rarissime sine uitii titillatione sentitur.



CAPUT XXuIII. Quod affectum non solum origo, sed etiam processus et finis scrutetur, et quod affectus transeat in affectum, exemplis ostenditur.


Porro horum affectuum non solum origo scrutanda est, sed et processus ipse ac finis sagaciter attendendus. Subtilissime enim aliquando unus oritur, et in alium terminatur, uel certe mutatur. Quod de duobus uel tribus ostendisse satis sit. Fama cuiuslibet et uirginis excitus quis, que et sancta corpore et spiritu, fide sincera, discretione precipua, usque ad perfectum contemptum sui humilitatis uirtute fundata, preclare abstinentie, summe predicatur obedientie: ob tantarum admirationem uirtutum summo eam ueneratur affectu. Quem quidem affectum superius rationalem nominauimus. Huius ergo si incipiat familiaritate potiri,  uenerari obsequio, recreari colloquio, eulogiis uel litteris, uel certe quibusdam munusculis frequentare, rationalis iste affectus pene insensibiliter transit in officialem: et que ceperat amari ob meritum sanctitatis, frequentari incipit ob gratiam mutue liberalitatis. Deinde affectus iste dum ad quedam blandimenta se porrigit: etiam carnalis ille qui ceteris perniciosior est, uitio tentante, subrepit. Noui ego uiris pudicissimis et continentissimis, omnemque spurcitiam summo horrore detestantibus, accidisse, ut dum quasdam in tenera adhuc etate summis uirtutibus cernerent accessisse, ac mirabili morum grauitate ac uite sanctitate in quosdam canos, ut ita dixerim, spirituales incredibiliter  profecisse; deuotissimo eas ac dulcissimo colerent simul et amplecterentur affectu. Quibus dum sui copiam pronius indulgerent, ac in eorum aspectus, ut ita dicam, amplexu suauius requiescerent, uitioso quodam affectu subtilius irrepente plurimum fatigati sunt: et qui alios eius criminis conscios non dico non aspicerent, imo a nauseantis animi sinu summo horrore reiicerent; istos pudicissimos, grauissimos, forte etiam uirgineo decore serenos, quos et impudicus quis ob ipsam desperationem non nisi pudice conspiceret; uix sine quadam uitii titillatione frequentari potuerint. Cur hoc? Profecto quia officialis affectus facilius in carnalem affectum mutatur, quam uel pectore pudico impudicus amplectatur, uel in impudico quis  manifeste pudicitie appetatur. Proinde cum affectus noster quanquam rationalis, uel etiam spiritualis, usque ad suspectam etatem uel sexum sese protenderit; consultissimum est, ut infra ipsum mentis sinum cohibeatur; nec ad inania quedam blandimenta mollesque teneritudines pariatur effluere, nisi forte ob id aliquando mature ac temperate progrediatur, ut uirtus amata et laudata feruentius exerceatur.



CAPUT XXIX. Diuersos affectus sepe in eadem mente luctari; et quis cui preponendus sit.

Dicendum adhuc de his affectibus, quod plures aliquando in una mente compugnent: ac quodam modo inuicem se expugnare contendant. Quod cum  contigerit, magna discretione opus est, ut quis cui preponendus sit, agnoscatur, uirtusque necessaria, ne ab inferiore superior expellatur. Denique Abraham proprium filium immolare iussus, nequaquam ad propria uiscera expers naturalis affectus obduruit; sed cum naturalis, quo filium, spiritualis, quo Deum amplectebatur, in sancti uiri pectore compugnarent, superiorem inferiori preposuit: imo ob superiorem inferiorem contempsit. Optimus quoque adolescens Ionathas, non in patris iniuriam consilium, quo Dauid neci destinauerat, eidem sacro federe copulatus prodidit; sed rationalem affectum naturali legitimo iure preposuit. Nec mirum, si amici gratia in eius sacratissimo pectore patris obliterauerit affectum; ob quam propriam,  ut putabatur, iniuriam immutabili uirtute contempsit. Denique Dauid fugienti a facie Saul cum in secretioribus locis uir inuicte caritatis occurreret, patris ei consilia proditurus, inter amplexus et oscula cum se mutuis lacrymis perfudissent, ac pio fletu pium protestarentur affectum, renouato rursus federe intulit Ionathas. Tu quidem eris rex, ego autem ero secundus post te . O uirum summis laudibus efferendum! uirum expertem inuidie, cupiditatis uacuum, qui amicum regno pretulit; qui quod uidebatur suum esse, uoluit alienum. Ego, inquit, ero secundus post te. O summe humilitatis pectus! uir regii seminis, cui ex successione sperabatur hereditas; cui spem  auxerant culminis potiundi genus, uirtus, militum gratia, populi fauor, ipsius etiam mirabilis fama triumphi, quo uno tantum fulcitus comite armatos cuneos agminis hostilis inuasit, ac sue genti insperatam uictoriam reportauit, infra seruum semet deiiciens: Ego, inquit, ero secundus post te. Hic, inquam, in cuius laudibus adhuc canitur: Sagitta Ionathe nunquam abiit retrorsum, et gladius eius non est reuersus inanis ; quasi se ipsum nesciens ut sciret amicum: Tu, inquit, eris rex, et ego ero secundus post te. Quis, rogo, hec etiam de uterino suo fratre sine immani saltem cogitaret inuidia? Quis amici causa totam spem in desperationem deduceret? Filii patriarche Iacob , paterne gratie, qua unus ceteris dulcius fouebatur,  immoderatius inuidentes; seruitutem fratri, patri summam inuexere tristitiam. Primus ille pontificum cum sorore prophetissa preuentus, ni fallor, inuidia, fratri mansuetissimo detrahens, uix ipso orante Moyse diuinam ultionem euasit ; sapientissimus Salomon fratrem emulum regni, accepta qualibet occasione, deleuit ; Ionathas solus infra amicum, patrem, patriam regnumque despiciens: Tu, inquit, eris rex, et ego ero secundus post te. Qui si dixisset: Ego ero rex, tu autem eris secundus post me; nec legem amicitie, nec amici gratiam uiolasset. Flebant autem ambo, ut ait Scriptura, sed Dauid amplius . Instabat nimirum illa amarior morte diuisio, qua indiuidua illa pectora mutuo frustrarentur aspectu: qua cessare  habuit illa dulcis confabulatio, illa periculorum omnium alleuiatrix consolatio, illa quoque uite ipsi preferenda mutui secreti reuelatio: ideo flebant ambo. Cerne, queso, ordinatissime dilectionis hominem. Debebat quippe Ionathas amico affectum, sed patri obsequium. Amico gratiam, sed paterne senectuti custodiam. Si secutus affectum inhesisset amico, paterne dilectionis iura lesisset. Sed si monente, imo etiam compellente patre, amico gratiam subtraxisset, initi federis ac sacratissime amicitie legem uiolasset. Ex affectu itaque utrique placebat coniunctio; sed ex ratione placebat diuisio. Flendo igitur soluebant quod debebant affectui; sed diuidendo, coacti licet, cedebant rationi. Uterque flebat, quia uterque diligebat. Cur  igitur Dauid amplius? Predixerat nimirum Ionathas  suum quodam modo defectum, amici profectum; se regno priuandum, Dauid assumendum; idcirco lex amicitie exigebat, ut ille compassione amici fleret iniuriam: iste ne amici uideretur dolere successus, aliquantisper lacrymis temperaret. Affectum igitur naturalem rationali preposuit, actum uero secundum rationem ordinauit. Dauid quoque ipse cum fidelis ei exercitus de filio parricida uictoriam reportasset, naturali cedens affectui, filii sui lugebat interitum ; sed correptus a milite officialem naturali preposuit: depositoque luctu uictori populo gratulabundus occurrit. Saluator etiam noster, cum iam  ex affectu naturali, quo nemo unquam carnem suam odio habuit , proclamasset, Pater, si fieri potest, transeat a me calix iste ; spirituali, quo semper Patri inhesit, rationis eum iure submisit: uerumtamen, inquiens, non sicut ego uolo, sed sicut tu . Proinde in his affectibus hec ratio seruanda est, ut is quo animus noster excitatur in Deum, ceteris omnibus preponatur; deinde rationalis officiali, officialis naturali, naturalis carnali.



CAPUT XXX. In affectibus que sit querenda utilitas.

His itaque, que de affectuum distinctione dicta sunt, diligenter inspectis, patet, ni fallor, que in illis sit querenda utilitas. Ilia nimirum, ut in eorum  desiderium, que diligenda sunt, ipsis affectibus, quasi amoris quibusdam aculeis excitemur; ut ipsum amorem, ipsorum affectuum infusa dulcedine suauius, ac proinde diligentius teneamus; ut actus ipsos, quibus ad desiderata tendimus, quanto affectuosius, tanto delectabilius; quanto autem delectabilius, tanto feruentius exerceamus. Ipsum sane desiderium etsi affectum excitare habet; rarissime tamen ipsum affectum sequi debet, sicut superius monstratum est. Similiter ad bonorum operum exercitia affectum excitari, in ipsis operibus ex affectu teneri, utilissimum est; sed ipsa opera secundum affectum ordinare, preter ordinem est. Restat igitur, ut quemadmodum ipsa sint opera secundum rationem ordinanda, pro modulo nostro  paucis dicamus. Nam ipsum desiderium secundum rationem uniforme est, quod in eo tamen amore, qui ex affectu est, sentitur; in eo autem qui ex ratione, in sola uoluntate computatur.



CAPUT XXXI. Quibus actibus nos oporteat ad Deum tendere, quibus nobis, proximisque consulere.

Sunt itaque actus quidam, quibus spiritualiter ad illum summum bonum, quod summe diligendum est, summeque desiderandum contendimus; sunt et alii, quibus uel nostre necessitati, proximorum autem necessitati simul et saluti consulimus, que tamen prouidentia, ad illum eque finem referenda non ambigitur. uidetur autem Apostolus omnem perfecte uite statum paucis insinuasse sermonibus:  Sobrie, inquiens, et iuste, et pie uiuamus in hoc seculo . Est enim sobrietas humane uite modus quidam ac temperantia, utramque nimietatem prudenter euitans, et regia uia inter dextram et sinistram cursum nostrum deducens. Hanc uirtutem seculi huius sapientes frugalitatem nominant, cuius excellentiam illorum omnium eloquentissimus lucide satis exponens. Ut uolet, inquit, quisque accipiat, ego frugalitatem, id est modum et temperantiam uirtutem maximam puto. Cum enim ille, ad quem summe tendimus, quidam modus sit, cui nichil deest, nichil obest, nichil superfluit, nichil deficit; ad quem cum peruenerimus, nichil erit exterius quod appetamus, nichil interius quod fastidiamus:  necesse profecto est, ut nosmetipsos in quadam mensura modoque seruemus, nec infra quam necesse est dilabamur; nec supra, quam oportet pestifera presumptione feramur. Iustitiam sane ab Apostolo illam hic estimo nominari, qua proximorum necessitati siue saluti consulentes, et in ipsis beneficiis quid cui conueniat, quis cui preferendus sit discernentes, quod iustum est cuique tribuimus. His autem duabus uirtutibus, sobrietati scilicet et iustitie, ne de eis philosophi, uel quilibet a Christi fide alieni glorientur, consultissime addidit pietatem, que in fide sincera, et pura intentione consistit. Porro ipsa intentio in amoris electione, de qua iam disputatum est, constare uidetur. Hic fortasse lector exiget, ut ipsum uiuendi modum, quem periculosum  imo perniciosum uidetur excedere, manifestius euoluamus. Quod quam sit arduum, difficileque tractatu, quis non uideat? cum tot sint hominum qualitates, quot homines, nec raro saltem duo simul inueniantur, quibus cuncta eque conueniant; dum quod uni satis est, hoc alteri parum est; et quo iste proficit, ille deficit; et quod alteri necessarium est, alteri constat esse superfluum. Dicendum tamen aliquid uidetur quod conueniat omnibus, quod quisque sibi possit aptare, et utrum necessarium uiuendi modum excedat, ductrice possit ratione coniicere.



CAPUT XXXII. De modo humane uite tractare incipiens, que sit in naturali ordine seruanda sobrietas ostendit.

 Igitur tres ordines humane conuersationis occurrunt, primus naturalis, secundus necessarius, tertius uoluntarius. Primus conceditur, secundus indicitur, tertius offertur. Primus ex potestate, secundus ex necessitate, tertius ex uoluntate. Primo debetur gratia, secundo misericordia, tertio gloria. Sed de singulis quam lucide possumus, que dicenda uidentur, exsequamur. Est autem ordo naturalis; ut qui nulla commisit illicita, si uelit ipse licitis utatur, licite tamen. Est autem licitus, uerbi gratia, esus carnium, uini potus, usus coniugii, diuitiarum possessio. Ut enim ait Apostolus: Omnia munda mundis; et nichil reiiciendum, quod cum gratiarum actione accipitur . Nam et heretici ab ipso Apostolo iudicantur, qui prohibent nubere, et iubent  abstinere a cibis, quos Deus creauit ad percipiendum cum gratiarum actione fidelibus . uerum ut horum usus licitus sit, modus seruandus est, tempus, locus, genus diligentius attendenda. Modum sane quemdam seruandum omnibus, nec a quolibet pacto quolibet excedendum, Saluator ipse prescribens: uidete, inquit, ne grauentur corda uestra in crapula et ebrietate, et curis huius uite . Et de usu coniugii ait Paulus: Sciat unusquisque suum uas possidere in sanctificatione et honore, non in passione desiderii . uestium quoque usum describens Petrus: Non in ueste, inquit, pretiosa . In licitorum igitur usu hic modus seruandus est, ut quis in cibi potusque  perceptione infra crapulam et ebrietatem sese contineat, in diuitiis seruandis anxiam sollicitudinem tollat, in usu coniugis ignominiosas passiones euitet, in uestium cultu non pretium, sed necessitatem requirat. Sed et tempus congruum cuiuslibet usui seruandum est; ne, uerbi gratia, his temporibus, quibus traditio ecclesiastica a cibis precipit abstinere, ieiunium sine rationabili necessitate soluatur; ne temporibus quibus orationi uacandum est, nuptialis usus exerceatur; ne diebus quos salubri uacationi ad audiendum uerbum Dei Christiana sacrauit auctoritas, curis mundialibus insistatur; ne diebus, quibus dolorem uel penitentiam uestium mutatione preferre religio sacra constituit, solemnibus quis uestibus abutatur. Locus itidem in omni  usu necessario prouidetur. Nam in Ecclesia uacare epulis, uel uti coniuge, uel exercere negotia, quis non sacrilegium iudicet? Corinthiis scribens Apostolus, in cibi potusque perceptione tempus legitimum eos arguit non seruasse: Conuenientibus, inquiens, uobis in unum, iam non est Dominicam cenam manducare; unusquisque enim suam cenam presumit ad manducandum . Non enim tempus congruum obseruabant, qui ante perceptam Eucaristiam, communes cibos contra scita apostolica presumebant. De modi quoque transgressione, eosdem ipsos inculpans, subiecit: Et alius quidem esurit, alius autem ebrius est . Deinde loci contemptum improperans: Nunquid domos, inquit, non habetis ad manducandum et bibendum,  aut Ecclesiam Dei contemnitis?  Postremo earum rerum, quibus uti licitum est, genus subtilius discernendum, non quod aliquid creaturarum Dei immundum, sine sacrilega impietate credatur; sed quia his, que in demoniorum sacrificiis noscuntur exhibita, uel aliis furto, uel rapina probantur ablata, ne eorum usus impiis, uel infirmis, impietatis uideatur esse consensus, sacra nos abstinere compellit auctoritas. Unde Apostolus: Si quis dixerit: Hoc immolatum est idolis, nolite comedere . Tobias quoque sanctus cum balatum pecoris quod pro mercede operis uxor aduexerat, oculis quidem captus, sed mente integra aduertisset, timens ne ciui iniuriam, sibi maculam illicitus esus inueheret: uidete, inquit, ne furtiuus  sit . Hec de naturali ordine dicta sint, in quibus licet non omnia, quibus licite utuntur homines, adnotauimus; ex his tamen quis modus in ceteris seruandus sit, diligens inquisitor inueniet. Iam nunc de ordine necessario aliqua perstringamus.



CAPUT XXXIII. Modus satisfactionis in ordine necessario, purgationisque describitur.

Et quippe ordo necessarius ut qui commisit illicita ab usu quoque licitorum sese restringat. In qua restrictione duo consideranda sunt: modus scilicet satisfactionis, et necessitas purgationis. Modus satisfactionis, ut secundum modum culpe rigor  continentie extendatur: quatenus secundum Baptiste uocem, dignos penitentie fructus faciamus. Sed de ipsa satisfactionis qualitate cum ad pastoralem curam pertineat, et a sanctis patribus libri scripti, ac sententie prefinite sint, plura dicere supersedeo. uerum non satisfactionis modus tantum conseruandus est, sed etiam purgationis necessitas perquirenda. Nec pro sola satisfactione a licitis continendum; sed etiam pro expellendis uel minuendis passionibus, que uitiosa consuetudine inolescunt, laboriosis operibus insistendum. Sunt enim exterioris hominis exercitia interioris hominis instrumenta; quibus et passiones uitiose, que ipsam inficiunt animam, facilius absciduntur: et interioris facici sordes, quasi confectione quadam  asperiori plenius diluuntur. Proinde sue purgationis sollicito primo necesse est ut passiones quibus impugnatur attendat; deinde que sint quibus maxime fatigatur inspiciat; postremo que instrumenta, quibus passionibus magis obuient sagaci circumspectione perquirat. Quibus inspectis, congruum cuilibet passioni obiiciat; et que magis impugnat, feruentiori instantia ut ipsa obruatur, insistat. Denique passionem libidinis facile comprimit uentris restrictio, uagum cor et instabile uigiliarum infirmat afflictio, iram silentium mitigat, tedium mentis operis illicitudo castigat. Nec sic tamen unius passionis exstinctioni tota uehementia insistendum est, ut ad cetera comprimenda instrumentum corporale deficiat; nec importunius labosandum,  ut non quelibet passio sentiatur; sed cum surrexerit, ut secundum rationis iudicium compescatur. Hec de modo purgationis breuiter tetigisse sufficiat. Ceterum qui uitiorum impugnationem atque remedia plenius nosse desiderat; legat librum Ioannis Cassiani, quem de instituendis abrenuntiantibus intitulauit; in quo eorum origines, impugnationis modum, expulsionis remedium, luculento stylo digessit,



CAPUT XXXIu. Quis sit ordo uoluntarius, et quis in eo seruandus sit modus.

Sequitur ordo uoluntarius a nobis deinceps inspiciendus, de quo Psalmista: uoluntarie sacrificabo  tibi . Est quippe holocaustum gratuitum, acceptabilis hostia, sacrificium uoluntarium; cum quis ab his que concessa sunt, per ea que precepta sunt, ad ea que potioris glorie premia suspirantibus proposita sunt, spiritus libertate contendit. Ad quod perfectionis culmen feruentiores quosque Saluator inuitans: Si uis, inquit, perfectus esse, uade et uende que habes, et da pauperibus: et ueni, sequere me . Et alias: Sunt spadones, inquit, qui se castrauerunt propter regnum celorum. Qui potest capere, capiat . Itaque seculi abrenuntiatio, castitatis propositum, cuiuslibet acrioris uite professio, inter uoluntaria sacrificia computantur. Nam licet post seculi abrenuntiationem retro respicienti regni celorum non  patescat ingressus; post uotum castitatis illicita sit quelibet carnis corruptio; post arctioris uite propositum ruina sit ad remissiora delabi; absit tamen, ut ista uite perfectio, quam uoluntarie subiit quis, non coactus, inter necessaria et coactitia, et non potius inter uoluntaria numeretur; cum et ipsa necessitas, quam inuito nullus imposuit, sed cui ipse se desiderio perfectionis sponte subiecit, uoluntaria dicenda sit, non coactitia. Qui igitur ad hec excelsa, et sublimia sese contulerit, primo uoti uel propositi sui normam; in quibus et in quantis constet, diligenter inspiciat; deinde interioris et exterioris hominis uires experientie libra trutinet et discernat. uires dico interiores, quibus contra tentationum bella exercitatione quotidiana confligat;  uires exteriores, quibus corporalium laborum onera infatigabili longanimitate toleret. Licet autem in quemlibet statum proficienti necessarius sit et interioris et exterioris hominis labor; corporalia tamen ipsam animam specialiter a passionum sordibus diluunt; spiritualia autem exercitia, quasi quedam celestia aromata spiritualium eam odoramentorum suauitate profundunt. Proinde quoniam uitiorum squalore sordenti non congruit unctionis illa dulcedo: profecto ei quem adhuc carnis passiones impugnant, necessaria magis est hominis exterioris afflictio. Ipsis autem passionibus sopitis uel exstinctis, licet ab exterioribus modicum temperare; ipsa autem spiritualia instantius et feruentius exercere. Nec sic tamen, ut professionis sue  normam presumptuosus excedat, nec temporum distinctiones, que in regula cui se subdidit prescribuntur, destruat uel confundat; sed seruato cuilibet operi tempore prestituto, in ipsis se uel sedatius uel feruentius, sicut utile sibi norit, exerceat.



CAPUT XXXu. Disputatio contra cuiusdam epistolam, de monachorum regula et professione.

Porro licet ad materiam non omnimodis pertinere uideatur, consultum tamen arbitror, quatenus nobis, qui monachi dicimur, consulentes, ipsius regule nostre uim diligentius inspiciamus; et cum ibi multa de spiritualibus, multa de corporalibus disserantur, in quibus maxime ipsius regule uis, ac professionis nostre norma consistat, diligentiori  inquisitione uestigemus. Legi cuiusdam litteras, qui super hanc questionem, cuidam sciscitanti ita respondit. Non timeo dicere, monastice conditionis regulam esse, sed uirtutem monastici ordinis, imo substantiam monastice professionis ea, que aliis cessantibus monachum faciunt; et sine quibus cetera, non dico non faciunt, sed nec sapiunt. Sed que sunt hec? Illa que iurauimus, in quorum stabilitatem et obseruantiam Deum et sanctos eius attestati sumus. Et que sunt hec? Stabilitas, inquit, in nostro monasterio; conuersio morum nostrorum, et obedientia secundum regulam Sancti Benedicti. Et infra: Cupio Beati Benedicti uolumen ad monachos reuoluere; et que eius, quam  nostre Regule, imo monastice professionis substantiam prescripsimus, in eo esse cognouero, ut necessaria mente complectar; ut uota, et in que iuraui, reddere, prout mihi Dominus dederit, tota deuotiotione contendam. Cetera uero, non ut Regule nostre corpus, sed tanquam ipsam iuuantia, ipsam nutrientia, opere complere tentabo. Dubitaremus forte que essent ista cetera, nisi postmodum ipse insinuasset. Claustrum scilicet non exire, opus manuum exercere; quantitas uel multiplicitas, uel certe uarietas cibi et potus, lecti stratura, feminalium usus non nisi in uiam directis. Quid enim, inquit? Nunquid si de substantia monastice professionis essent, uel ad momentum in ea aliquid liceret dispensari, uel aliquid ex eis permutari? Alioqui non existente  substantia, nec monachus inuenior: qui monachi substantiam in me destruxero. Et in fine tractatus: Sic, inquit, frater diligende, sic quia in his dispensari licet, ut et ipse beatus Benedictus dispensat in esu carnium omnino debilibus; in feminalium usu saltem in uiam directis; sic, inquam, quia in his dispensari et mutari potest, ergo non sunt de substantia professionis. Hec ille. uerum, quod de usu feminalium, de usu carnium dixit: utrum beati Benedicti dispensatio uel institutio dici debeat, ipse uiderit. Sane senibus et infantibus misericordiam impendendam, non ex dispensatione, sed ex Regule auctoritate precepit. Regule, inquit, auctoritas eis prospiciat. Sed ad priora redeamus.

Manifestum est, quid dixerit Regule corpus, ac  monastice professionis substantiam: loci scilicet stabilitatem, conuersionem morum, et obedientiam secundum Regulam Sancti Benedicti. Sed miror, quod cum de his, que non tam Regulam, quam ipsam iuuantia asserit, loqueretur; de lectione tacuerit. Nam cum ipsa dispensationem admittat, manifestum est secundum ipsum ad Regule corpus non pertinere. Cum igitur opus manuum, panis potusque quantitas; pulmentariorum numerus, modus induendi, quantitas uigiliarum, lectisternii qualitas, silentii grauitas, lectionis prolixitas, psalmorum modulatio, ieiunii protelatio, hospitum susceptio, et si qua alia huiusmodi sunt; nec Regule corpus, monastice professionis substantia habeantur; quippe cum in eis dispensationes et mutationes  multe inueniantur; ita ut per plura monasteria nichil per omnia secundum quod in Regula prefinitum est, exerceant; ubi, queso, in Regula Regule corpus inueniam, monastice professionis substantiam? Nonne de his omnibus, imo pene his solis Regula tota compacta est? Sed enim, inquies, ea sola que profitemur, Regule corpus, ac monastice professionis substantiam dico: tria uidelicet illa prescripsimus. De loci ergo mutatione nulla fieri potest dispensatio. Quid est igitur, quod iam Regula facta et promulgata, ipse Pater Benedictus Maurum misit in Gallias? Quod si eiusmodi mutationem descriptam in Regula legissem, utique non eam dispensationem, sed potius Regule institutionem  nominandam arbitrarer. Nunc uero, cum eam non Regula prescriptam, sed post Regule institutionem factam inuenio, cur non eam libere dispensationem appellem; cum ille esum carnium, quem omnino debilibus Regule concedit auctoritas, dispensationi assignet? Nonne huiusmodi dispensationes quotidie ab abbatibus nostris fieri cernimus? Quam sepe non dico de monasterio ad monasterium, sed et de regionibus ad regiones abbatum suorum dispensatione monachi transferuntur. Quomodo ergo ad Regule nostre corpus, ac monastice professionis substantiam, que dispensationem non admittit, loci stabilitas tam multiplici dispensationi obnoxia pertinebit? Quid quod plerumque in clericatum assumpti non dico a loci illius stabilitate,  sed et ab ipsius abbatis sui obedientia auctoritate ecclesiastica absoluuntur? Tantane permutatio monachi substantiam destruit? Que est igitur dispensatio, que si de loci stabilitate fiat, monachum destruet? Dicet fortasse, si de monasterio ad monasterium sine abbatis sui consensu, nullo salutis sue periculo compellente, transmigraret. Heccine est dispensatio, et non potius preuaricatio? Quod si preuaricatio non est; constanter dico, quia ne talis mutatio monachum destruit. Forte ergo penitebit eum argumenti sui; nec ideo tria hec monastice professionis substantiam, quod dispensationem non admittant; sed quod ea sola monachus profiteatur, affirmabit. Interim et nos hoc ipsum concedamus. Sit ergo Regule corpus ac monachi  substantia loci stabilitas, morum conuersio; obedientia secundum Regulam S. Benedicti. Rogo, demus interim dextras, et qualis sit hec loci stabilitas, hec morum conuersio, hec obedientia, diligentius inquiramus. uellem tamen scire, utrum sicut hoc ultimum, ita duo illa priora secundum Regulam: an simpliciter sine determinatione monachum profiteri existimet. Quod nullo modo quesitu dignum arbitrarer, nisi quosdam comperissem qui sic se professos dicant, ut scilicet solam obedientiam secundum Regulam, duo autem priora, non secundum Regulam, sed sine aliqua determinatione se promisisse affirment. Sed cum alia sit Regula B. Augustini, cui canonici; alia S. Benedicti, cui monachi interposita se professione submittunt,  quero inter horum professiones que habeatur distinctio. Utrique enim et loci stabilitatem, et morum conuersionem, et obedientiam profitentur. Sed si duo illa priora sine determinatione promittuntur, uidetur quod in obedientie tantum professione, a ceteris regulis Regula discrepet S. Benedicti. Ergone alia erit obedientia secundum Regulam Benedicti, alia secundum Regulam Augustini? Commendat beatus Benedictus obedientiam, quam nec tardam uult esse, nec tepidam; non tristem, nec murmurantem; non iniuriis uel contrariis lassescentem, nec ante mortem deficientem. Aliane erit illa secundum Regulam S. Augustini? Aliane erit illa, quam clericus episcopo, episcopus archiepiscopo,  archiepiscopus episcoporum debet episcopo? Illane aut tarda potest esse uel tepida, aut tristis, aut murmurans, aut in iniuriis contrariisue lassescens, aut ante mortem deficiens? In quibus ergo istarum professionum constat diuersitas? An forte obedientia secundum Regulam est ipsius Regule preceptis subdi; quibus aliarum regularum professores non sunt obnoxii? Que sunt igitur ista precepta?

Si ea que de caritate, de humilitate, de patientia ceterisque uirtutibus disserit; quis, non dico canonicus, sed etiam Christianus his preceptis non est obnoxius? An aliam caritatem in sua Benedictus, aliam in sua commendat Augustinus? Annon potius uterque illam, quam commendat in lege et  Euangelio Christus? Quod de ceteris uirtutibus similiter queri potest. Quis enim sani capitis ad uirtutes cohortans, sua hec, et non potius Christi dicat esse precepta? Que ergo erit in diuersis regulis preceptorum diuersitas? Profecto sic uesci, sic indui, sic legere, sic psallere, sic corripere et corripi, et cetera huiusmodi, que in diuersis regulis diuersa inueniuntur. Que idcirco uel Augustini, uel Benedicti specialiter dicuntur, quia non euangelica auctoritate Christianis omnibus imponuntur, sed proponuntur, ipsis autem regularum professoribus non iam proponuntur, sed etiam imponuntur. Aut si ista non sunt, que sunt? Profecto quidquid in suis regulis de caritate, de humilitate, ceterisque uirtutibus ponunt, non hoc quasi sua, sed quasi  Dominica precepta commendant; nec ad ea, quasi ad sua , sed quasi ad Christi precepta, non solum monachos, sed quoslibet Christianos inuitant. Si ergo obedientia secundum Regulam Sancti Benedicti est ipsius Regule preceptis obedire; ipsius autem precepta Regule, in his que supra commemorauimus constant, cum illa quam profitemur obedientia, monastice sit professionis substantia, quomodo substantiam monastice professionis seruat, qui non illa seruat? Sed dicat fortasse, quod utique dici debet, etiam priora illa duo non secundum Regulam profiteri, affirmetque quod non in loci stabilitate, uel obedientia, que monachis, clericis, canonicis,  episcopis eedem iniunguntur, Regularum constet ista diuersitas, sed in morum tantum conuersione. Nam de loci stabilitate nonne omnibus una incumbit necessitas? ne uidelicet sine eius qui sibi preest consensu, temeraria presumptione locum mutet. Porro si morum conuersionem non secundum Regulam, sed simpliciter sine determinatione profitemur; hoc et hi, qui in Ecclesia dicuntur penitentes, hoc ad coniugii portum de fornicationis naufragio fugientes.

Quis enim horum non profitetur morum conuersionem? Restat ergo inquirere, que sit secundum Regulam Sancti Benedicti morum conuersio. Si autem hic ad uirtutes confugimus, ut uerbi gratia, qui hactenus superbus, deinceps humilis; qui  hactenus iracundus, deinceps lenis inueniatur; dicimus profecto quia hec morum conuersio, non tam Regula Sancti Benedicti monachis, quam ex Euangelio omnibus indicitur Christianis. Proinde ut inter conuersiones morum que secundum regulas diuersas, diuerse profitentur, aliqua inueniatur diuersitas, non est quo fugiamus nisi ad illa, que sola in diuersis regulis diuersa constituuntur, de quibus iam satis dictum est. Quomodo ergo professionem suam seruat, qui ista non seruat? Sed dicet aliquis: Si ergo quis superbus, contumax, impatiens fuerit, omnia tamen illa, que supra commemorata sunt, seruauerit, Regulam Sancti Benedicti seruare dicendus est? Constanter dico quia si quelibet ista contra Dei Regulam monachus commiserit,  si secundum modum in Regula prescriptum ista correxerit, professionis sue reus non erit. Sed quid si quis Regulam Sancti Benedicti, quasi quoddam instrumentum intelligat, quo uitia facilius resecentur, precepta euangelica sollicitius impleantur; posseque contingere ut optimo hoc instrumento abutens quis, non eo uitia sua resecet, nec uirtutes acquirat, ideoque in sui perniciem Regulam quidem habeat, Christi tamen precepta non impleat? Nonne ipse beatus Benedictus hoc ipsum insinuat? »Constituenda est, inquit, a nobis Dominici schola seruitii, in qua nichil asperum, nichil graue nos instituros speramus. Quod si quid districtius,« etc.

Hic primum quero, que sit districtio, quam ne  incipientes formident, hortatur. Profecto in hac districtione institutionem suam esse confirmat. Si patientia, si humilitas, si cetere uirtutes cogitentur; heccine instituturum quasi noui aliquid diceret? Profecto non est, quo fugiamus, nisi ad illa, que ipse noua instituit; non lex, aut propheta, aut ipse Christus precepit. His nimirum incipientibus non modica uidetur inesse districtio, considerantibus cibi potusque paruam uilemque quantitatem, uestium asperitatem; ieiuniorum ac uigiliarum afflictionem, quotidiani operis contritionem, et cetera talia, que in ipsa Regula ab eo instituta inueniuntur. Si quis autem Regulam in solis his constare non acquieuerit, saltem concedat, quod non nisi obstinatia pertinaci negatur, professionem nostram  et Regulam in utrisque, uirtutibus scilicet obseruantiisque constare, ac proinde utraque a nobis necessario seruanda non neget. Quanquam ipse Regule institutor in illis uerbis, que considerare cepimus, aliud probare uidetur: »Quod et si quid, inquit, districtius, dictante equitatis ratione, propter custodiam caritatis, et emendationem uitiorum, processerit.« Rogo, quid tenebras in luce querimus? Quid nodum in scirpo? Quid in meridie, quasi in nocte palpamus? Nonne in omni institutione aliud est ipsa institutio, aliud causa institutionis? Nonne ipse hic manifestissime inter institutionem, causamque institutionis, diuisit? Nonne hic custodiam caritatis, ac uitiorum emendationem,  sue institutionis causam testatur? Sed ecce alius e latere surgens: Quid mihi, inquit, de Regula obiicis? Habe caritatem, et fac quidquid uis. Ergo manducemus et bibamus, non quia cras moriemur ; sed quia caritate pleni sumus. Charitate, rogo, an uanitate? Quid ergo, inquis? Qui caritatem habet, Regulam non implet? Quam multi canonici sancti, sacerdotes sancti, episcopi sancti, sed et coniugati sancti, caritatem se habere sentiunt, qui tamen se monachorum Regulam et professionem nec promisisse, nec seruare non nesciunt. Si autem de ipsius Regule professoribus dicitur, uerum dicitur; si tamen intelligatur quod dicitur. Quid ergo, inquis, me ad illa aspera Regule auctoritate compellis? Imo si caritatem habes, non  est necesse, ut compellaris reddere uota tua, que distinxerunt labia tua. Quod si ea que uouisti inscriptione interposita Deo et sanctis in testimonium uocatis, reddere contemnis; profecto caritatem non habere conuinceris. Quomodo enim eum diligis, quem irrides? Ut si aliter, inquit, fecerit, uidelicet quam promisit, a Deo se damnandum sciat, quem irridet. Quid igitur? Dispensationes que in ipsa Regula a patribus facte sunt, uel fiunt, damnamus? Imo hinc eas rationabiliter fieri posse; quod de hominis, non de Dei preceptis fiunt, astruimus. Non enim de diuinis preceptis, aut mutare aliquid aut minuere, ulli hominum fas est. Hoc sane prouidendum est ut ipsa mutatio uel uariatio, dispensatio sit non destructio. Cum enim custodia  caritatis, uitiorum emendatio, ipsius institutionis causa sit; sic profecto ipsa dispensatio rationabilis erit, si cause huic dispensatio ipsa profecerit. Si autem dispensatione magis quam institutione nutriuntur uitia, caritas uiolatur; si forte non damnosa, certe periculosa ipsa dispensatio comprobatur.



CAPUT XXXuI. Item modus in ordine uoluntario seruandus describitur.

Ergo qui ordine uoluntario ad culmen perfectionis aspirat; primo caritatem, qua Deo maxime propinquamus, imo qua Deo inheremus, eique conformamur, in qua totius perfectionis plenitudo consistit,  quasi destinatum finem, quo totum cursum suum dirigat, indesinenter aspiciat; deinde uia quam ei uoti uel professionis sue norma prescribit, ad eius plenitudinem infatigabili spiritus alacritate contendat. Huic itaque fini militet abstinentia, famulentur uigilie, inuigilet lectio, quotidianus labor insudet. Quod si aliquo horum caritas, cuius causa instituta sunt, uiolari cognoscitur; tunc demum ei cui dispensatio credita est, incumbit necessitas, ut sic omnia temperet ac disponat, quatenus non horum causa caritas deseratur, sed eius fructus in omnibus requiratur; nec si tamen ut aliqua eorum, que instituta sunt, pretermittantur, aut certa tempora certis quibusque exercitiis attributa confundantur, nisi extrema cogat necessitas; alioquin non erit dispensatio sed  destructio; sed ut certis temporibus certa exercitia, pro cuiusque qualitate ac mentis statu modificentur. Hoc est quod ipse sanctus, cum de opere manuum legem poneret: »Sic, inquit  , omnia temperet atque disponat, quatenus anime saluentur, et quod faciunt fratres, absque murmuratione faciant.« Et alias: »Omnia tamen mensurate fiant propter pusillanimes.« Nunquid dixit, hoc aut illud pretermittatur propter pusillanimes? »Imo et infirmis, inquit, et delicatis talis ars iniungatur, ut nec otiosi sint, nec uiolentia laboris opprimantur.« Ergo et infirmi et delicati operentur, sed eorum opus sic temperetur, ut non opprimantur. Quem, rogo, de  opere absoluit, ad quod etiam infirmos et delicatos compellit? Hunc sane modum, in ipsis exercitiis, quemlibet seruare utile est, quatenus sic se in uno habeat, ut in ceteris non deficiat; illud tamen in quo se magis proficere sentit, maiori feruore exerceat. Habeo ad manum de hac re cuiusdam uerba sapientis, et congruentius arbitror, que presto sunt inserere, quam de sententia noua uerba componere. Meditatio, inquit, in moribus primo considerat que debita sunt, siue ex precepto, siue ex uoto, et ea primum agenda iudicat, que sic facta habent meritum, ut non facta generent reatum. Hec ergo primum facienda sunt, que sine culpa dimitti non possunt. Post hec si quid uoluntaria exercitatione superadditur, sic faciendum est, ut debitum non impediatur.  Alii uolunt quod non debent, qui non ualent id quod debent; alii etsi ualent quod debeant, uoluntaria impedimenta adducunt, uolendo quod non debent. Item duo mala in bona actione precipue cauenda sunt, afflictio scilicet et occupatio. Per afflictionem dulcedo mentis amaricatur, per occupationem tranquillitas dissipatur. Afflictio est, quando pro his que non ualet per impatientiam uritur, occupatio, quando in his que ualet agendis per intemperantiam agitur. Ne igitur male amaricetur animus, suam impossibilitatem patienter sustineat; ne autem male occupetur, possibilitatem suam extra mensuram suam non extendat.



CAPUT XXXuII. Quid homo sibi, quid proximo debeat, ostenditur, et utrum se proximo, an proximum sibi preferre debeat, declaratur.


Hec de modo in singulis seruando gradibus dicta sunt; quo ad eum quem summe diligendum cernimus, contendentes, et anime saluti consulimus, et corpori debita nature concedimus. Quoniam autem proximum eque ut nos ipsos a nobis diligi diuina tradit auctoritas; primo necesse est, ut cui quis ordo conueniat, intelligentiam nostram non lateat; deinde summopere elaborandum, ne quis in quolibet ordine prescriptum uiuendi modum excedat. Sed quia quosdam preesse, quosdam subesse, quosdam cesse, manifestum est; cum a quolibet horum legitima mensura transgreditur, debet quidem inferior  superiori suggerere; par parem corripere; superior inferiorem etiam, si sit necesse, compellere. Ipsa sane suggestio, siue correptio, siue compulsio, secundum qualitatem singulorum temperetur, ut et in suggestione subiectio, et in correptione collectio, et in compulsione sentiatur compassio. Qui in inferiori ordine legitime obuersatur, ut ad superiora conscendat moneri potest; cogi autem non potest. Qui superiori sua se sponte submisit secundum professionis sue modum tractari debet; ad arctiora uero compelli eius inconsulta uoluntate non debet. Ita sane sit de proximi dilectione sollicitus, quem diligere debet sicut se ipsum; ne modum dilectionis  excedat, qua diligere debet se ipsum: quod tunc fit, cum ipse negligitur quem diligere debet supra se ipsum. Neque enim audiendi sunt, qui sic arbitrantur accipiendum quod dicitur, diliges proximum tuum sicut te ipsum , ut unumquemlibet diligere debeat tanquam se ipsum, duos autem aut plures supra se ipsum; ideoque magis suam, quam aliorum debeat uelle perditionem. Sed quam dabit homo commutationem pro anima sua? Quid prodest ei si lucretur uniuersum mundum, etiam ad salutem, anime autem sue detrimentum patiatur?  Animaduertendum quoque est, quia quidquid premissa ratione fraterne dilectioni adiicitur, totum profecto diuine dilectioni subtrahitur. Cum enim secundum modum quo Deum diligit,  sui dilectio metiatur, tunc solum minus diligit se ipsum, quando minus diligit Deum. Porro se ipsum qui diligit, cuius perditioni non parcit? Quomodo ergo alium diliget sicut se ipsum, qui non diligit nec se ipsum! Nam et Apostolus cum ait: Optabam aliquando anathema esse a Christo pro fratribus meis secundum carnem ; ut eos, proposita mirabili caritate sua traheret ad salutem, affectum quidem prodidit, consilium non expressit. At quam diuersa in una mente suggerant affectus et ratio, superius satis ostendimus. Unde Apostolus cum diceret: Optabam anathema esse a Christo pro fratribus, uerum quidem dixit, quia affectum, quem sentiebat, expressit. Qui si postea dixisset, mallem totum mundum perire, quam me solum a Christo separari,  uerum nichilominus dixisset, quia rationis consilium prodidisset. Nam et ipse Saluator ex affectu, quo nemo unquam carnem suam odio habuit , quem a nobis et pro nobis uoluntarie suscepit, ut transiret hora passionis optauit ; sed ex consilio rationis, ipse ne transiret effecit. Sed et Scriptura consulte non ait: Diliges proximum tuum, quantum te ipsum; sed sicut te ipsum . Modum ergo diligendi prescripsit, non quantitatem indixit. Sic autem sua sibi exhibeatur dilectio, ut primo anime sue, que potior sui pars est; consulat ad salutem; deinde corpori ad necessitatem. Quod si aliquando incumbat necessitas alterum contemnendi, etiam corporis patiatur interitum; dum  tamen anime non sustineat detrimentum. Nec hoc est corpus odire; sed animam corpori in dilectione preferre. Ab hac ergo sui dilectione nunquam recedat; sed ipsa constanter et perseueranter retenta, ad consulendum proximo securus accedat. Modum autem consulendi ex ea, qua sibi consulit, regula accipiat. Agat ergo cum proximo quantum potest; ut saluus corpore, et sanus sit mente. Nam si alterum horum negligit; profecto proximum, qui ex utroque constat, non diligit. Si uero talis fuerit proximus, qui sine quodam detrimento ad salutem anime non accedat, cum quadam compassione ac cordis contritione carnis eius patiatur interitum, ut spiritus saluus sit in die Domini. Nulla sane ratione uel precepto  compellitur sue anime perditione anime fraterne comparare salutem, nec sui corporis interitu fraterni corporis interitum propulsare. Nam quod precipimur animas pro fratribus ponere , ad uite contemptum, non ad anime pertinet detrimentum. Sic enim non ad perditionem, sed potius ponitur ad salutem. Unde sic animam ponere, ipsi utique anime consulere est. Porro hi qui temporalium dominorum suorum mortem temporalem morte sua temporali propulsant; qui recte id faciunt, non tam pro alieni corporis, quam pro sue anime salute id faciunt. Sic enim habet eorum conscientia, dominis suis fidem esse seruandam; ut in tali periculo eorum uitam sue estiment preferendam. Qui autem non pro fide seruanda, sed pro gloria capessenda,  opprobrioque uitando id faciunt, stulte quidem id faciunt; nec tamen pro corpore alieno, sed pro sue fame pretio id faciunt. Sed hoc forte laudabiliter fieri potest, ut ex sola dilectione quis pro alterius corpore suum corpus obiiciat; ut autem, non dico pro unius anime, sed etiam pro totius mundi salute sue anime detrimentum sustineat, saluo uere dilectionis ordine fieri non potest: est enim detrimentum anime, ab eius, qui summe diligendus est, dilectione recedere. Quod aliquando laudabiliter uel saltem culpabiliter fieri posse, quis dicat? A Dei sane dilectione receditur, cum uel aliquid dignum damnatione committitur; uel aliquid sine quo non est salus, omittitur. Sunt preterea  media quedam, ut lectio, meditatio, labor corporis, ieiunium uentris, suauitas orationis, ceteraque huiusmodi: que omnia pro fraterna salute dispensanda, uarianda, mutanda, nonnunquam etiam sunt pretermittenda. De quibus Apostolus: Non que sua sunt, inquit, singuli querentes; sed que aliorum . Et item: Sicut ergo per omnia omnibus placeo: non querens quod mihi utile est, sed quod multis, ut salui fiant . Denique quod ait: Optabam anathema esse a Christo pro fratribus , sic quoque non inconuenienter potest intelligi, ut ab illo orationum suarum secreto, quo inter amplexus Iesu suauiter quiescebat, ab illa ineffabilis contemplationis eminentia, qua celestium mysteriorum secreta purissimis oculis perlustrabat; ab illa  gratissime compunctionis dulcedine, que animam illam celestia sitientem spiritualium affectuum suauissimis stillulis perfundebat; ad mundi strepitum ob fratrum salutem optauerit euocari. Quam euocationem, a Christo separationem ille non ambigit nominandam, qui pro modulo suo uacat et gustat quam dulcis est Dominus ; quam beatus omnis qui sperat in eo. Porro qui sic a Christo separari, fraterna dilectione prouocatus, elegit, uel superiorum auctoritate coactus consensit; prouidendum sibi est ne obruat ista necessitas, et pereat illa suauitas. uerum quod de lectione uel oratione diximus; etiam de commodis corporis, imo de ipso corpore sentiendum est; ut quidquid pro sua salute  contemnendum, impendendum, uariandumque perspexerit, pro salute quoque proximi ad ipsum faciendum agnoscat.



CAPUT XXXuIII. Inter ipsos proximos, quis cui preponendus sit, distinguitur.

Quoniam igitur de caritate tractantes, secundum eius legem, quid homo sibi, quid proximo debeat, ostendimus, cum omnibus ad corporalem necessitatem sufficere tanta nos multitudo non sinat; restat, ut, inter ipsos, quis cui preponendus sit, ratio consulta, discernat. Consideremus itaque cordis nostri latitudinem, quasi arcam quamdam spiritalem, lignis imputribilibus, moribus scilicet bonis uirtutibusque compactam; in qua mansiunculas et tristegas, spiritalia  uidelicet receptacula collocantes, singulis singula, pro cuiuslibet dignitate uel ordine, deputemus. Igitur bestias, bestiali scilicet more seuientes, ac sanguinem nostrum ferali rabie sitientes, inimicos uidelicet nostros, in inferioribus includamus; quibus et orationis solatium, et post ceteros, communis huius uite prebeamus subsidium. Sed quia sunt mansiuncule interiores et exteriores, de hoc hominum genere his, qui foris sunt, exteriora sufficiant; illos uero qui, specietenus licet, communem nobiscum sortiuntur fidem, interior mansio non repellat. Superior his locus reptilibus, iumentisque conceditur, qui terrena licet sapientes, ac semetipsos uentris sordibus, ac libidinis spurcitia maculantes, infra hominem sese deiiciunt; nichil tamen inhumanum,  nichil crudele, nichil in nos moliuntur aduersum. His et orationis remedium, et adhortationis auxilium, et correptionis cauterium, et pre inferioribus, sed post superiores, necessitatis prebeamus supplementum. Inter quos, qui uel sanguinis communione, uel officii humanitate nobis uiciniores sunt, in isto gradu intima sortiantur; ab exterioribus ceteri non excludantur. Iam uero in superioribus homines collocemus: illos nimirum qui, etsi supra hominem perfectionis desiderio non uehuntur, non tamen in bestias feritate, non in pecudes uoluptate, non in reptilia sordibus deuoluuntur. Est in hoc quoque gradus; quanto quis nobis aut carne propinquior, aut amicitia gratior, aut beneficiorum fuerit  largitione propensior, tanto sit et in pectoris mansione interior. Porro locus excelsior uolatilibus cedat; qui supra hominem uirtutum pennis spiritualibus uecti, quanto Deo sunt propinquiores, tanto in arca hac spirituali esse debent superiores. Inter quos quicunque dulcissimo nobis spiritualis amicitie uinculo copulantur, in interioribus ac secretioribus pectoris nostri locis suauius recondantur, astringantur arctius, dulcius foueantur. Est preterea locus ceteris omnibus eminentior, cuius spiritualis huius arce fabricator simul ac reparator iehsu solus sine comite speciosus insidens, ac inferiora omnia sua suauitate componens, in omnibus sapiat, in omnibus fragret, in omnibus luceat, in omnibus splendeat, totamque inferiorem latitudinem  ad unum sue dilectionis cubitum linea rectiore traducat. Ipse solus in omnibus, ipse solus pre omnibus, et affectum nostrum afficit, et amorem exigit; ipse sibi sedem, non solum potiorem, sed et superiorem, nec solum superiorem, sed et interiorem in pectoris nostri mansione requirit. Hec itaque ratio in hac distinctione seruetur, ut seruata omnibus consulendi uoluntatem, cum ad omnes presens indigentia sufficiat, inferiori gradus superior preponatur, in singulis autem gradibus interiori potius consulatur.



CAPUT XXXIX. Qui sint quibus in hac uita frui ualeamus.

Unum adhuc restat, de quo ratio diuisionis nostre deinceps tractare compellit. Diximus enim in hoc constare caritatem, si mens ad fruendum eligat  quod oportet, moueatur ut decet, competenter utatur. De electione et motu, quantum ad presens opus, satis egimus. Sed si electio sana, motus integer fuerit: nunquid usus peruersus erit? Sed in ipsius quem diligit adeptione, et motus uariari potest, et estimatio falli. Potest enim aliquis etiam intentione recta, et competenti motu, eius quem ad fruendum elegit presentiam comparare; in ipso tamen fructu et intentione mutare et uariare motum, et modum excedere. uerum, quia in diuersis gradibus meritisque diuersis paulo superius proximos ordinauimus, dicendum sane est, utrum omnibus, uel certe aliquibus frui debeamus, aut ualeamus. Sed est fructus temporalis, quo inuicem in hac uita frui possimus; sicut Paulus fruitus est Philemone :  et est fructus eternus, quo inuicem fruemur in celo, sicut se fruuntur angeli pura mentium unitate. Proinde cum frui sit cum gaudio et delectatione uti, manifestum arbitror in presenti nequaquam nos omnibus frui posse, sed admodum paucis. Nam ut mihi uidetur, uti quidem possumus quibusdam ad probationem, quibusdam ad eruditionem, quibusdam ad consolationem, quibusdam ad sustentationem. Inimicis siquidem ad probationem, magistris ad eruditionem, senioribus utimur ad consolationem, necessaria ministrantibus ad uite sustentationem; solis autem his quos suaui quodam affectu complectimur, de quocunque horum genere sint, ad uite dulcedinem, ac spiritus delectationem. His igitur  etiam in presenti frui possumus, id est cum gaudio ac delectatione uti. Quocirca caritas in hac uita, quantum ad electionem et motum qui in actu est, exhiberi omnibus ab omnibus potest; quantum uero ad fructum, a paucis, uel certe a nullo exhiberi omnibus potest. Pauci enim sunt, si tamen aliqui sunt, a quibus omne hominum genus non solum rationali, sed etiam affectuosa dilectione colatur. Denique ipsi Deo a multis et electione et motu caritas exhibetur, quibus ipsius dilectionis fructus non in hac uita comeditur, sed post hanc uitam in eius beatissima uisione seruatur. Nam et hi quibus in contemplationis lumine, in compunctionis dulcedine, quidam huius dulcedinis fructus inchoatur; si ad futura gaudia spectes, nec ipsi Deo frui dicendi sunt,  sed potius uti. Nam illius dulcedinis suauissimum gustum non tam pro fructu dilectionis, quam sustentatione infirmitatis, plerisque largiri, satis superius monstratum est. Porro non modicum uite huius solatium est, habere quem tibi affectu quodam intimo ac sacratissimi amoris unire possis amplexu, habere in quo requiescat spiritus tuus, cui se refundat animus tuus; ad cuius grata colloquia, quasi ad consolatoria quedam carmina inter tristia queque confugias; ad cuius amicitie gratissimum sinum inter tot seculi scandala securus accedas, cuius amantissimo pectori, ac si tibi ipsi omnium cogitationum tuarum uiscera sine cunctatione committas; cuius spiritualibus osculis, quasi medicinalibus quibusdam fomentis languores tumultuantium curarum  exsudes; qui tibi collacrymetur in anxiis, colletetur in prosperis, tecum querat in dubiis; quem uinculis caritatis in illud secretarium tue mentis inducas, ut licet absens corpore, spiritu tamen presens sit, ubi solus cum solo conferas; ac quiescente mundi strepitu, in somno pacis, in amplexu caritatis, in osculo unitatis, interfluente Spiritus sancti dulcedine, solus cum solo repauses: imo ita te ei adiungas et applices, et animum animo misceas, ut de pluribus unum fiat. His igitur in presenti frui possumus, quos non solum ex ratione, sed etiam ex affectu diligimus: inter quos his maxime, qui nobis spiritualis amicitie gratissimo federe ceteris familiarius, arctiusque iunguntur. Cuius caritatis sacratissimum genus ne cui improbandum uideretur,  ipse iehsu noster per omnia nobis condescendens, per omnia nobis patiens et compatiens, sue dilectionis exhibitione transformans, uni, non omnibus, suauissimi pectoris sui reclinatorium in signum precipue dilectionis indulsit, ut uirgineum caput uirginei pectoris floribus fulciretur, ac thalami celestis odorifera secreta fragrantiam spiritualium unguentorum uirgineis affectibus quanto uicinius, tanto copiosius instillarent. Hinc est, quod licet a piissimo magistro discipuli omnes summe caritatis dulcedine fouerentur; huic tamen hoc cognomen familiarioris affectus prerogatiua concessit, ut diceretur discipulus ille, quem amabat iehsu .



CAPUT XL Quomodo inuicem frui debeamus.


Qui igitur amico frui dulce habet, uideat ut fruatur in Domino, non in seculo: non in carnis uoluptate, sed etiam in spiritus iucunditate. Sed queris, quid sit frui in Domino? Dicit de Domino Apostolus: Qui factus est nobis a Deo sapientia, et iustitia, et sanctificatio . Cum igitur Dominus sapientia sit, sanctificatio, et iustitia: in Domino frui, est frui in sapientia, frui in sanctificatione, frui in iustitia. Sapientia uanitas secularis excluditur, sanctificatione spurcitia carnis abscinditur, iustitia assentatio omnis, adulatioque compescitur. Tunc enim caritas est, si sit, ut ait Apostolus, de corde puro, et  conscientia bona, et fide non ficta . Purum cor suscipit sapientiam, pudicitia serenat conscientiam, fides non ficta exornat iustitiam. Sunt qui se fruuntur, in uanis et ludicris, in seculi pompis et mundi spectaculis, in studio uanitatis et gaudio falsitatis. Hi non se fruuntur in sapientia, ac proinde non in illo, qui Dei uirtus est, Dei sapientia. Alii etsi non deteriores, certe sordidiores, quibus pene de homine nichil est, quos obscena turpitudo transformauit in bestias; qui se in luxuriosis conuiuiis, et immundis fruuntur desideriis, quia se non in sanctificatione, que in castitatis suauitate consistit, fruuntur, utique in Domino, qui factus est nobis a Deo sanctificatio, non fruuntur. At hi qui se assentatorie fruuntur, inuicem palpantes, inuicem  consentientes, qui dum alterutram cauent offensionem, mutuam incurrunt perniciem, quia non se in libertate fruuntur iustitie, in Domino non fruuntur. Ergo si mutua delectat uerborum collatio, sit sermo de moribus, sit sermo de Scripturis: nunc de miseriis huius uite congemiscamus; nunc in spe futurorum bonorum congaudeamus; nunc mutui secreti reuelatione recreemur; nunc simul ad illam beatam uisionem Iesu, ac bona celestia suspiremus. Si uero, quod nonnunquam utile est, tensum animum ad inferiora quedam ac iucunda laxemus, sint laxamenta ipsa plena honestatis, uacua leuitatis, etsi careant edificatione. Fruamur inuicem in sanctificatione, ut sciat unusquisque uas suum possidere,  id est proprium corpus in sanctificatione et honore, non in passione desiderii. Fruamur in iustitia, ut in spiritu libertatis mutuo cohortemur, mutuo corripiamus, scientes quia meliora sunt amici uulnera, quam fraudulenta inimici oscula .



CAPUT XLI. Epilogus totius operis, et auctoris excusatio sui.

He sunt, amantissime Pater, de caritate meditationes mee; in quibus si excellentia eius, si fructus eius, si competens modus exhibitionis eius, quasi imago quedam illius ostenditur, liber ipse, ut scripsistis, caritatis speculum nominetur. Obsecro tamen ne speculum illud efferatis in publicum,  ne forte in eo non caritas luceat, sed potius auctoris imago sordescat. Quod si illud in meam, ut uereor, confusionem emiseritis, per illud dulce nomen Iesu obtestor lectorem, ne me ex presumptione ad hoc opus estimet accessisse, ad quod et paterna auctoritas, et fraterna caritas, et propria me cegit necessitas. Nam superiori non obedire, periculosum, cum absente carissimo meo de huiusmodi in spiritu fabulari, dulce ac iucundum; uagos et inutiles luxuriantis animi mei excursus harum meditationum uinculis alligare necessarium duxi. Si quis autem horum lectione aut affectu, aut cognitione profecerit, sudoribus meis hanc uicem rependat, ut pro innumerabilibus peccatis meis, apud iustum et misericordem iudicem intercedat.





COMPENDIUM SPECULI CHARITATIS. Aduerte ex reuerendissimo Angelo Manrique tomo II, Annal. Cisterciens. ad annum 1166, cap. 3 et ex reuer. D. Carolo de uisch Dunensis cenobii priore, lib. De scriptoribus ordinis Cisterc. hoc opus prius auctorem scripsisse; et eius occasione postea hortatu amicorum fusius de eadem materia disseruisse, ac maius Speculum caritatis tribus libris distinctum edidisse: sicut idem cum Homiliam unicam in Onera Isaie scripsisset, postea rogatus ac monitus de iisdem alias triginta et unam Homilias uulgauit.



CAPUT PRIMUM. Ut Creator ametur a sua creatura.


Nihil dignius, quam ut Creator a sua ametur creatura. Igitur ratio, ut ad desiderium Conditoris sui animum excitet tepescentem, tribus innititur argumentis: nostre uidelicet necessitati uel utilitati, illius autem dignitati. Suadet ratio Deum esse diligendum, quia necessarium hoc nobis, quia commodum, quia dignum. Necessarium, ut caueamus damnationem; commodum, ut acquiramus glorificationem; dignum, quia ipse prius diligens nos, merito ipsius dilectionis exigit recompensationem. Desiderandus est homini Deus tanquam bonum suum, sine quo necesse est eum semper miserum esse; cum quo non potest nisi beatissimus semper esse;  qui bonorum nostrorum non indigens, pro nobis uoluit miser esse. O Domine Deus, quanta in tui dilectione iucunditas! quanta in iucunditate tranquillitas! quanta in tranquillitate securitas! non eius qui te amat errat dilectio, quia te nichil melius; non spes fallitur, quia nichil amatur fructuosius; non excessus timetur, quia nec modus amandi prescribitur; mundialis amicitie direptrix mors formidatur. In tui dilectione non timetur offensio, que nulla est, nisi ipsa deseratur dilectio: non interuenit ulla suspicio, quia iudicas ipsius conscientie testimonio. Hic iucunditas, quia timor excluditur; hic tranquillitas, qua, ira compescitur; hic securitas, qua mundus contemnitur. Comparetur, queso, omnibus ditiuiis, omnibus deliciis mundi, omnibus honoribus  hoc unum famulorum Christi, quod mortem non timent. Quid, queso, in mundo iucundum; cum ipsa eius iucunditas conscientiam pungat, cum timorem mortis incutiat, cum amatores suos eterne damnationi addicat?



CAP. II.  Quod caritati nichil desit perfectionis: Diliges Dominum Deum tuum, etc. 

O uerbum consummans et abbreuians in equitate! uerbum caritatis, uerbum amoris, uerbum dilectionis, uerbum totius perfectionis! uerbum consummans, cui nichil potest deesse, uerbum abbreuians, in quo pendet tota lex et prophete . O Iudee, quid tantis opus est? Hic circumcisio, hic Sabbatum, hic hostie salutares, hic odoriferum sacrificium, hic totius suauitatis incensum. Tene caritatem,  et nichil horum deerit. Charitatem neglige, et nichil horum proderit. Hic plane non carnalis unius membri amputatio, sed totius exterioris, interiorisque hominis uera et perfecta circumcisio, resecans uoluptatem, exstinguens libidinem, cercens gulam, cohibens iracundiam, inuidiam penitus inuertens; omnium uitiorum generatricem expugnans superbiam. Hec edaces tristitie stimulos spirituali quadam suauitate contemperans, sequacis acedie occurrit languori. Hec auaritie pestem liberalitatis gratissimo mucrone confodiens, ab idololatrie uitio animam liberat ac conseruat. Quid rogo hac circumcisione perfectius: qua uitiorum membra resecantur, corpus peccati destruitur, protoplastorum exuuies uillosa deponitur, totaque antique uetustatis tabes  squalorque deiicitur? Mentem enim, quam dulcedo caritatis compleuerit, non timor angustat, non libido commaculat, non ira dilaniat, non superbia eleuat, non cenodoxie inanis fumus euentilat, non exagitat furor, non stimulus ambitionis euiscerat, non auaritia contrahit, non deiicit tristitia, non inuidia tabefacit. Charitas quippe non emulatur, non agit perperam, non inflatur, non est ambitiosa, non querit que sua sunt, non irritatur, non cogitat malum, non gaudet super iniquitatem . uides hanc spiritualem circumcisionem omnium uitiorum esse peremptoriam; que omnes sensus corporis diuino quodam cultro purificat, oculorum abscindens petulantiam, aurium pruritum eradens,  gustus superfluas suauitates propellens, lingue procacitatem detrahens, meretricios odores excludens naribus, tactus perniciosam mollitiem eradicans.



CAP. III.  Quod amor noster aduersum se ex caritate et cupiditate contrario appetitu diuidatur.

Apostolus ait: Caro concupiscit aduersus spiritum et spiritus aduersus carnem: hec enim sibi inuicem aduersantur, ut non que uultis illa faciatis . Quia caritatis, siue etiam cupiditatis ea sola anime nostre portio capax est, que usitatius amor nuncupatur; ipse est, qui ex noua infusione caritatis et ex reliquiis uetuste cupiditatis, quasi quodam contrario appetitu, aduersus semetipsum constat esse diuisus. Unde intelligendum est, Apostolum spiritus carnisque nomine nequaquam contrarias in homine uno, ut impuri somniant Manichei,  descripsisse naturas; sed spiritus appellatione, mentis ex caritatis infusione exprimens nouitatem, carnis quoque uocabulo ex reliquiis uetustatis miseram anime insinuans seruitutem, inter uetus nostrum inolitum, nouumque insolitum, continuum in una mente asserit oboriri conflictum. Hac itaque concupiscentia, quam carnis esse dicit Apostolus , non quod omnis concupiscentia mala ex carne sit, quippe cum ea nequaquam demones careant, qui carne carent, hec, inquam, concupiscentia mala congruentissime cupiditas appellatur. Carnis uero concupiscentia dicitur, eo quod non ex Deo sed ex homine sit; quem carnem in Scripturis appellari non est ambiguum. Concupiscentia autem spiritus non immerito caritas appellatur, que quidem  in cordibus nostris diffunditur per Spiritum sanctum .



CAP. Iu.  Quod rationalis creatura nonnisi in beatitudinis adeptione quiescit: et quare cum beatitudinem optet, uiam tamen, qua eam obtineat, mira infelicitate refugiat.

Ipsis animantibus irrationabilibus magnus labor est, tueri salutem, uitare perniciem, carnalium appetituum querere satietatem; qua adepta cum nichil habeant ultra quod appetant, conquiescunt. Rationis quippe scientieque expertia, quod sensum carnis excedat, ne appetere quidem possunt. Tibi enim, o anima rationalis, pre ceteris animantibus hec prerogatiua seruatur, quod te a carnis sensibus abstrahens,  ad altiora contendas, nec aliquando saties appetitum, donec ad id quod summum est, id quod est optimum, id quo nichil superius, quo nichil excellentius, felici curiositate peruenias. Ubicunque infra subsistis, tametsi altum, tametsi magnum, tametsi iucundum iudicetur; misera procul dubio remanebis. Misera, quia indiga. Indiga, quia restat quod petas, restat ad quod anheles; restat postrema ipsa beatitudo, ad quam appetendam animam rationalem uis quedam naturalis impellit. Sed deploranda satis est miseri hominis ceca peruersitas, qui cum beatitudinem uehementer exoptet, non modo non agit, quibus adipiscatur optata; uerum proniori affectu ea committit, quibus miseriam  magis accumulet suam. Non secus quam si eger quispiam salutem uehementer exoptet, sed ob presentem molestiam refugiat sectionem, adustionemue exhorreat, ac presenti quadam suauitate pellectus olei fomenta requirat: quanquam morbus eiusmodi sit, ut hac magis leuitate feruescat, nec sine adustionis, sectionisue dolore lentescat. Sic miser homo, sic uel deceptus, dum putat esse felicitatem, que non est, uel presentium suauitate illectus, que falsa est, et se ipsum miserie addicit, et beatitudinis appetitum non amittit; ac proinde infelici circuitu laborans, nunquam quiescit. Enim uero cum anime rationali solus sit superior Deus, par angelus, cetera omnia iudicentur inferiora, quid dementie tam uicinum, quam relicto superiore, in  his, quibus ipsa sit melior, requiem aucupari? Quod, ut mea fert opinio, nequaquam ageret, nisi hinc eam falsa quedam imago felicitatis deluderet, hinc uere miserie similitudo terreret. Nam pauperiem, famem, sitim, et talia sustinere, miseria iudicatur; quibus tamen plerumque uera miseria precauetur, eterna beatitudo conquiritur. Beati, enim, pauperes, ait iehsu, quoniam uestrum est regnum celorum. Beati qui lugent, quoniam ipsi consolabuntur. Beati qui nunc esuritis, quoniam saturabimini . Pauperies ergo eternis diuitiis muneratur, luctus eterna iucunditate mutatur, esurienti satietas eterna seruatur. Hec enim omnia, diuitias scilicet, iucunditatem, satietatem, beatitudini non deesse, nemo qui dubitet.  uerum, quia reprobum quemque in qualiscunque uoluntatis sue affectu, species quedam iucunditatis eludit, et in desideriorum expletione delectatio falsa dissoluit; ignorans miser, quanta sit electis et in pressuris consolatio, et in spe congratulatio, perhorrescit quidem eam, que in facie paret, infelicitatis effigiem; sed sub felicitatis colore ueram excipit infelicitatem, falsam iucunditatem, que uerum dolorem non effugit, ei miserie preferens, cui uera beatitudo succedit.



CAP. u.  Quod requies, quam rationalis creatura naturaliter appetit, nec in salute corporis, nec in uoluptate, neque in diuitiis querenda sit.

 O mirabilis creatura, solo Creatore inferior, quo te deiicis? mundum amas? sed ipsa es mundo superior. Solem miraris? sed ipsa es sole lucidior. De celi huius uolubilis situ philosopharis? sed tu celo sublimior. Secretas creaturarum causas rimaris? sed te nulla natura secretior. Dubitas cum tu de his omnibus iudices, de te autem nichil horum? sed si uelis iudicare, noli tamen amare. Sed nec ipsum iudicare ama. Ipsum ama, qui his omnibus te preposuit, non submisit. Preposuit, non ut his tu beatior; sed ut esset, quo tu esses superior: subiiciens tibi omnia ad cumulum honoris, se tibi seruans ad fructum beatitudinis. Quid ergo sequeris fugitiuas pulchritudines; cum tua ipsius pulchritudo nec senectute marcescat, nec paupertate sordescat,  nec palleat egritudine, nec ipsa saltem morte depereat? Queris, ut uoluntati tue nichil desit, et sic requiescas; hoc ergo quere. Ubi, inquis? noli in salute corporis, noli in uoluptate carnis, noli in potentia, noli in diuitiis. Quid enim peruersius, quam rationalis mentis bonum in uentris ingluuie collocare, ac id quod precellit in homine, uilissime cuidam carnis sue portioni substernere: maxime cum se in his a stolidissimis belluis nichil uideat posse differre? Denique et fames cruciatum, et satietas fastidium parit. Nam etsi uoluptati satisfaciat, necessitatis metas excedat necesse est; si autem nature modum excesserit, dolorem corporis uitare impossibile est. Porro libidinum sordibus oblectari, ac instar immundissime suis in  ceno turpitudinis uolutari, sicut nichil turpius, nichil fedius, nichil magis crubescendum, nichil tam confusione dignum: ita profecto nichil magis inquietum, nichil ita omni quiete ac tranquillitate uacuum. Nam de eius feditate quid dicendum? cum hec sordissima lues et carnem contaminet, et mentem effeminet, ac quidquid in animo honestum, quidquid decorum, quidquid denique uirile est, obruat pariter et euertat? Et quidem cum cetera uitia plerumque se quibusdam uirtutum tegumentis oppalient, ac proinde non modo ad humanos non erubescant, imo et intumescant aspectus; hec sola in prima fronte tantum sui prefert horrorem, ut ea maxime hora, qua etiam carnem perstringit ac sibi uindicat, oculos uehementer refugiat. Quid ergo his  agendum, qui uirginis Filium, ac uirginitatis colunt auctorem? Cauendum est profecto, ne cuiquam id eueniat, quod de quibusdam ait propheta: Computruerunt iumenta in stercore suo . Quibus uerbis proprie satis finem, modumque huius spurcissime passionis expressit: eum, quem luxurie Charybdis absorbuit, carnis sue colluuione, quin proprii stercoris egestione asserens esse corruptum; ut eum non modo exstinctum estimes, uel absorptum, sed instar sepulti cadaueris, immundissimi pruritus sanie profluente, putrescentem sentias et fetentem. Necesse est ergo mentem cui nequam hic spiritus insederit, quibusdam furiis agitari, et ignitis luxurie stimulis impetitam, ad queque flagitia  ebriam et uagabundam, solum freno totius honestatis, impelli: restinctoque semel concepte passionis incendio, in aliud nichilominus estu uehementiore succendi.



CAP. uI.  De suaui iugo caritatis.

Tollite iugum meum super uos, et discite a me quia mitis sum et humilis corde, et inuenietis requiem animabus uestris. Iugum enim meum suaue est, et onus meum leue . Iugum istud fraterna dilectio est. Iugum istud non premit, sed unit: onus istud pennas habet, non pondus. Prorsus qui de huius asperitate causantur, iugum cupiditatis nondum radicitus abiecerunt. Forsitan enim sub habitu religionis uentrem colunt; sub tunica penitentium,  ad mundiales glorias et honores anhelant; sub agnino uellere, lupinum gerentes animum inexplebili auaritia estuant. Unde nimirum continuis curis euiscerantur, inflammantur odiis, anxiis cogitationibus dissipantur; quia iugum utique mundi asperum est, et onus mundi graue est. Porro iugum Domini suaue est, et onus Domini leue est.



CAP. uII.  Quanta sit in caritate perfectio.

Quid enim suauius, quid gloriosius, quam mundi contemptu, mundo se cernere celsiorem, ac in bone conscientie uertice consistentem, totum mundum habere sub pedibus: nichil uidere quod appetat, nullum quem metuat, nullum cui inuideat; nichil quod possit ab alio auferri, suum esse; nichil, quod  ab alio sibi possit inferri, malum esse: dumque in illam hereditatem incorruptibilem, et incontaminatam, et immarcessibilem, conseruatam in celis, dirigit mentis obtutum, seculares diuitias quasi corruptibiles, carnales illecebras quasi contaminatas, omnes mundi pompas quasi marcescibiles, quadam mentis nobilitate contemnere, et in illud propheticum exsultare: Omnis caro fenum, et omnis gloria eius tanquam flos feni. Exsiccatum est fenum, et cecidit flos, uerbum autem Domini manet in eternum?  Quid rogo dulcius quidue tranquillius, quam turbidis carnis motibus non agitari, carnalium incentiuorum incendiis non aduri, ad nullum illecebrosum moueri aspectum; sed tepescentem rore pudicitie carnem spiritui habere substratam, non  iam ad carnales uoluptates illectricem, sed ad spiritualia exercitia obedientissimam adiutricem? Quid tandem diuine tranquillitati tam proximum, quam illatis contumeliis non moueri, nullo supplicio, nullaue persecutione terreri, unam mentis et in prosperis, et in aduersis habere constantiam, inimicum et amicum eodem oculo intueri, ad eius se similitudinem conformare, qui facit solem suum oriri super bonos et malos, et pluit super iustos et iniustos?  Hec simul omnia in caritate, et non nisi in caritate simul omnia: ac proinde in illa uera tranquillitas, uera suauitas; quia ipsa est iugum Domini, quam si Domino inuitante tulerimus, inueniemus requiem animabus nostris, quia iugum Domini suaue est, et onus leue. Proinde cetere uirtutes  sunt nobis aut quasi fesso uehiculum, aut quasi uiatori uiaticum, aut quasi lucerna caligantibus, aut quasi arma pugnantibus; at caritas, que, licet ut alie uirtutes sint, sit oportet in omnibus, specialius tamen ipsa est requies fatigato, et uiatori mansio et plena lux peruenienti, et perfecta corona uiatori. Quid enim est fides, nisi uehiculum nostrum, quo ad patriam uehimur; quid spes, nisi uiaticum nostrum, quo in huius uite miseriis sustentamur; quid quatuor ille uirtutes, temperantia, prudentia, fortitudo, iustitia, nisi arma sunt nostra, quibus pugnamus? At ubi caritate, que non nisi in Dei uisione perficitur, illis duntaxat quibus hic in fide inchoatur, mens fuerit plenius absorpta: nec fides  erit, quia qui cernitur et amatur, non est opus ut credatur; nec spes erit, quia brachiis caritatis Deum amplectenti nichil restat quod speretur. uerum temperantia pugnat contra libidines, prudentia contra errores, fortitudo contra aduersitates, iustitia contra inequalitates: sed in caritate illa perfecta castitas, ideoque nulla libido, contra quam pugnet temperantia; in caritate perfecta scientia, ideoque nullus error, contra quem pugnet prudentia; in caritate uera beatitudo, ideo nulla aduersitas, quam fortitudo deuincat; in caritate pacata sunt omnia, ideo nulla inequalitas, contra quam iustitia uigilet. Agit itaque modo uera temperantia, ne illecta; uera prudentia, ne decepta; uera fortitudo, ne oppressa mens rationalis normam caritatis excedat.  Porro si subtilius aduertas, quid est temperantia, nisi amor, quem nulla uoluptas illicit? Quid est prudentia, nisi amor, quem nullus error seducit? Quid fortitudo, nisi amor fortiter aduersa sustinens? Quid iustitia, nisi amor, equo quodam moderamine inequalitates huius uite componens? In fide ergo caritas inchoatur, in ceteris uirtutibus exercetur, in seipsa perficitur. uerum ut sui sectatores in regnum sue tranquillitatis caritas perfecta transtulerit, cunctis iam carnis illecebris cum ipsa carnis mortalitate consumptis, cunctis errorum tenebris diuine lucis contemplatione decussis, certaque securitate mundi huius succedente molestiis; depositis, ut ita dixerim, quibus hoc belli tempore utitur armis, sola sui suauitate reficiet ipsa uictores. Ita  enim tunc cetere uirtutes in caritatis plenitudinem sese refundent, ut in illa felicitate, nichil aliud temperantia, prudentia, fortitudoue putetur, quam caritas; tam casta, ut nullis tentetur illecebris; tam lucida, ut nullis interpoletur erroribus; tam ualida, ut nullis omnino appetatur aduersis.



CAP. uIII.  Quod opera sex dierum ceteris aptentur uirtutibus, septime uero diei requies caritati assignetur.

Est ergo fides nobis quasi primus dies, quo fideles ab infidelibus, quasi lux a tenebris, separamur. Sit spes secundus, per quam in celestibus habitantes, et pro fidei meritis sola super celestia sperantes, ab his, qui terram sapientes, et a Deo sola  terrena flagitantes, sub celi firmamento, aquarum instar dilabuntur et fluitant, Deo promouente, discernimur. Temperantia nobis quasi dies tertius illucescat, in quo membra nostra, que sunt super terram, mortificantibus, ac carnales concupiscentias, quasi aquas amarissimas, necessariis terminis cercentibus, appareat terra cordis nostri arida et inaquosa, sitiens Dominum Deum suum. Iam uero prudentia quasi diei quarti lumen erumpat, per quam inter facienda et non facienda, quasi inter diem et noctem diuidamur; cuius adminiculo lumen sapientie, uelut solis splendor effulgeat; lux scientie spiritalis, que in aliquibus nobis crescit, in aliquibus deficit, quasi lune decus appareat; per quam etiam precedentium patrum exempla,  quasi stellarum globos, mens deuota suspiciat; per quam inter dies et annos, menses et horas diuidat; quid distet uidelicet inter eos, qui ante legem, et sub lege; quid inter hos et illos qui sub gratia, quid singulis conueniat; que precepta, que tempora, qui mores, que sacramenta, equa examinatione discernat. Sit nobis fortitudo quasi dies quintus, per quam huius maris magni et spatiosi, seculi uidelicet huius procellas toleremus: ac pisces spiritales, Deo operante, effecti, uitam nostram inter undas tempestatesque seruemus; ac mentis nostre desideria, simul et affectus, quasi uolatilia pennata, ad celestia erigentes, et ea, que sursum sunt sapientes, multiplices bonorum operum fructus, Deo benedicente, reddamus. Porro diem sextum nobis  iustitia dictet, per quam diuinam similitudinem reinduti atrocissimis uitiorum bestiis terrenisque desideriis, quasi reptilibus; corporisque motibus, quasi iumentis, generosa auctoritate imperemus; agentes ut corpus menti, mens Deo subdatur, sicque, iustitia dictante, cuique quod suum est, tribuatur. Restat septimus dies, id est Sabbatum, in quo omnia ista opera consummantur, in quo requies uera suscipitur, in quo labori nostro terminus ac finis indicitur. Ipsa est caritas uirtutum omnium consummatio, sanctarum animarum suauis refectio, honesta morum compositio. Ipsa radix, ex qua omnia bona opera, ut bona sint, oriuntur; in qua omnia bona opera perficiuntur. Ipsa septimus dies diuina nos gratia reficit; ipsa septimus mensis,  in quo post tentationum diluuium, arca cordis suauiter requiescit. Huic seruit temperantia, prudentia uigilat, militat fortitudo, iustitia famulatur.



CAP. IX.  De distinctione trium Sabbatorum.

Legimus in ueteri Testamento quasdam Sabbatorum distinctiones. Habes nempe in lege tria tempora Sabbati requie consecrata; septimum uidelicet diem, septimum annum, et post septies septem quinquagesimum annum. Primum ergo Sabbatum dierum, secundum annorum, tertium non immerito dicitur Sabbatum sabbatorum. Constat namque ex septem annorum Sabbatis, addito uno; ut septenarius numerus in unitate concludatur, qui  et ab unitate progreditur, et in unitate perficitur. Nam et omne opus bonum ab unius Dei fidei inchoatur, quod septenario Spiritus sancti munere promouetur, ut ad ipsum, qui uere unus est, ueniatur; ubi totum quod sumus, unum cum ipso efficiatur. Habemus interim Sabbatum dierum, Sabbatum annorum, et in quodam pregustu Sabbatum sabbatorum.



CAP. X.  Quod in dilectione triplici, istorum Sabbatorum sit querenda distinctio.

In lege sic scriptum est: Diliges Dominum Deum tuum ex toto corde tuo, et ex tota anima tua, et ex omni mente tua: et proximum tuum tanquam teipsum: In his duobus preceptis tota lex pendet et  prophete . Necesse est ergo, ut in his duobus preceptis, has Sabbatorum queramus distinctiones, nam et ipse ex lege sunt. Porro hec duo precepta, si diligenter inspicias, tria quedam inuenis diligenda, te uidelicet, proximum et Deum. Ubi enim dicitur: Diliges proximum tuum sicut te ipsum manifestum est, quia debes diligere et te ipsum. Hoc tamen non est preceptum, quia nature est insitum. Nemo enim unquam, teste Apostolo, carnem suam odio habuit , et si non carnem, multo minus utique mentem, quam quilibet, etiam nesciens, magis diligit quam carnem. Nemo est enim qui non malit infirmus carne, quam insanus uiuere mente. Sit ergo homini dilectio sui Sabbatum primum; dilectio proximi, sit secundum;  Dei autem dilectio, Sabbatum sabbatorum. Est autem, ut superius diximus, Sabbatum spiritale requies animi, pax cordis, tranquillitas mentis. Et hoc Sabbatum nonnunquam in propria dilectione sentitur; aliquando ex dulcedine fraterne dilectionis hauritur; in diuina dilectione absque ulla ambiguitate perficitur. Hoc sane prouidendum, ut homo, sicut oportet, diligat semetipsum, proximum uero tanquam se ipsum, Deum supra se ipsum; quia nec se, nec proximum, nisi propter ipsum. Porro Deum non amare conuincitur, a quo proximus non amatur. Qui enim non diligit fratrem quem uidet, Deum quem non uidet, quomodo potest diligere?  Precedit ergo quodammodo dilectionem Dei dilectio proximi; dilectionem uero  proximi dilectio sui. Precedit, inquam, ordine, non dignitate. Precedit, sed illam perfectam; de qua dictum est. Diliges Dominum Deum tuum ex toto corde tuo, et ex tota anima tua, et ex tota mente tua. Nam profecto quedam huius dilectionis portio, etsi non plenitudo, et sui, et proximi dilectionem precedat necesse est: sine qua mortua illa utraque est, ac proinde nulla est. uidetur enim mihi Dei dilectionem, quasi aliarum dilectionum animam esse, que et in se ipsa plenissime uiuit, et aliis sui essentiam uitalem impertit, absenti mortem inducit. Ut ergo homo se diligat, in ipso Dei dilectio inchoatur; ut diligat proximum, capaciori quodammodo sinu concipitur, ubi diuinus ille ignis paululum  coalescens, ceteras tandem, quasi scintillulas quasdam, in sui plenitudinem miro modo absorbeat: totam animi dilectionem ad illud sublime, et ineffabile bonum abducens, ubi nec ipse a se, nec proximus diligatur, nisi in quantum uterque deficiens a se, totus transfertur in Deum. Interim tres hi amores et ab inuicem concipiuntur, et ab inuicem nutriuntur, et ab inuicem accenduntur, porro simul omnes perficiuntur. Agitur autem miro et ineffabili modo, ut quanquam hi tres amores omnes simul habeantur, neque enim aliter potest, non tamen semper eque sentiantur; sed nunc requies illa, illa iucunditas in proprie conscientie puritate sentiatur: nunc ex fraterne dilectionis dulcedine mutuetur, nunc in Dei contemplatione  plenius acquiratur. Sicut enim rex aliquis diuersas aromatum possidens apothecas, nunc hanc, nunc illam ingreditur, nunc huius, nunc illius speciei odore perfunditur: ita mens, cellaria quedam spiritualibus referta deliciis, intra sue conscientie septa retentans, nunc hoc nunc illud inambulat, ac iucunditatis sue materiam, pro diuitiarum diuersitate, diuerso modo compensat.



CAP. XI.  Quomodo Sabbatum spirituale in sui dilectione sentiatur.

Cum enim homo ab exteriori tumultu intra secretarium mentis sese receperit, nichilque occurrerit inquietum, nichil inordinatum, nichil quod remordeat, nichil quod oblatret; sed omnia iucunda, omnia concordantia, omnia pacifica, omnia tranquilla,  et instar ordinatissime ac pacatissime cuiusdam familie, omnis cogitationum, sermonum, operumque turba ipsi animo, quasi patrifamilias domus arriserit: oritur hinc subito mira securitas, ex securitate mira iucunditas, ex iucunditate autem iubilus quidam, eo deuotius in laudes Dei erumpens, quo perspicacius conspicit, eius esse muneris, quidquid in se boni recognoscit. Hic est septimi diei iucunda solemnitas, quam necesse est sex dies, id est operum precedat perfectio, ut primum in bonis operibus desudemus, et sic demum in conscientie tranquillitate pausemus. Ex bonis namque operibus puritas conscientie nascitur, secundum quam sui dilectio iudicatur. Sicut enim is qui operatur uel diligit iniquitatem, non diligit, sed odit  animam suam ; ita profecto qui diligit, et operatur iustitiam, non odit, sed diligit animam suam. Hec est primi illius Sabbati iucunda solemnitas: in qua seruilia mundi opera minime exercentur; in qua nec ignis concupiscentie turpis accenditur, nec passionum onera comportantur.



CAP. XII.  Quale Sabbatum ex fraterna dilectione capiatur, et quomodo sex anni, qui precedunt septimum, caritati coaptentur.

Porro si ab hoc secretiori cubiculo, in quo primum hoc Sabbatum celebrauit, ad illud pectoris sui diuersorium sese contulerit, ubi solet gaudere cum gaudentibus, flere cum flentibus , infirmari  cum infirmis, uri cum scandalizatis; senseritque ibi animam suam cum omnium fratrum suorum animabus glutino caritatis uniri, nullis inuidie stimulis agitari, nullis indignationum estibus inflammari; non iaculis suspicionum atteri, non edacis tristitie morsibus consumi; sicque ad quemdam tranquillissimum mentis sue sinum omnes rapiat, ubi dulci quodam affectu omnes amplectatur et foueat, ac secum unum cor et unam animam faciat; ad huius mox dulcedinis suauissimum gustum, omnis cupiditatum silet tumultus, ac uitiorum strepitus conquiescit; et fit ibi intus ab omnibus noxiis absoluta uacatio, et in fraterne dilectionis dulcedine grata, et iucunda pausatio. Huius Sabbati requie ac dulcedine, propheta Dauid in sonum  gratulabunde solemnitatis erupit dicens: Ecce quam bonum, et quam iucundum, habitare fratres in unum!  uere bonum, uere iucundum. Bonum plane, quia nichil utilius; iucundum, quia nichil sapidius. Quod si ex sex illis annis, qui Sabbatum hoc spirituale precedunt, aliquid mysticum uelis exculpere, scito sex esse genera hominum, in quorum dilectione necesse est animus exerceatur. Primo ergo dilectio nostra, naturali ordine, ad domesticos sanguinis nostri deriuatur. Que dilectio ut habeatur, quia ipsi nature est insitum, si non habeatur, nimis est inhumanum. Unde Apostolus: Si quis suorum, et maxime domesticorum curam non habet, fidem negauit et est infideli deterior . Hec autem dilectio, quoniam ab ipsa natura  proficiscitur, in preceptis, que ad dilectionem pertinent proximi, primo loco sancitur; ita Deo protestante: Honora patrem tuum et matrem . Hinc ad eos, qui nobis specialis amicitie federe, uel officii uicissitudine copulantur, dilectio nostra progreditur, et quodammodo sinu ampliore laxatur. Sane utraque hec dilectio, quanquam parum premii seruata conquirat, quippe cum ad illam lex naturalis impellat, ad istam gratia impertita nos prouocet, neglecta tamen cumulum damnationis importat. De his Dominus in Euangelio: Si diligitis, inquit, eos, qui uos diligunt, quam mercedem habebitis? nonne et ethnici hoc faciunt? Et si salutaueritis fratres uestros tantum, quid amplius facitis?  Ut ergo in aliquid amplum dilectio nostra tendatur,  amplectatur et eos, qui nobiscum eidem iugo professionis subduntur. Hec plane dilectio premio non fraudabitur, quia Deus causa est, cur exhibetur. Restant adhuc duo hominum genera, eorum qui foris sunt, gentilium uidelicet et Iudeorum, hereticorumque uel schismaticorum; quorum necesse est ut ignorantiam doleamus, compatiamur infirmitati, malitiam defleamus, ac pio affectu solatium illis nostre orationis impertiamur, ut et ipsi inueniantur nobiscum in Christo Iesu Domino nostro. Inde ad illud transeundum est, in quo homo fraterne caritatis summa consistit, in quo homo Dei Filius efficitur, in quo diuine bonitatis similitudo plenius reparatur, sicut ait Saluator in Euangelio: Diligite inimicos uestros, benefacite his qui oderunt uos, et  orate pro persequentibus et calumniantibus uos, ut sitis filii Patris uestri, qui in celis est . Exinde quid supererit, nisi annus septimus, in quo debitores repetere non permittimur, in quo seruus libertate donatur? Qui enim nouit etiam inimicos simplici oculo intueri, ille est qui ueraciter dicere potest: Dimitte nobis, sicut et nos dimittimus . Omnis, inquit, qui facit peccatum, seruus est peccati , cui deplorande seruituti tandiu quisque addicitur, donec ipse dimittens et diligens, dimittatur et diligatur; et de seruo non modo liber, sed etiam amicus efficiatur.



CAP. XIII.  Quomodo perfectum Sabbatum in Dei, dilectione reperiatur, et quomodo quinquagesimus annus huic dilectioni comparetur.


uerum hac gemina dilectione purgata mens, tanto deuotius, quanto securius ad ipsius Diuinitatis felices gestit amplexus; ita ut nimio desiderio succensa uelamen carnis excedat, iamque ab illo ineffabili lumine, ab illa inusitata dulcedine penitus absorbeatur; factoque silentio ab omnibus corporalibus, ab omnibus sensibilibus, ab omnibus mutabilibus, in id quod est, et sic semper est, et ad ipsum est, in illum unum perspicacem figat intuitum, uacans et uidens quoniam Dominus ipse est Deus; et inter caritatis illius suaues amplexus sabbatizans sine dubio Sabbatum sabbatorum. Hic annus iubileus, in quo ad suam  possessionem reuertitur, ipsum uidelicet auctorem suum; ut nimirum possideatur et possideat, habeatur et habeat, teneatur et teneat. Ipsa est possessio, que distracta uili peccati pretio, amore hominis defluente ab eo, a quo factus est, et inherente rei, que facta est. Huic Sabbato non immerito quinquagenarius numerus dedicatur: in quo seruilis timor expellitur, carnis non solum concupiscentia, sed et memoria consopitur, spiritus plenitudo concipitur. Ante, inquit, id est ante Pentecosten, Spiritus non erat datus, quia iehsu nondum erat glorificatus : non omnino non datus, sed non tanta plenitudine, non tanta perfectione. Datur profecto in Sabbato primo, datur et in secundo; sed in Sabbato sabbatorum eius infunditur  plenitudo. uerum quia caritas diffunditur in cordibus , non alias, nisi per Spiritum sanctum, qui datus est nobis, ubique septenarius numerus custoditur; sed in ipsius septenarii multiplicatione profectus ipsius caritatis dignoscitur. Nam septimus dies quasi caritatis est inchoatio, septimus annus promotio, quinquagesimus annus, qui est post septies septem, eius est plenitudo. In singulis requies, in singulis uacatio, in singulis spiritualis quedam sabbatizatio. Primo requies in puritate conscientie, deinde in multarum mentium dulcissima coniunctione, postremo in ipsius Dei contemplatione. In primo Sabbato uacatur a crimine, in secundo a cupiditate, in tertio ab omni prorsus distensione. In primo mens  colligitur ad se, in secundo extenditur extra se, in tertio rapitur supra se. In primo gustat quam dulcis est iehsu in humanitate, in secundo uidet quam perfectus in caritate, in tertio, quam sublimis in deitate.



CAP. XIu.  Quomodo utraque dilectio, sui uidelicet et proximi, Dei dilectione seruetur.

Quoniam, ut superius diximus, utrumque amorem, quo uel nobis ipsis contulimus, uel quo proximis unimur, quadam diuini amoris portione necesse est animari, sciendum quod ad hanc geminam dilectionem Dei nos dilectio mouet, et promouet; secundum id quod uerbum caro factum  est, et habitauit in nobis . Si quidem in hac gemina dilectione acquiritur innocentia, que in duobus est. Innocens quippe est, qui nec sibi, nec alteri nocet. Sibi autem nocet, qui semetipsum uitii alicuius, aut turpitudinis labe corrumpit. Ad quam corruptionem, quia maxime uoluptas ac delectatio carnis impellitur, sic eam facile quilibet respuit uel euitat; si erga carnem nostri Saluatoris pium indutus affectum, gaudet spiritualibus oculis intueri Dominum maiestatis usque ad presepis inclinatum angustias, uirgineis inhiare uberibus, maternis amplexibus stringi, tremuli senis, sancti uidelicet Simeonis felicibus labiis osculari . Qui mentis sue obtutibus imaginari dulce habet, quam mitis aspectu, quam dulcis  affatu, quam peccatoribus compatiens, quam infimis et miseris condescendens. Quis est cui ad hoc dulce spectaculum, omnis fetentis carnis delectatio non sordescat? Inde suaues quedam lacryme facile oriuntur, quibus omnis concupiscentiarum estus exstinguitur, tepescit caro, gule ueracitas temperatur, omnis uanitatum titillatio sedatur. Porro ad inimicorum dilectionem, in qua fraterne caritatis consistit perfectio, nichil nos ita animat, ut illius mire patientie grata consideratio, qua ille speciosus forma pre filiis hominum , uenustam faciem suam impiis prebuit conspuendam; qua oculos illos, quorum nutu reguntur, omnia uelamini subdidit iniquorum; qua latera illa sua flagellis exposuit; qua caput  tremendum principibus et potestatibus, spinarum asperitati submisit; qua semetipsum opprobriis ac contumeliis addixit; qua crucem, clauos, lanceam, fel, acetum, patienter sustinuit, in omnibus lenis, mitis, tranquillus. Denique tanquam ouis ad occisionem ductus est, et quasi agnus coram tondente se obmutuit, et non aperuit os suum . Considera, o humana superbia, o superba impatientia, quis sustinuit, quare sustinuit, quomodo sustinuit. Cogitentur, rogo, hec non scribantur. Quis est, cuius ad hunc mirabilem intuitum, statim ira non deferueat? quis illam audiens mirabilem uocem, plenam dulcedinis, plenam caritatis, plenam tranquillitatis: Pater ignosce illis:  non statim omni affectu suos amplectitur inimicos? Pater, inquit, ignosce illis. Quid lenitatis, quid caritatis huic addi potuit orationi? Addidit tamen. Parum fuit orare, uoluit et excusare: Pater, inquit, ignosce illis; non enim sciunt quid faciunt . Putant legis preuaricatorem, putant diuinitatis presumptorem, putant populi seductorem. Abscondi ab eis faciem meam, non agnouerunt maiestatem meam. Ideo Pater, ignosce illis, quia nesciunt quid faciunt. Igitur ut homo se diligat, nulla se carnis delectatione corrumpat; ut uero carnali concupiscentie non succumbat, omnem affectum suum ad suauitatem Dominice carnis extendat. Porro ut perfectius ac suauius in fraterne caritatis delectatione quiescat, etiam inimicos  brachiis ueri amoris astringat. Sed ne diuinus hic ignis iniuriarum flatu tepescat, Domini ac Saluatoris sui tranquillam patientiam, oculis mentis semper aspiciat.



CAP. Xu. In quibus amorem Dei constare credendum sit.

Deus in Euangelio ait: Qui habet mandata mea, et seruat ea, ille est, qui diligit me . Non enim secundum momentaneos affectus Dei estimandus est amor; sed potius secundum continuam ipsius uoluntatis humane qualitatem. Suam enim uoluntatem Dei uoluntati coniungere; ut quelibet uoluntas diuina prescribat, his uoluntas humana consentiat; ut nulla sit alia causa, cur hoc aut illud uelit, nisi quia hoc Deum uelle, cognoscit,  hoc utique Deum amare est. Nam ipsa uoluntas nichil est aliud quam amor; nec aliud dicende sunt bone aut male uoluntates, quam boni uel mali amores. Sane hec uoluntas secundum duo quedam iudicanda est, passionem uidelicet et actionem; si uidelicet ea, que Deus intulerit, uel inferri permiserit, patienter sustineat; et ea que iusserit feruenter adimpleat. Ceterum, ut ait beatus Gregorius , nemo credat quidquid sibi mens sine operibus de Dei amore respondeat. Cuiuscunque ergo uoluntas Dei uoluntati concordat, eaque que Deus intulerit, sustinet patienter, et ea que iusserit exsequitur feruenter, qui quantumcunque potest insistit ut Deum habeat, mandatis uidelicet illius obtemperando, sobrie,  et iuste, et pie uiuendo , Deum diligere sine omni cunctatione dicendus est. Eius enim est sententia, qui non mentitur: Qui habet mandata mea, et seruat ea, ille est qui diligit me. Habet siquidem amor iste inchoationem suam, profectum suum, perfectionem suam. Interest sane, quantum fuerit quis in hac dilectione affectuosus, discretus, fortis. Affectuosus ut dulciter; discretus, ut prudenter; fortis, ut diligat perseueranter. Affectuosus, ut quod elegit, in desiderio sapiat; discretus, ne in actu modum excedat; fortis, ne inde aliqua eum tentatio auertat. Affectus prodest contra peruersas dulcedines, discretio contra deceptiones, fortitudo contra persecutiones  Si quis autem in his tribus noscitur esse perfectus, non solum feliciter, sed et suauiter amat. Sane si non poterit affectuosus, sit tamen discretus, et fortis; et si non ad presentem suauitatem, non minus tamen ad futuram proficiet felicitatem.



CAP. XuI.  In quibus constet amor rectus, siue peruersus.

Constat autem amor iste in tribus, in electione, in motu, in fructu. Est autem electio ex ratione, motus in desiderio et actu, fructus in fine Habet nempe amor semper comitem rationem, non qua semper rationabiliter amet, sed qua ea, que eligit, ab his que reprobat, uiuaci circumspectione discernat. Denique rationis est, inter Creatorem et  creaturam, inter temporalia et eterna, inter amara et dulcia, inter aspera et delectabilia discernere; amoris autem, quod uoluerit ad fruendum eligere. Nam si experientia cuiuslibet delectationis illecta, uel certe quolibet errore decepta mens, ea, quibus minime fruendum est, eligat ad fruendum, profecto infeliciter amat. Frui autem dicimus, cum delectatione ac gaudio uti. Ipsam sane electionem statim sequitur uel etiam comitatur ipsius amoris motus occultus, excitans quodammodo et mouens animum in illius rei desiderium, quam eligendam putauit; at si eam rem, quam ad fruendum elegerit, electam desiderauerit, pro uoto adeptus fuerit, in illius mox usu cum gaudio ac delectatione quiescit, quem usum fructum uocamus.  In his igitur tribus caritas, siue cupiditas constare uidetur; in animi scilicet electione, in motu, in fructu. Sed electio, amoris siue boni, siue mali est inchoatio; motus amoris ipsius cursus; fructus amoris ipsius est finis. Si itaque mens ad fruendum eligat quod oportet, si ad id sic moueatur ut debet, uel eo fruatur ut decet: et tam salubris electio, et tam competens motus, et tam utilis fructus, non immerito caritatis censeri uocabulo iudicatur. Sed in hac electione caritas inchoatur, motu extenditur, in fructu uero perficitur. At si animus eligat insipienter, per desiderium moueatur indecenter, turpiter abutatur; his quasi gradibus cupiditatem consummari facile aduerti potest. Hi sunt duo fontes, bonorum scilicet et  malorum origines, quando quidem radix omnium malorum est cupiditas , et radix omnium bonorum caritas. Hoc sane dicendum, quia non omne quod in usum nostrum eligimus, diligere dicendi suum, sed solum id quod ad fruendum eligimus. Deus igitur nobis pre omnibus eligendus est, ut eo fruamur, quod est amoris inchoatio; ipse pre omnibus desiderandus, quod est ipsius amoris quasi cursus quidam, atque promotio; in cuius adeptione, quia perfecti boni perfecta erit dilectio, perfecta erit et beatitudo. Pater igitur duo nobis eligenda ad diligendum, Deum scilicet et proximum quanquam dissimiliter. Nam Deus diligendus ut eo fruamur in se ipso, et propter se ipsum proximus, ut ipso fruamur in Deo, imo  et Deo fruamur in illo. Nam, licet uerbum hoc frui districtius soleat accipi, ut uidelicet nulla re alia, sed solo Deo fruendum esse dicatur, ad hominem tamen loquens Paulus: Ita, frater, inquit, ego te fruar in Domino . Cum igitur hec duo ratio eligenda perspexerit, et ceteris omnibus horum contemplatione contemptis, mentis consensus elegerit, inchoata est profecto Dei proximique dilectio, quia in quod debet, fit ipsius amoris conuersio.



CAP. XuII.  Quod ad actum et desiderium amor noster moueatur, et quod aliquando affectu, aliquando ratione ad hec duo moueatur.

 Fit autem motus amoris ad duo, uel interius ad desiderium, uel exterius ad actum: ad desiderium, cum ad id quo fruendum iudicauerit animus, se motu quodam interno et appetitu extendit; ad actum, cum mentem ad id etiam exterius agendum, amoris ipsius uis quedam occulta compellit. Proinde inuestigandum arbitror, quenam sint illa, quibus quasi incentiuis amor ipse ad hec duo excitetur ac moueatur: queque ei cursum suum ordinent quodam modo, atque prescribant. Deinde quid eorum sequi debeat, uel quantum sequi debeat; quid respuere, quid admittere, quid minuere, quid augere oporteat, ut ipse motus competens sit, subtilius inquirendum. Sunt autem duo, ut mihi uidetur, quibus animus duo illa, que  premisimus, mouetur ac excitatur, id est affectus et ratio. Aliquando enim affectu tantum, aliquando tantum ratione amor noster uel exterius ad actum, uel in occultum succenditur appetitum. Ut igitur de omnibus motibus, quibus amor noster multipliciter uariatur, quis maxime sequendus sit, uideamus, primo de bifaria motus ipsius origine, id est de affectu et ratione breuiter exsequamur.



CAP. XuIII.  Quid sit affectus, et quot sint affectus declaratur; quod spiritualis affectus dupliciter accipiatur, ostenditur.

Est igitur affectus spontanea quedam ac dulcis ipsius animi ad aliquem inclinatio. Affectus  autem aut spiritualis est, aut rationalis, aut irrationalis, aut officialis, aut naturalis, uel certe carnalis. Spiritalis affectus dupliciter potest intelligi. Nam spirituali quidem affectu animus excitatur, cum occulta et quasi improuisa Spiritus sancti uisitatione in diuine dilectionis dulcedinem, uel fraterne caritatis suauitatem mens compuncta resoluitur. Item spiritualis affectus dici potest, qui ex diaboli immissione generatur. Hoc affectu Amnon filius Dauid in proprie sororis exarsit amplexus. Hoc quoque affectu ad quam turpia constat illectos, de quibus propheta: Spiritus, inquit, fornicationis decepit eos . Gemino enim tormento sanctorum pudicitiam immundissimus hostis insequitur: nunc carnem intolerabili  flamma succendens, nunc mentem perniciose dulcedinis affectu dissoluens.



CAP. XIX.  De affectu rationali et irrationali.

Rationalis affectus est, qui ex consideratione aliene uirtutis oboritur, uidelicet cum oculis nostris cuiuslibet uirtus uel sanctitas explorata, uel fama diuulgante, uel certa lectione comperta, mentem nostram quadam dulcedinis suauitate perfundit. Hic est affectus, qui nos audita triumphali martyrum passione suauissima deuotione compungit, ac memorabiles precedentium actus quasi sub oculis delectabili meditatione depingit. Huic affectui contrarius est irrationalis, quo quilibet erga aliquem,  comperto eius uitio, quadam mentis inclinatione mouetur. Multi enim uel ob uanissimam philosophiam, uel ob stultissimam in negotio militari audaciam, uel ob quamlibet nequitiam, aliquorum sibi illiciunt et inclinant affectum.



CAP. XX.  De affectu officiali.

Officialem affectum dicimus, qui munerum uel obsequiorum gratia parturitur. Multi enim uel utilitate munerum impensorum, uel obsequiorum exhibitione, quorumdam sibi animos conciliarunt.



CAP. XXI.  De affectu naturali.

Naturalis affectus inest cuilibet ad carnem suam,  matri ad filium, homini ad domesticum seminis sui. Nemo enim carnem suam odio habuit , et: Non potest mater obliuisci infantis sui , et: Qui domesticorum suorum curam non habet, fidem negauit, et est infideli deterior .



CAP. XXII.  De affectu carnali dupliciter accipiendo.

Carnalis affectus duplex est. Plerumque enim non quidem uirtus aut uitium, sed quedam exterioris hominis habitudo, animum sibi intuentis inclinat. Facile quippe alicuius et forma elegantior, et sermo suauior, et maturus incessus, et uenustus aspectus, etiam ignorantis qualis ipse homo sit, prouocat et perstringit affectum. Hec adeo in Moyse  puero gratia relucebat, ut contra Pharaonis imperium, a parentibus tribus mensibus seruaretur, ut ait Apostolus , quod uidissent elegantem infantem. Expositus quoque periculo, forme elegantia etiam filie Pharaonis sibi pietatem illexit, cui adoptatus in filium, magnus effectus est coram uniuersis quoque seruis Pharaonis. Porro quem ad noxiam uoluptatem in quamlibet speciem suauitas male blanda compungit, carnali motum affectu, nemo sani capitis dubitabit. Hic carnalis affectus ambulantem in solario domus sue Dauid, ad speciem Bethsabee preuenit incautum, preuentum dissoluit, obruit dissolutum . Hic affectus sapientiam Salomonis absorbuit , et carnali libidine dissolutum, in spiritualis  fornicationis barathrum, nefandissima idolorum cultura deiecit.



CAP. XXIII.  Quid de his affectibus sentiendum sit.

Hi affectus interim meditanti occurrunt: quos amoris origines quasdam dixerim, siue radices, non amorem. Non enim his affectibus excitari uel pulsari ualde laudabile existimamus, si boni sunt; nec exitiabile, si mali. Nam etiam carnali affectu, qui ceteris formidabilior iudicatur, aliquando uiri optimi ad probationis meritum titillantur. Quocirca non his affectibus moueri, sed his affectibus informari, aut utile iudicamus, aut noxium. Quando enim hi affectus mouent animum, aut uisitatio  in bonis est, aut tentatio in malis: quando secundum hos affectus disponitur, plena est ipsius uoluntatis consensio. Consensio autem aut occulta est, aut manifesta. Occulta, cum ex consensu desiderii agitatur interius; manifesta, cum ipsum desiderium ad actum prorumpit exterius. Utrum autem secundum hos affectus moueri debeat amor noster, uel quantum moueri debeat, inuestigare conabimur; si tamen prius de ratione, quam aliam amoris causam diximus, pauca premiserimus.



CAP. XXIu.  Quomodo mens ad Dei proximique dilectionem ratione moueatur.

Nam animum, quem ad Dei proximique dilectionem nullus mouet affectus, plerumque mouet ratio,  tanto utique sacratius, quanto securius; tanto securius quanto defecatius; tanto autem defecatius, quanto rationali amore nichil utilius potest esse uel purius. Suadet ergo ratio primo, ut a rationali creatura Creator ametur, sine quo necesse est eam semper miseram esse: cum quo non potest nisi beatissima semper esse. Huic igitur rationi si mens consenserit, et Dei desiderio sese excitauerit, prosequitur statim ratio negotium suum, necessarium probans, illius preceptis adimplendis grauiter insistendum, si adipisci uoluerit desideratum. Sic innatum internis uisceribus desiderium, ratione compellente, procedit ad actum. Quia uero inter Dei precepta id maximum inuenitur, ut proximus diligatur , instat ratio, ut ad beneficium proximo impendendum  animus moueatur. Omnis autem proximus aut amicus est, aut non inimicus, uel etiam inimicus. Amicus, quia prodest, uel profuit; non inimicus, quia non nocet, nec nocuit; inimicus, quia obest, uel obfuit. Amicus, ex sanguine uel gratia; non inimicus, ex innocentia; inimicus, ex iniuria. Igitur ut amico se impendat homo, tria quedam proponit ratio; ut non inimico, duo; ut inimico, unum. Amico debetur beneficium ex natura, ex officio, ex precepto. Ex natura, quia homo, uel etiam domesticus est; ex officio, quia inimicus est; ex precepto, quia proximus est. Non inimico uero, ex natura, quia homo est; ex precepto, quia proximus est. Inimico, tantum ex precepto, quia ut inimicus diligatur, preceptum Domini est . His igitur rationibus cedens animus, si ad beneficium impendendum non solum amico, sed etiam inimico sese parauerit, etsi non sentiat affectum caritatis, tamen meritum non amittet. Distinguendi igitur sunt duo amores isti, alter ex affectu, alter ex ratione. Qua distinctione id quoque soluitur, quod querunt quidam, quid uidelicet distet inter amorem qui in Deo est, et illum qui exhibetur propter Deum. Affectus quippe non propter Deum assumitur, sed in ipsa anima aut naturaliter, aut accidentaliter oritur. Proinde si ei, cui animus quadam spontanea ac dulci inclinatione sese refundit, totus amor secundum ipsum affectum exhibeatur; iste nec in Deo, nec propter Deum, sed potius propter  se amatur. Si uero is, quem affectus iste complectitur, in Dei dilectione pariter assumitur, amorque ipse ex affectu sapiat, sed eius exhibitio ex rationis moderamine pendeat; huius utique amor non primo propter Deum assumitur, sed in Deo salubriter exercetur. Porro ei, quem affectus iste respuit et euitat, si consideratione diuini precepti nosmetipsos, ut oportet, exhibuerimus, ac quidquid dictauerit ratio, prout indiguerit, impenderimus, iste non propter se, sed tantum propter Deum diligitur. Igitur amicus, qui non potest non diligi, diligatur in Deo; inimicus, qui non propter se potest diligi, diligatur propter Deum; ille ex affectu, iste ex ratione.



CAP. XXu.  Quod affectus non sint in nostro arbitrio positi.


Dicendum adhuc de his affectibus, quia nequaquam in nostro arbitrio collocantur, cum quibusdam aliquando inuitissimi moueamur, nec quosdam etiam si uelimus, experiri ualeamus. Proinde nequaquam tunc amor ex affectu est, cum mentem affectus mouerit, sed cum ipsum motum secundum affectum direxerit. Similiter de motu, qui ex ratione generatur, sentiendum est.



CAP. XXuI.  Quod tres sint amores, ex affectu, ex ratione, ex utroque.

Est igitur amor ex affectu, cum affectui animus consenserit; ex ratione, cum se uoluntas rationi coniunxerit; potest et tertius amor ex his duobus  confici, cum scilicet hec tria, ratio, affectus, et uoluntas in unum coierint. Primus dulcis, sed periculosus; secundus durus, sed fructuosus; tertius utriusque prerogatiua perfectus. Ad primum sensus ex parte dulcedinis illicit, ad secundum ratio manifesta compellit, in tertio ipsa ratio sapit. Differt autem hic ultimus a primo, quia licet illo, et quod amandum est, aliquando ametur; magis tamen propter ipsius affectus dulcedinem amatur. Hoc autem amatur, non quia dulce est, sed quia amore dignum, ideo dulce est.



CAP. XXuII.  Quid sit amare.

Igitur ex his omnibus, que dicta sunt, in quo tota uis consistat amoris, breuiter colligamus. Primo si  mens aliquid ad fruendum elegerit, deinde ad id quodam interno desiderio sese extenderit, postremo id agat, quo ad desideratum peruenire ualuerit; hic sine dubio amare dicendus est. Hoc autem quanto quisque feruentius, instantiusque peregerit, tanto magis et diligit. Quod si ex affectu id fecerit, dulcius utique diligit, ac proinde facilius agit. Si autem totum hoc, quod alius ex affectu, alter ex sola fecerit ratione: minus quidem dulce diligit, sed non tardius quod desiderat obtinebit.



CAP. XXuIII.  In dilectione proximi que sit habenda discretio.

Si igitur proximum, ad ipsius fructus societatem, que in Deo est, elegerimus, sana est ista electio.  Sed hanc electionem si desiderium turpe, aut actus inordinatus subsequitur, tota electionis sanitas maculatur. Porro si ipsa electio peruersa fuerit, ut quod non oportet eligat ad fruendum, et illa, que ipsam sequuntur electionem, peruersa esse constabit; et talis amor peruersus erit, cupiditatis, non caritatis censendus uocabulo. Sed quidquid aliud mens ad fruendum, preter Deum in se ipso, proximum autem in Deo, uel illecta, uel decepta elegerit; metas uere dilectionis excedit. Sit ergo electio sana, desiderium competens, actus rationalis; et sic non excedet limitem caritatis. Sane desiderium ipsum ad duo debet extendi, et actus nichilominus dupliciter exerceri. Debet quippe desiderium ad hoc esse, ut sicut decet, mutuo nobis fruamur in Deo;  et ut Deo inuicem fruamur in ipso. Quia homo ex corpore constat et anima, actus utique noster, quantum facultas suppeditat, utrique debet prospicere. In his quanto quisque feruentior et prudentior, tanto utique et in caritate perfectior; quanto autem affectuosior, tanto caritas ipsa constat esse suauior. Sicut autem ad hec aliquando, ut diximus, affectus, aliquando mouet ratio; ita utrumque ipsius desiderii modum actusque, pro sui qualitate ordinare contendit. Proinde diligenti consideratione opus est, ut de ipsis affectibus quis sequendus sit, et in quantum sequendus sit, uideamus.



CAP. XXIX.  Qui affectus admittendi non sint, et qui sequendi.

 Igitur spiritalis affectus qui ex diabolo est, irrationabilis qui pro uitio est, carnalis qui ad uitium: tres isti affectus non solum non sequendi, sed ne admittendi quidem sunt; imo, quantum fieri potest, a cordibus nostris eruendi. Porro spiritalis affectus, qui ex Deo est, non solum admittendus, sed et omnibus modis excitandus est, et augendus. Habet autem hoc affectus iste proprium, ut plerumque modum nesciat, humanas non metiatur uires, corporeas affectiones absorbeat, ac impetu quodam ceco irruens in amatum, solum id meditetur, quod appetit; despiciat quidquid extra est: etiam quod graue, quod arduum, quod impossibile quoque, ac si leue ac uacuum laboris opus aggrediens, molestissimas hominis exterioris iniurias,  pre interni amoris delectatione non sentiat. Proinde ut uoluntas iugi feruore calescat, ut illatas extrinsecus passiones patienter quis, imo gaudenter sustineat, usque ad ipsius desiderii motum, affectus huius est impetus perferendus; ad uoluntarios uero actus progrediens, ne metas corporee possibilitatis excedat, rationis est moderamine cercendus. Neque enim timenda est in interiori sanctitate nimietas, exterior autem uirtutum exercitatio, de qua dictum est: Noli esse nimis iustus , rationis est moderamine temperanda. Semper enim in actu ratio consulenda est, non sequendus affectus.



CAP. XXX.  In quantum rationalis affectus sequendus sit.


Rationalem igitur affectum, qui ex alterius contemplatione uirtutis oboritur, ceteris, quibus ad proximi dilectionem accendimur, constat esse perfectiorem. Etenim non modicum uirtutis indicium, est ipse amor uirtutis. Denique huic consentire affectui utilissimum est, tum pro ipsarum emulatione uirtutum, que ipso affectu facilius excitatur, tum pro horrore uitiorum, que ex uirtutum diligenti consideratione sordescunt. Sed et desiderium nostrum, si secundum hunc dirigatur affectum, nec perniciosum arbitror esse, nec noxium. Nihil enim obest, imo et prodest plurimum, si eius desideremus presentiam, cuius exemplo corrigamur, si mali sumus; si boni, promoueamur; si eque  perfecti, mutua collatione firmemur Est autem presentia sanctorum temporalis et ipsa quidem desideranda, sed magis illa, que cum Christo erit eterna in celis; ad quam tendimus, non terrarum spatia peragrando, sed sancte, et iuste, et pie uiuendo .



CAP. XXXI.  Officialis affectus in quo cauendus sit, in quo admittendus.

Sequitur officialis affectus, ceteris, qui admittendi sunt, periculosior. Siquidem admittendus est, sed permaxime cauendus. Admittendus, ne sis ingratus officio; cauendus, ne non tam homini impertiatur, quam uitio. Quid enim cauendum magis, quam ne delinitus obsequiis, uel muneribus illectus, aut foueas uitia, aut faueas uitioso? Proinde,  quamuis in muneribus uel obsequiis suscipiendis, magna sit habenda discretio, hoc attendendum, ut ipsius persone dignitas diligentius inspiciatur, ut si forte eius meriti sit, affectus ipse officialis transeat in rationalem; et quem cepimus diligere, quia nobis gratus, diligi incipiat, quia uirtutibus adornatus. Ipsa sane obsequiorum, uel munerum redhibitio, secundum rationem, non secundum affectum impendatur. Sed et desiderium, quo amati presentia desideratur, uel actus, quo ipsa presentia comparatur, rationem sequantur, non affectum. Ipse quoque affectus, qui hominem, sine alterius cause respectu, sponte complectitur, per omnia temperandus.



CAP. XXXII. . Quis modus in naturali sit seruandus affectu.


Iam nunc in naturali affectu qui modus seruandus sit, diligentius inquiramus. Hunc sane affectum, sicut non admittere impossibile est, ita non sequi, summe uirtutis est. Semper etenim affectus iste mollia suggerit, et suauia: quod iucundum, quod tenerum, quod uoluptuosum, quod delicatum, libenter amplectitur; quod uero arduum, quod asperum, quod uoluntati contrarium, omni horrore refugit, et euitat. Quocirca huius affectus exsecutio, amor peruersus est. Hic amor Saluatoris auctoritate interdicitur, cum dicit: Qui amat animam suam perdet eam, et qui oderit animam suam in hoc mundo, in uitam eternam inueniet eam . Proinde,  ut ait sanctus ille: »Si male amaueris, tunc odisti, si bene oderis, tunc amasti .« Qui eam amat secundum affectum, utique odit; quia qui diligit iniquitatem, odit animam suam . Qui uero odit secundum affectum, secundum rationem diligit. Ad hoc enim addidit: In mundo, quia quidquid in mundo est, aut concupiscentia carnis est, aut concupiscentia oculorum, aut superbia uite . Qui itaque animam suam secundum affectum amat in hoc mundo, amat quia in concupiscentia carnis, in concupiscentia oculorum, in superbia uite, que omnia affectus suggerit, amat. Distinguendi sunt ergo illi amores, de quibus superius locuti sumus, alter secundum affectum, alter secundum rationem. Naturale quidem  est, quod homo erga se et suos affectum habet; sed amorem secundum affectum habere non debet, secundum rationem uero habere debet. Affectus ipse ostenditur, cum per Apostolum dicitur: Nemo unquam carnem suam odio habuit . Amor autem secundum affectum, ipsius Saluatoris uoce interdicitur, qui ait: Qui uenit ad me, et non odit patrem et matrem, adhuc autem et animam suam, non potest meus esse discipulus . Amor secundum rationem indicitur, cum idem Apostolus dicit: Qui suorum, et maxime domesticorum curam non habet, fidem negauit, et est infideli deterior . Amor secundum affectum arguitur, cum futura mala prenuntians idem Paulus, ait inter cetera; Erunt homines seipsos amantes, cupidi, elati, uoluptatum  amatores, magis quam Dei . Hic itaque modus in naturali seruetur affectu, ut habeatur quidem, et sentiatur, sed in omnibus, et per omnia, rationis moderamine temperetur.



CAP. XXXIII. . De affectu carnali, quod nec omnino respuendus, nec plene sit admittendus.

Carnalis affectus, quem parturit quidam exterioris hominis ornatus, nec omnino respuendus est, nec ita ut se profuderit, admittendus. uicinus enim illi est affectus ille, qui ducit ad uitia, et nisi prudentius iste caueatur, ille sine sensu pene parientis illabitur. Ad hoc igitur affectus iste salubriter admittitur, si tamen suspense et temperate quodammodo  admittatur; ut uidelicet si uirtus in eo claruerit, facilius amplectatur; si uero uitium, correctioni eius uehementer insistatur. Sicut enim in suauiloquio non est falsitas admittenda, sicut in duro rusticoque sermone non est ueritas aspernenda; simili modo nec in homine exterius ornato uitium placeat, nec in homine duro et austero uirtus displiceat. Quidquid enim de officiali affectu diximus, de carnali quoque sentiendum arbitremur. Ab his tamen, qui adhuc carnalibus uitiis appetuntur, consulte affectus iste respuitur, a quibus rarissime sine uitii titillatione sentitur. Proinde cum affectus noster, quanquam rationalis, uel etiam spiritalis, usque ad suspectam etatem uel sexum sese prodiderit,  consultissimum est, ut infra ipsum mentis sinum cohibeatur, nec ad inania quedam blandimenta, mollesque teneritudines patiatur effluere: nisi forte ob id aliquando mature ac temperate progrediatur, ut uirtus amata et laudata feruentius exerceatur.



CAP. XXXIu.  Quod diuersi affectus in una sepius mente luctentur.

Dicendum adhuc de his affectibus, quod plures aliquando in una mente compugnent, ac quodammodo inuicem se expugnare contendant. Quod cum contigerit, magna discretione opus est, ut quis cui preponendus sit agnoscatur, uirtusque necessaria, ne ab inferiore superior expellatur. Denique Abraham proprium filium immolare iussus, nequaquam  ad propria uiscera expers naturalis affectus obduruit; sed cum naturalis quo filium, spiritalis, quo Deum amplectebatur, in sancti uiri pectore compugnarent, superiorem inferiori preposuit; imo ob superiorem inferiorem contempsit. Ipse etiam Apostolus, cum ait: Optabam aliquando anathema esse a Christo pro fratribus meis secundum carnem , ut eos, proposita mirabili caritate sua, traheret ad salutem, affectum quidem, quem sentiebat, prodidit, consilium non expressit. uerum utique dixit, quia quod affectu sentiebat, expressit. Qui si postea dixisset: Mallem totum mundum perire, quam me solum a Christo separari, uerum nichilominus dixisset, quia rationis consilium prodidisset. Saluator etiam noster cum ex affectu naturali,  quo nemo unquam carnem suam odio habuit , proclamasset: Pater, si fieri potest, transeat a me calix iste ; spiritali, quo Patri semper inhesit, rationis eum sub iure submisit: uerumtamen, inquiens, non sicut ego uolo. Ipse itaque ex affectu, quem a nobis, et pro nobis, uoluntarie suscepit, ut transiret hora passionis, optauit; sed ex consilio rationis ipse, ne transiret, effecit. Proinde de his affectibus hec ratio seruanda est, ut is quo animus noster excitatur in Deum, ceteris omnibus preponatur: deinde rationalis officiali, officialis naturali, naturalis carnali.



CAP. XXXu. . De utilitate horum affectuum.

 His itaque, que de affectuum distinctione dicta sunt, diligenter inspectis, patet, ni fallor, que in illis querenda sit utilitas. Illa nimirum ut in eorum desiderium, que diligenda sunt, ipsis affectibus, quasi amoris quibusdam aculeis excitemur, ut ipsum amorem ipsorum affectuum infusa dulcedine, suauius ac perinde diligentius teneamus: ut actus ipsos, quibus ad desiderata tendimus, quanto affectuosius, tanto delectabilius, quanto autem delectabilius, tanto feruentius exerceamus. Ipsum sane desiderium, etsi secundum affectum excitari habet, rarissime tamen ipsum affectum sequi debet. Similiter ad bonorum operum exercitia affectu excitari, et in ipsis operibus ex affectu teneri, utilissimum est; sed ipsa opera secundum affectum ordinari,  preter ordinem est. Nam ipsum desiderium secundum rationem uniforme est; quod in eo tantum amore, qui ex affectu est, sentitur; in eo autem qui ex ratione, in sola uoluntate computatur.



CAP. XXXuI.  De usu amoris.

Patet ex premissis, in hoc constare caritatem, si mens ad fruendum eligat quod oportet, moueatur ut decet, competenter utatur. De electione et motu satis ad presens egimus; sed de usu adhuc aliquid dicamus. Si ergo electio sana, motus integer fuerit, nunquid usus peruersus erit? Sed in ipsius quem diligit adeptione, et motus uariari potest, et estimatio falli. Potest enim aliquis etiam intentione  recta, et competenti motu, eius, quem ad fruendum elegit, presentiam comparare, in ipso tamen fructu, et intentionem mutare, et uariare motum, et modum excedere. uerum quia in diuersis gradibus, meritisque diuersis proximi ordinantur, dicendum sane est, utrum omnibus, uel certe aliquibus frui debeamus, aut ualeamus. Sed est fructus temporalis, quo inuicem in hac uita frui possumus; sicut Paulus fruitus est Philemone : et est fructus eternus, quo inuicem fruemur in celo, sicut se fruuntur angeli pura mentium unitate. Proinde cum frui sit cum gaudio ac delectatione uti, manifestum arbitror, in presenti nequaquam nos omnibus frui posse, sed admodum paucis. Nam, ut mihi uidetur, uti quidem possumus quibusdam ad  probationem, quibusdam ad eruditionem, quibusdam ad consolationem, quibusdam ad sustentationem. Inimicis siquidem ad probationem, magistris ad eruditionem, senioribus ad consolationem, necessaria ministrantibus ad uite sustentationem; solis autem his, quos suaui quodam affectu complectimur, de quocunque modo horum genere sint, ad uite dulcedinem, ac spiritus delectationem. His igitur etiam in presenti frui possumus, id est cum gaudio ac delectatione uti. Quocirca caritas in hac uita, quantum ad electionem, et motum, qui in actu est, exhiberi omnibus ab omnibus potest; quantum uero ad fructum, a paucis, uel certe a nullo exhiberi omnibus potest. Pauci enim sunt, si tamen aliqui  sunt, a quibus omne hominum genus non solum rationali, sed etiam affectuosa dilectione colatur. Denique ipsi Deo, a multis, et electione, et motu caritas exhibetur; quibus ipsius dilectionis fructus non in hac uita conceditur, sed post hanc uitam in eius beatissima uisione seruatur. Nam et hi, quibus in contemplationis lumine, compunctionis dulcedine, quidam huius dilectionis fructus inchoatur, si ad futura gaudia spectes, non ipsi Deo frui dicendi sunt, sed potius uti. Nam illius dulcedinis suauissimum gustum, non tam pro fructu dilectionis, quam sustentatione infirmitatis, plerisque largiri satis manifestum est. Porro non modicum huius uite solatium est, habere cui affectu quodam intimo, ac sacratissimi amoris uniri possis amplexu;  habere in quo requiescat spiritus tuus, cui se refundat animus tuus; ad cuius grata colloquia, quasi ad consolatoria quedam carmina, inter tristia queque confugias; ad cuius amicitie gratissimum sinum, inter tot seculi scandala securus accedas; cuius amantissimo pectori, ac si tibi ipsi, omnium cogitationum tuarum uiscera sine cunctatione committas; cuius spiritualibus osculis, quasi medicinalibus quibusdam fomentis, languores tumultuantium curarum exsudes; qui tibi collacrymetur in anxiis, colletetur in prosperis, tecum querat in dubiis; quem in secretarium tue mentis inducas, ut licet absens corpore, spiritu tamen presens sit; ubi solus cum solo tanto dulcius, quanto secretius fabuleris; solus cum solo conferas, ac interfluente  Spiritus sancti dulcedine, solus cum solo repauses; imo ita te ei adiungas et applices, et animum animo misceas, ut de pluribus unum fiat. His igitur in presenti frui possumus, quos non solum ex ratione, sed etiam ex affectu diligimus: inter quos his maxime, qui nobis spiritualis amicitie gratissimo federe ceteris familiarius arctiusque iunguntur. Cuius caritatis sacratissimus gustus, ne cui improbandus uideatur, ipse iehsu noster, per omnia nobis condescendens: uni, non omnibus, suauissimi pectoris sui reclinatorium, in signum precipue dilectionis indulsit; ut uirgineum caput uirginei pectoris floribus fulciretur, ac thalami celestis odorifera secreta, fragantiam spiritualium unguentorum uirgineis affectibus, quanto uicinius, tanto copiosius  instillarent. Hinc est, quod licet a piissimo magistro discipuli omnes summe caritatis dulcedine fouerentur; huic tamen hoc cognomen familiarioris affectus prerogatiua concessit, ut diceretur discipulus ille, quem amabat iehsu .



CAP. XXXuII.  Quomodo inuicem frui debeamus.

Qui igitur amico frui dulce habet, uideat, ut fruatur in Domino, non in seculo, non in carnis uoluptate, sed in spiritus iucunditate. Sed queris, quid sit frui in Domino. Dicit de Domino apostolus Paulus: Qui factus est nobis a Deo sapientia, et iustitia, et sanctificatio . Cum igitur Dominus sapientia sit, sanctificatio et iustitia; in  Domino frui, est frui in sapientia, frui in sanctificatione, frui in iustitia. Sapientia uanitas secularis excluditur, sanctificatione spurcitia carnis absciditur, iustitia assentatio omnis, adulatioque compescitur. Tunc enim caritas est, si sit, ut ait Apostolus, de corde puro, et conscientia bona, et fide non ficta . Purum cor suscipit sapientia, pudicitia serenat conscientiam, fides non ficta exornat iustitiam. Sunt qui se fruuntur in uanis et ludicris, in seculi pompis et mundi spectaculis, in studio uanitatis et gaudio falsitatis. Hi non se fruuntur in sapientia; ac proinde non in illo, qui Dei uirtus est, et Dei sapientia. Alii, quibus pene de homine nichil est, quos obscena turpitudo transformauit  in bestias; qui se in luxuriosis conuiuiis, et immundis fruuntur desideriis, qui se non in sanctificatione, que in castitatis suauitate consistit, fruuntur, utique in Domino qui factus est nobis a Deo sanctificatio non fruuntur. At hi qui se assentatorie fruuntur, inuicem palpantes, inuicem consentientes, qui dum alterutram cauent offensionem, mutuam incurrunt perniciem, quia non se in libertate fruuntur iustitie, in Domino non fruuntur. Fruamur itaque inuicem in sanctificatione, ut sciat unusquisque uas suum possidere, id est proprium corpus in sanctificatione et honore, non in passione desiderii. Fruamur in iustitia, ut in spiritu libertatis mutuo cohortemur, mutuo corripiamus; scientes quia meliora sunt uulnera amici,  quam fraudulenta inimici oscula. Ergo si mutua delectat uerborum collatio, sit sermo de moribus, sit sermo de Scripturis, nunc de miseriis huius uite congemiscamus, nunc in spe futurorum bonorum congaudeamus, nunc mutui secreti reuelatione recreemur, nunc simul ad illam beatam uisionem Iesu, ac bona celestia suspiremus. Si uero, quod nonnunquam utile est, tensum animum ad inferiora quedam ac iucunda laxemus, sint laxamenta ipsa plena honestatis, uacua leuitatis: et si careant nimio pondere, non tamen careant edificatione.



CAP. XXXuIII.  Quibus actibus nos oporteat ad Deum tendere, proximisque consulere.

Restat, ut de actibus nostris, quibus uel specialiter  ad Deum tendimus, uel nostre necessitati, uel proximorum necessitati simul et saluti consulimus, quemadmodum secundum rationem ordinandi sint, pro posse nostro breuiter dicamus. uidetur Apostolus omnem perfecte uite statum paucis insinuasse, Sobrie, inquiens, et iuste, et pie uiuamus in hoc seculo . Est enim sobrietas humane uite modus quidam ac temperantia, utramque nimietatem prudenter euitans, et uia regia inter dextram et sinistram cursum nostrum deducens. Cum enim ille ad quem summe tendimus, summus quidam modus sit, cui nichil deest, nichil superfluit, nichil deficit: ad quem cum peruenerimus, nichil erit exterius quod appetamus, nichil inferius, quod fastidiamus:  necesse profecto est, ut nosmetipsos in quadam mensura modoque seruemus; nec infra quam necesse est, dilabamur, nec supra quam oportet, pestifera presumptione feramur. Iustitiam sane ab Apostolo illam hic estimo nominari, qua proximorum necessitati siue saluti consulentes, et in ipsis beneficiis quid cui conueniat, quis cui preferendus sit, discernentes, quod iustum est, cuique tribuimus. His autem duabus uirtutibus sobrietatis et iustitie, ne de his philosophi, uel quilibet a Christi fide alieni glorientur, consultissime addidit pietatem, que in fide sincera, et pura intentione consistit. Porro ipsa intentio in amoris electione, de qua iam disputatum est, constare uidetur. Hic fortasse lector exiget, ut uiuendi modum  unicuique prescribamus. Quod quam sit arduum, difficileque tractatu, quis non uideat; cum tot sint hominum qualitates, quot homines: nec saltem duo inueniantur, quibus cuncta eque conueniant? Nam quod uni satis est, hoc alteri parum est: quo iste proficit, ille deficit: et quod alteri necessarium est, alteri constat esse superfluum. Dicendum tamen aliquid uidetur, quod conueniat omnibus, quod quisque sibi possit aptare, et utrum uiuendi modum excedat, districta possit ratione coniicere.



CAP. XXXIX.  De tribus ordinibus humane conuersationis, et primo de naturali ordine.

Igitur tres ordines humane conuersationis occurrunt;  primus naturalis, secundus necessarius, tertius uoluntarius. Primus conceditur, secundus indicitur, tertius offertur. Primus ex potestate, secundus ex necessitate, tertius ex uoluntate. Primo debetur gratia, secundo misericordia, tertio gloria. Est autem ordo naturalis, ut qui nulla commisit illicita, si uelit ipse, licitis utatur, licite tamen. Est autem licitus uerbi gratia, esus carnium, uini potus, usus coniugii, diuitiarum possessio. Modum sane quemdam seruandum omnibus, nec a quolibet pacto quolibet excedendum, Saluator ipse prescribit, dicens: uidete, ne grauentur corda uestra in crapula et ebrietate, et curis huius uite . In usu igitur cibi et potus hic modus seruandus est, ut in eorum perceptione,  infra crapulam et ebrietatem, se quisque contineat. In usu ceterorum, quibus licite utuntur homines, quis modus seruandus sit, diligens inquisitor per se inueniet. Iam nunc de ordine necessario aliqua perstringamus.



CAP. XL.  De necessario ordine.

Est quippe ordo necessarius, ut qui commisit illicita, ab usu licitorum sese restringat. In qua restrictione duo consideranda sunt, modus scilicet satisfactionis, et necessitas purgationis. Modus satisfactionis, ut secundum modum culpe rigor continentie extendatur: quatenus secundum Baptiste  uocem, dignos penitentie fructus faciamus . uerum non satisfactionis modus tantum seruandus est, sed etiam purgationis necessitas perquirenda. Nec pro sola satisfactione a licitis abstinendum; sed etiam pro expellendis, uel minuendis passionibus, que uitiosa consuetudine inolescunt, laboriosis operibus insistendum. Sunt enim exterioris hominis exercitia interioris hominis instrumenta, quibus et passiones uitiose, que ipsam inficiunt animam, facilius abscinduntur, et interiores faciei sordes, quasi confectione quadam asperiore plenius diluuntur. Proinde sue purgationis sollicito primo necesse est, ut passiones, quibus impugnatur, attendat; deinde que sint, quibus maxime fatigatur, inspiciat; postremo que instrumenta  quibus passionibus magis obuient, sagaciter perquirat. Quibus inspectis congruum instrumentum cuilibet passioni obiiciat; et que magis impugnat, feruentiori instantia; ut ipsa obruatur instat. Denique passionem libidinis facile comprimit uentris restrictio, uagum cor et instabile uigiliarum confirmat afflictio, iram silentium mitigat, tedium mentis operis sollicitudo castigat. Nec sic tamen unius passionis exstinctioni tota uehementia insistendum est, ut ad cetera comprimenda instrumentum corporale deficiat nec importunius laborandum est, ut non quelibet passio sentiatur; sed cum surrexerit, ut secundum rationis iudicium compescatur.



CAP. XLI.  De ordine uoluntario, et quis in eo seruandus sit modus.


Sequitur ordo uoluntarius, a nobis deinceps inspiciendus, de quo Psalmista: uoluntarie, inquit, sacrificabo tibi . Est quippe holocaustum gratuitum, acceptabilis hostia, sacrificium uoluntarium; cum quis ab his, que concessa sunt, per ea, que precepta sunt, ad ea, que potioris glorie premia suspirantibus preposita sunt, spiritus libertate conscendit. Ad quod perfectionis culmen feruentiores quosque Saluator inuitans: Si uis, inquit, perfectus esse, uade et uende que habes, et da pauperibus, et ueni, sequere me . Et alias: Sunt spadones, inquit, qui se castrauerunt propter regnum celorum. Qui potest capere capiat .  Itaque seculi abrenuntiatio, castitatis propositum, cuiuslibet arctioris uite professio, inter uoluntaria sacrificia computantur. Absit enim ut ista uite perfectio, quam uoluntarie subiit quis, non coactus; inter necessaria et coactitia, et non potius inter uoluntaria numeretur, cum et ipsa necessitas, quam inuito nullus imposuit, sed cui ipse se, desiderio perfectionis, sponte subiecit, uoluntarie dicenda sit, non coactitia. Qui igitur ad hec excelsa et sublimia sese contulerit, primo uoti uel propositi sui normam, in quibus et in quantis constet, diligenter inspiciat; deinde interioris hominis uires, experientie libra trutinet et discernat. uires dico interiores, quibus tentationum bella, exercitatione  quotidiana confligat; uires exteriores, quibus corporalium laborum onera infatigabili longanimitate toleret. Licet autem in quemlibet statum proficienti necessarius sit et interioris et exterioris hominis labor, ei tamen, quem adhuc carnis passiones impugnant, necessaria magis est hominis exterioris afflictio. Ipsis autem passionibus sopitis uel exstinctis, licet ab exterioribus modicum temperare; ipsa autem spiritalia instantius, et feruentius exercere. Nec sic tamen, ut professionis sue normam presumptuosus excedat; nec temporum distinctiones, que in regula, cui se subdidit, prescribuntur, destruat uel confundat; sed seruato cuilibet operi tempore prestituto, in ipsis se uel sedatius, uel feruentius, sicut utile sibi norit  exerceat.



CAP. XLII. Item modus in ipsis exercitiis describitur.

Hunc sane modum in ipsis exercitiis, quemlibet seruare utile est, quatenus sic se in uno habeat, ut in ceteris non deficiat; illud tamen, in quo se magis proficere sentit, maiori feruore exerceat. Habeo ad manuum de hac re cuiusdam uerba sapientis. »Meditatio, inquit, in moribus primo considerat que debita sunt, siue ex precepto, siue ex uoto, et ea primum agenda iudicat, que sic facta habent meritum ut non facta generent reatum. Hec ergo primum facienda sunt, que sine culpa dimitti non possunt. Post hec, si quid uoluntarie superadditur, sic faciendum est, ut debitum non impediatur.«  Alii uolunt quod non debent, qui non ualent id quod debent; alii et si ualent quod debent, uoluntaria impedimenta adducunt, uolendo quod non debent. Item duo mala in bona actione precipue cauenda sunt, afflictio scilicet et occupatio. Per afflictionem dulcedo mentis amaricatur, per occupationem tranquillitas dissipatur. Afflictio est, quando pro his que non ualet, per impatientiam uritur. Occupatio quando in his, que ualet, agendis, per intemperantiam agitatur. Ne igitur male amaricetur animus, suam impossibilitatem patienter sustineat, ne autem male occupetur, possibilitatem suam extra mensuram suam non extendat.



CAP. XLIII.  Quid homo proximo suo debeat, ostenditur.


Hec de modo, in singulis seruando gradibus, dicta sunt: quo ad eum, qui summe diligendus est, contendentes, et anime saluti consulimus, et corpori debita nature concedimus. Quoniam autem proximum, eque ut ipsi, a nobis diligi diuina tradit auctoritas, primo necesse est ut, cui quis ordo conueniat, nos minime lateat; deinde summopere elaborandum ne quis in quolibet ordine prescriptum uiuendi modum excedat. Sed quia quosdam preesse, quosdam subesse, quosdam cesse manifestum est, cum a quolibet horum legitima mensura transgreditur, debet quidem inferior superiori suggerere, par parem corripere, superior  inferiorem etiam, si sit necesse, compellere. Ipsa sane correptio siue compulsio, secundum qualitatem singulorum temperetur; ut in suggestione subiectio, et in correptione dilectio, et in compulsione sentiatur compassio. Qui in inferiori ordine legitime conuersatur, ut ad superiora conscendat, moneri potest, cogi autem non potest. Qui superiori sua se sponte submisit, secundum professionis sue modum tractari debet; ad arctiora uero compelli, eius inconsulta uoluntate, non debet.



CAP. XLIu.  Quomodo sibi et proximo exhibenda sit dilectio.

Scriptura ait: Diliges proximum tuum sicut te ipsum . Consulte non ait: Diliges proximum tuum, quantum te ipsum, sed sicut te ipsum.  Modum ergo diligendi prescripsit, non quantitatem indixit. Sic autem sua sibi exhibeatur dilectio, ut primo anime sue, que potior sui pars est, consulat ad salutem, deinde corpori ad necessitatem. Quod si aliquando incumbat necessitas alterum contemnendi; etiam corporis patiatur interitum, dum tamen anime non sustineat detrimentum. Nec hoc est corpus odire, sed animam corpori in dilectione preferre. Ab hac ergo sui dilectione nunquam recedat, et ad consulendum proximo securus accedat. Agat ergo cum proximo quantum potest ut et saluus corpore, et sanus sit mente. Nam si alterum horum negligit, profecto proximum, qui ex utroque constat, non diligit. Nulla sane ratione uel precepto compellitur, sue anime  perditione anime fraterne comparare salutem; nec sui corporis interitu fraterni corporis interitum propulsare. Nam quod precipimur animas pro fratribus ponere , ad uite contemptum, non ad anime pertinet detrimentum. Sic enim non ad perditionem, sed potius ponitur ad salutem. Unde sic animam ponere, ipsi utique anime consulere est. Sed et illud forte laudabiliter fieri potest, ut ex sola dilectione quis pro alterius corpore, suum corpus obiiciat: ut autem non dico pro unius anime, sed etiam pro totius mundi salute, sue anime detrimentum sustineat, saluo uere dilectionis ordine fieri non potest. Quam enim dabit homo commutationem pro anima sua? Quid prodest ei, si uniuersum mundum lucretur,  etiam ad salutem, anime autem sue detrimentum patiatur?  Est enim detrimentum anime, ab eius, qui summe diligendus est, dilectione recedere. A Dei dilectione receditur, cum uel aliquid dignum damnatione committitur; uel aliquid, sine quo non est salus, pretermittitur. Quidquid autem, premissa ratione, fraterne dilectioni adiicitur, totum profecto diuine dilectioni subtrahitur. Cum enim secundum modum quo Deum diligit, sui dilectio metiatur, tunc solum minus diligit se ipsum, quando minus diligit Deum. Porro se ipsum qui diligit, cuius perditioni non parcit? Quomodo ergo alium diliget sicut se ipsum, qui non diligit nec se ipsum? Nam et Apostolus cum ait: Optabam aliquando anathema esse a Christo,  pro fratribus meis , affectum quidem prodidit, consilium non expressit. At quam diuersa in una mente suggerant affectus et ratio, superius satis ostendimus. Unde Apostolus cum illud diceret, uerum quidem dixit, quia affectum, quem sentiebat, expressit. Qui si postea dixisset, mallem totum mundum perire, quam me solum a Christo separari: uerum nichilominus dixisset; quia rationis consilium prodidisset. Illud tamen quod ait: Optabam anathema esse a Christo pro fratribus meis, sic quoque non inconuenienter potest intelligi, ut ab illo orationum suarum secreto, quo inter amplexus Iesu suauiter quiescebat: ab illa ineffabili contemplationis eminentia, qua celestium  mysteriorum secreta, purissimis oculis perlustrabat; ab illa gratissime compunctionis dulcedine, qua animam illa celestia sitientem, spiritualium affectuum suauissimis stillulis perfundebat? ad mundi strepitum, ob fratrum salutem, optauerit euocari. Quam euocationem, a Christo separationem, ille non ambigit nominandam; qui pro modulo suo gustat et uidet, quoniam dulcis est Dominus; quam beatus omnis qui sperat in eo . Porro qui sic a Christo separari, uel fraterna dilectione prouocatus elegit, uel superiorum auctoritate coactus consensit, prouidendum sibi est ne obruat ista necessitas, et pereat illa suauitas.



CAP. XLu. De quibus dispensatio fieri possit.


Sunt itaque media quedam, utpote lectio, meditatio, labor corporis, ieiunium uentris, suauitas orationis, ceteraque huiusmodi; que omnia pro fraterna salute dispensanda, uarianda, mutanda, nonnunquam etiam sunt pretermittenda, de quibus Apostolus: Non qua sua sunt, inquit, singuli querentes, sed que aliorum . Et item: Sicut ego per omnia omnibus placeo, non querens quod mihi utile est, sed quod multis, ut salui fiant . uerum quod de lectione uel oratione diximus, etiam de commodis corporis, imo de ipso corpore sentiendum est: ut quidquid pro sua salute contemnendum, impendendum uariandumque perspexerit; pro salute quoque proximi, id ipsum faciendum  agnoscat. Hoc sane prouidendum ut ipsa mutatio uel uariatio, dispensatio sit non omnimoda destructio. Cum custodia caritatis, uitiorum emendatio, ut ipse beatus Benedictus insinuat, ipsius institutionis causa sit; sic profecto ipsa dispensatio rationabilis erit, si cause huic dispensatio ipsa profecerit. Si autem dispensatione magis, quam institutione nutriuntur uitia, caritas uiolatur; certe periculosa ipsa dispensatio comprobatur.



CAP. XLuI. De modo dispensationis.

Ergo qui ordine uoluntario ad culmen perfectionis aspirat, primo caritatem, qua Deo maxime propinquamus, imo qua Deo inheremus, eique conformamur, in qua totius perfectionis plenitudo consistit;  quasi destinatum finem, quo cursum suum dirigat, indesinenter aspiciat: deinde uia, quam ei uoti uel professionis sue norma prescribit, ad eius plenitudinem infatigabilis spiritus alacritate contendat. Huic itaque fini militet abstinentia, famulentur uigilie, inuigilet lectio, quotidianus labor insudet. Quod si aliquo horum caritas, cuius causa instituta sunt, uiolari cognoscitur; tunc demum ei, cui dispensatio credita est, incumbit necessitas, ut sic omnia temperet ac disponat, quatenus non horum causa caritas deseratur, sed eius fructus in omnibus requiratur; nec sic tamen ut aliqua eorum que instituta sunt, pretermittantur, aut certa tempora, certis quibusque exercitiis attributa confundatur, nisi extrema cogat necessitas; alioquin non  erit dispensatio, sed destructio; sed ut certis temporibus certa exercitia, pro cuiusque qualitate ac mentis statu, modificentur. Hoc est quod ipse sanctus , cum de opere manuum legem poneret. »Sic, inquit, omnia temperet atque disponat quatenus anime saluentur, et quod faciunt fratres, absque murmuratione faciant.« Et alias: »Omnia tamen mensurate fiant, propter pusillanimes.« Nunquid dixit, hoc aut illud pretermittatur propter pusillanimes? Imo et infirmis, inquit, et delicatis talis ars iniungatur; ut nec otiosi sint, nec uiolentia laboris opprimantur.« Ergo et infirmi et delicati operentur, sed eorum opus sic temperetur, ut non opprimantur. Quem rogo de opere absoluit, ad quod etiam infirmos et delicatos compellit?



CAP. XLuII. De optima lege claustralium.


Ut iumentum factus sum apud te . uere ut iumentum facti sumus, quocunque ducimur sine contradictione euntes; quodcunque imponitur, sine reuelatione ferentes. Proprie uoluntati nullus locus, otio aut dissolutioni nullum tempus. Est quidem cibus parcior, uestis asperior, potus e fonte, somnus plerumque in codice. Quam illud quoque mirandum quod innumeris hominibus, unius hominis uoluntas est lex? Adeo ut quod semel ex eius ore clapsum fuerit, tanta cura seruetur ab omnibus, ac si in id omnes coniurauerint, uel ab ipsius Dei ore audierint. Et quod miro modo delectat, nulla est personarum acceptio, nulla natalium consideratio. Sola necessitas parit diuersitatem, sola infirmitas  disparilitatem. Quod enim in communi laboratur, distribuitur singulis, non ut carnalis affectus aut priuatus amor dictauerit, sed prout cuique opus fuerit.



CAP. XLuIII.  Quare laborent aliqui sub iugo Christi.

Inuitat nos Dominus ad requiem, dicens. uenite ad me, omnes qui laboratis et onerati estis, et ego uos reficiam. Tollite iugum meum super uos, etc.  Sane caritas est iugum illud suaue, et onus leue, ad quod nos Saluatoris inuitat clementia: et inuenietis, inquiens, requiem animabus uestris . uerum quia plerique nostrum, qui uidemur huic iugo supposuisse ceruices, in multis conuincimur  laborare, conemur ostendere cupiditatis iugum hunc parturire laborem. Radix enim omnium malorum cupiditas , sicut e diuerso radix omnium uirtutum caritas. Proinde quandiu in ipsis anime precordiis, radix hec uirulenta resederit, licet summatim quidem ramusculi recidantur, germine rediuiuo necesse est alios pullulare, donec radix ipsa euulsa radicitus, unde perniciosissima uitiorum soboles oriatur, ulterius non relinquatur.



CAP. XLIX.  Quod labor exterior pro interioris qualitate formetur.

Sane labor iste, de quo causamur, non carnis sed cordis est; sicut et requies, de qua hic agimus, cordis constat esse, non carnis: quanquam exterior labor pro interioris qualitate formetur, nec dicendus  sit exterior labor ullus, si interior fuerit nullus. uerbi gratia, attende uenatores, uel aucupes, uel quoslibet talium uanitatum sectatores; si exteriores corporis motus perspexeris, quid laboriosius? mentis qualitatem, quid delectabilius? Id ipsum etiam in laudabilibus uidere facillimum est. Quantus apostolis labor exterior, cum in carcerem truderentur, cum astringerentur uinculis, cum flagris acerrime cederentur! et tamen ibant gaudentes a conspectu concilii, quoniam digni habiti sunt pro nomine Iesu contumeliam pati . Quam multis tunc sacrilegis similis pena! sed quia dissimilis conscientia, illi utrobique miseri, et interius et exterius laborabant; isti ad interiorem requiem in penis exterioribus exsultabant. His igitur diligenter  inspectis, patet profecto nequaquam exteriores corporis passiones, interiorem parturire laborem, sed radicem internis uisceribus residentem, quidquid exterius accidit, pro sui conformare natura. Quid enim est quod duobus ad eamdem mensam residentibus, eisdem appositis cibis, alter exsultat, murmurat alter? Quid quod eisdem exceptis uulneribus, alter tristitie languore deiicitur, alter mira iucunditate perfunditur? Duo simul orbitatis siue paupertatis infortunio feriuntur, et tamen iste blasphemat, gratias agit ille. Eadem species utriusque ingeritur oculis, et unus turpiter commouetur, alius solita sibi pace perfruitur. Oblata occasione honoris cuiuslibet, alter dominandi libidine inflammatur, alter aspernatur



CAP. L.  Quod omnia accidentia caritas sua temperet tranquillitate; cupiditas omnia corrumpat sua peruersitate.


Nonne et in corporibus id ipsum accidere manifestum est, ut pro sanitatis uitiiue qualitate, ea, que exterius accidunt, aut molesta experiantur aut grata? Nam cibus qui morbum auget alterius, alterius proficit sanitati, et sol qui lumen oculo eripit lippienti, sano iucundius illucescit. Sicut ergo in corporibus pro interioris nature modo, ea que exterius adhibentur, aut salubria inueniuntur, aut noxia; ita perspicuum est ex interna mentis qualitate, huius requiem, istius pendere laborem. Mentem enim, quam suauissimum ac tranquillissimum Domini iugum, caritas uidelicet  perfecta possederit, in sue tranquillitatis statum accidentia queque transfundit: non sinens eam ullis rerum perturbationibus commoueri, sed ipsas rerum perturbationes, ad sui profectus usum prouenire compellens. At si mens grauissimo fuerit iugo cupiditatis addicta, quandiu quidem nulla fuerit commotionis occasio, Dominici iugi suauitatem requies remissa mentitur; sed causa cuiuslibet indignationis oborta, mox de cordis recessibus, quasi de abditissimis cauernis, bestia seua prorumpens, durissimis passionum morsibus miseram animam lacerat et cruentat; nullum pacis, nullius ei requiei tempus indulgens. Computrescat itaque iugum a facie olei, iugum scilicet cupiditatis a presentia caritatis, et statim experitur, sarcina Christi  quam sit leuis, quam suauis, quam iucunda, quam in celum rapiens, et a terra eripiens. Quocirca si requiei huius dulcedinem uolumus experiri, laboris nostri causas et radices sollicite exquiramus; non affectu tepido, quasi ferro retuso, exteriora tantum recidentes, sed ad ipsas morborum origines, uehementiori desiderio penetrantes.



CAP. LI.  Quod a triplici concupiscentia omnis labor oriatur.

Puto autem quia, si subtilius indagemus, quidquid nobis laboris oboritur, uel a carnis concupiscentia, uel oculorum, uel superbia uite , quasi quibusdam uenenosis fontibus deriuari, manifestissime cognoscemus. Si ergo adhuc cibus me contristat asperior, laborem mihi concupiscentia  carnalis indicit; nec ideo laboro, quia iugum Christi suscepi; sed quia non plene iugum cupiditatis abieci. Quod si lautioris edulii inflammatus ardore, uilioris appositione conturbor, uel si solito minus uel si tardius, uel negligentius preparetur, murmurationis peste consumor: quis mihi has parit angustias, passio cupiditatis, an suauitas caritatis?



CAP. LII.  De concupiscentia oculorum.

Concupiscentiam oculorum curiositatem sancti Patres appellant; et eam non solum ad exteriorem, sed etiam ad interiorem hominem estimant pertinere. Ad exteriorem curiositatem pertinet omnis  superflua multitudo, quam amant oculi in uariis formis, in nitidis et amenis coloribus, in diuersis opificiis, in uestibus, calceamentis, uasis, picturis, sculpturis, diuersisque figmentis, usum necessarium et moderatum transgredientibus: que omnia amatores mundi ad illecebras expetunt oculorum, foras sequentes quod faciunt intus: relinquentes a quo facti sunt, et exterminantes quod facti sunt. Inde etiam in claustris quorumdam monachorum grues et lepores, damule et cerui, pice et corui; non quidem Antoniana uel Macariana instrumenta, sed muliebria oblectamenta; que omnia nequaquam monachorum paupertati consulunt, sed curiosorum oculos pascunt.



CAP. LIII. De interiori curiositate.


Curiositas interior in tribus consistit, in appetitu scilicet noxie uel inanis scientie; in peruestigatione aliene uite, non ad imitandum, sed ad inuidendum, si uana est; uel insultandum, si mala; uel certe sola curiositate, tantum ut sciatur, siue bona sit, siue mala; postremo in curiosa quadam secularium rerum uel actuum agnitione. Ex quibus omnibus, mentibus captiuitatis non modicus labor innascitur. Inde est etiam, quod cum tota die inanibus spectaculis dediti, uel rumoribus audiendis intenti, a nobis quodam modo exierimus, reuertentes iterum ad nos, uanitatum imagines introducimus; et cor plenum simulacris ad locum quietis ferentes, noctes ducimus insomnes, uariaque negotia  in ipsa psalmodia, uel orationibus nostris, otiosis discursibus ordinamus. Est adhuc aliud curiositatis pessimum genus, quo tamen hi soli, qui magnarum sibi uirtutum conscii sunt, attentantur; exploratio scilicet sue sanctitatis per miraculorum exhibitionem; quod est Deum tentare. Unde: Non tentabis Dominum Deum tuum .



CAP. LIu.  De quorumdam sententia, qui exteriores labores caritati, et interiori dulcedini dicunt esse contrarios.

Sed assiduis uigiliis corpus tabefacere, quotidianis laboribus carnem affligere, uilissimis cibis membrorum labefactare uigorem, non solum non modici laboris; sed et ei, quam tantopere niteris commendare, adeo caritati constat esse contrarium;  ut totam mentis suauitatem euacuans, omni eam spirituali dulcedine reddat effetam. Hec est illa ridenda quorumdam opinio, qui spiritualem dulcedinem in carnis quodammodo suauitate constituunt, asserentes corporis afflictionem contrariam esse spiritui, exteriorisque hominis passiones interioris minuere sanctitatem. Cum enim, inquiunt, caro ac spiritus affectu sibi naturali cohereant, necesse est, suas inuicem communicent passiones; ac sic impossibile ut non huius oppressione alterius hilaritas perturbetur; ita ut in illud gaudium spirituale, meroris quadam anxietate deiectus, spiritus nullatenus ualeat respirare. Acute hec uel inuestigari uidentur, uel probari. Orem pudendam! secundum regulas Hippocratis gratia queritur spiritualis.  Sic nimirum, sic errant, qui physicis argumentis magis, quam preceptis apostolicis innituntur. Ipsius namque sunt hec, qui super uentrem repit, qui terram comedit, qui sub umbra dormit in locis humentibus, qui negotium uentris et libidinis sub colore actitat sanctitatis. Sic enim facilius simplices quosque ab apostolica paupertate et euangelica puritate cogitat exterrendos, si maiorem diuine dulcedinis gratiam in remissiore uita sibi estiment ad futuram. Plane hec est sapientia, non desursum descendens, sed prorsus terrena, animalis, diabolica . Hec est prudentia uerbi, sapientia carnis, que, cum suauitatem doceat carnis, crucem Christi euacuare contendit;  in qua profecto quantum ad carnem nichil est suaue, nichil molle, nichil tenerum, nichil omnino delicatum. Sed non illa euacuatur. Illa potius hanc delicatam doctrinam euertit, quam claui sacris inditi membris expugnant; quam lancea illa dulcibus impressa uisceribus acumine salutari debellat. Ego prorsus contra sentio, audacterque pronuntio, carnis afflictionem, si sana precedat intentio, et fuerit seruata discretio, quam tamen, non propria coniectura, sed exemplis maiorum capere oportet, ne forte remissio et dissolutio sub colore se discretionis oppallient; sic, inquam, carnis afflictionem non spiritui contrariam, sed necessariam; sed nec diuinam minuere consolationem, sed potius sentio prouocare; adeo ut hec duo semper equari in hac duntaxat uita  existimem, exteriorem scilicet tribulationem et interiorem consolationem. Quid enim? Forte Deus huic diuitiis et deliciis affluenti sue consolationis dulcedinem impertit; quam a pauperculo suo pro se quotidie moriente rigida censura suspendit? Absit hoc de illo dulcissimo, suauissimo, compatientissimo sentire uel credere! Sed si ego dico, potest forsitan dubitare; si autem Christus dicit, hereticum est, non credere. Quid ergo, inquis? Tuene sententie magis, quam proprie credam experientie? Et quid, si alius longe aliud se testatur expertum? Certe ille, quo magis affligitur, eo maiorem diuine dulcedinis gratiam experitur Plane cui uult miseretur.



CAP. Lu. Apostolica et prophetica auctoritate, premissa sententia confutatur.


Accedat ergo ille athleta fortissimus, testis fidelissimus, disputator egregius, in quo Christus loquitur; qui quotidie pro Christo moritur, qui omnem tribulationem patitur, cui foris pugne, intus timores, qui castigat corpus suum et in seruitutem redigit , qui non gratis panem suum manducat, sed in fatigatione nocte et die operatur: cuius manus et sibi et qui cum eo sunt, necessaria subministrant; qui denique in labore et erumna, in uigiliis multis, in fame et siti, in frigore et nuditate, sub signis Iesu acerrimus miles insudat; ille, inquam, hanc dirimat questinonem, et utrum tanta tribulatio, tam mira fatigatio, consolationem ei  subtraxerit spiritualem, ostendat. Dicat ergo Paulus, utrum suos in presenti tribulatione, pius ille consolator sine consolatione relinquat, et heresim Iouiniani iterum pullulantem, sua auctoritate preoccupet. Perniciosior tamen hec heresis, quam Iouiniani uidetur; nam cum illa epulas abstinentie equarit, ista preponit. Ergo qui maiorem diuine dulcedinis consolationem, in carnis suauitate quam tribulatione constituunt, Paulum audiant dicentem: Benedictus Deus et Pater Domini nostri Iesu Christi, Pater misericordiarum, et Deus totius consolationis, qui consolatur nos in omni tribulatione nostra . Siue ergo ieiuniis maceremur, siue afficiamur uigiliis, siue laboribus atteramur;  Benedictus Deus, qui consolatur nos in omni tribulatione nostra. Etsi lapidibus obruamur, etsi uinculis astringamur, etsi cedamur uirgis, etsi carceris toleremus angustias; Benedictus Deus, qui consolatur nos in omni tribulatione nostra. Fremat diabolus, seuiat mundus, insectetur odiis, aggrediatur maledictis, diripiat substantiam, commaculet famam; Benedictus Deus, qui consolatur nos in omni tribulatione nostra, ut possimus, inquit, et ipsi consolari eos, qui in omni pressura sunt . Et hic non his qui in diuitiis et deliciis, sed his qui in omni pressura sunt, suam consolationem promittit. Et nichil questionis relinquens adiecit: Quoniam sicut abundant passiones Christi in nobis, ita et per Christum abundat consolatio nostra . Quid manifestius?  Hoc est plane, quod paulo ante diximus, duo scilicet hec cequari, exteriores passiones et interiores consolationes. Denique Salomon, quibus diuina consolatio sit infundenda, mysticis uerbis declarat, dicens: Date siceram merentibus, et uinum his qui amaro animo sunt. Bibant et obliuiscantur egestatis sue, et doloris non recordentur amplius . Aperte his uerbis uinum illud, quod letificat cor hominis , non otio dissolutis, non diem in cachinno et fabulis expendentibus, sed his, qui amaro sunt animo, repromittit; siceramque illam, que de pomis nouis et ueteribus, que in sponsi deliciis sponsa conseruat, conficitur; non epulantibus et potantibus, sed propter angustias huius uite merentibus, et egestate et dolore laborantibus, pronuntiat  esse donandam. Bibant, inquit, et obliuiscantur egestatis sue; laboris uidelicet magnitudinem, diuina consolatione afferens minuendam. Cui sententie apertissime concinit Psalmista: Secundum multitudinem, inquiens, dolorum meorum in corde meo, consolationes tue letificauerunt animam meam . O consolatio que infirmos sanat, debiles roborat, alleuat desperatos! Ipsa est consolatio gementibus, pausatio laborantibus, tentatis protectio, uiaticum itinerantibus. Quam quidem consolationem illi sibi adimunt, qui statim ad primos sudores resilientes, uel in pristinum torporem deuoluentes, uel uiles quasdam consolationes in crebra confabulatione, uel amicorum uisitatione, uel certe in proprie uoluntatis libertate conquirunt. Quas  consolationum sordes sanctus Propheta contemnens: Renuit, inquit, consolari anima mea . Quid ergo? Sine omni consolatione relictus es? Absit! Memor fui Dei, et delectatus sum . Nemo ergo arduam illam uiam, que ducit ad uitam, exhorreat. Nemo remissionem, quam semel abiecit, timida infelicitate repetat, sed sicut ait noster legislator , sustinens non lassescat nec discedat, sciens, quia secundum multitudinem laborum, quos tolerat pro Christo, consolationes eius letificabunt animam illius. uerum gustata dulcedine spirituali, non statim odio dissoluaris; mox enim e latere spiritualis insurget Amalec, non armis, sed orationibus euincendus. Quoties  enim in tentationibus animus plus nimio fatigatur, sollicita orationum deuotione ad materna ubera Iesu properandum, ex quorum abundantia lac tibi mire consolationis eliciens, dicas cum Apostolo: Benedictus Deus, qui consolatur nos in omni tribulatione nostra . Et: Sicut abundant passiones Christi in nobis, ita et per Christum abundat consolatio nostra .



CAP. LuI. Quomodo caritas et cupiditas in proficiente operentur.

Hactenus hec forte non inutiliter premisimus; que omnia si attente, si diligenter, postremo si humiliter inspiciantur, erit, ni fallor, perfacile intueri, conuersum quemlibet ex noua caritatis infusione, alacri conatu, ac leuissimis quibusdam  mentis sue motibus ad altiora sustolli; sed cupiditate deorsum premente, et omni, cui inheserit, naturali pondere ad ima semper urgente, in ipso suo  conatu nonnichil laborare; et quanto frutex perniciosa altius, in ipsis anime recessibus, radices infixerit, tanto in earum auulsione maior difficultas, perinde in ascensione minor facilitas. Sed sicut piger quis, ac desidiosus, ac agriculture imperitus, agrum suum, parua licet ex parte tribulis, ac spinis obsitum, tardius euacuat et emundat; impiger autem ac sollicitus, ac huius discipline industrius, etiamsi omnem agri superficiem occupauerit, ueprium densitatem citius eradicat, ac de sterili et infecundo pinguem reddit et uberem: sic nimirum abrenuntians quis mundo, si tardus, si sue purgationis minus fuerit curiosus, quanquam in seculo minus exstitit inquinatus, tardius in conscientie serenitatem, ac caritatis proficiet libertatem; at  si feruens spiritu, si diligens ac sollicitus, si discretionis uirtute fundatus, assumptis spiritalium exercitiorum instrumentis, uitiorum germina ab agro cordis sui potenter euellat; in auras conscientie purioris citius respirabit, ac iugo cupiditatis excusso, ac onere deposito passionum, inueniet quia iugum Domini suaue est, et onus eius leue est .



CAP. LuIII. Quanta sit in uoluptatum contemptu, uictoriaque iucunditas.

Sicque probabit expertus, non modo nullius laboris, imo summe esse iucunditatis, pudicitie suauitate perfundi; quanquam onerosum sit naturalia  incentiua, immundaque desideria, que de concupiscentia carnis emergunt freno temperantie cohibere. Similiter non solum iucundum, sed insuper gloriosum, cum gule fuerit concupiscentia superata; non se seruum sui uentris, sed Dominum intueri, illa mira exsultatione tripudians: Ego autem didici in quibus sum sufficiens esse. Scio humiliari, scio et abundare; ubique et in omnibus institutus sum, et esurire, et satiari, et abundare, et penuriam pati . Sed et amor carnis si fuerit perfecte sopitus, uel certe igne diuini amoris absorptus, nullus erit in exterioribus labor; quia non poterit mens eius afflictione turbari, cuius non potest dilectione dissolui. Suauitas ergo iugi Dominici, et leuitas oneris eius, in uoluptatum contemptu consistit.  Nemo ergo estimet maiorem in uitiis, quam in uirtutibus esse delectationem.





BEATI AELREDI ABBATIS RIEuALLIS DE SPIRITUALI AMICITIA LIBER.

Opusculi huius compendium inter opera sancti Augustini reperitur, tomo Iu, adiuncta Erasmi censurat auctorem, quem ignorauit, affectasse Augustinum uideri, inepte existimantis: qui alias sepe de similibus alienis libris, qui in opera Patrum irrepserunt, iudicium facit. Quid enim emolumenti inde sperassent noster Aelredus, aliique uiri docti et pii? Lucubrationes alienas sibi tribuere potest quis, ad nomen sibi conciliandum: heretici quoque aliquando libros erroribus refertos Patribus affinxerunt; at a catholicis piis, atque a fictione et mendacio abhorrentibus hoc alienum fuit. Errore itaque eorum, qui Patrum opera ediderunt, accidit, ut aliena illis admiscerentur. Sane hoc Opusculum De amicitia, in manuscriptis passim nomen Aelredi Rieuallis abbatis prefert: imo dialogus est, cuius interlocutores sunt ipse Aelredus, et Iuo ex monachis eius unus. Digestum est autem in tres libros, et quadruplo prolixius est, quam apud Augustinum, apud quem cum sit mutilum, non mirum, si minus gratum appareat. Quos autem carpit Erasmus flosculos sermonis ita quod pro inuicem, et similes, non adeo uenustant opus, ut non obtinuerit, sicut idem Erasmus fatetur, ut Augustini esse crederetur. Patres sepe eloquentiam suam spreuerunt, et Scripture phrases nostre uersionis libenter usurparunt, licet minus elegantes.



PROLOGUS.

 Cum adhuc puer essem in scholis, et sociorum meorum me gratia plurimum delectaret, inter mores et uitia, quibus illa etas periclitari solet, tota se mens mea dedit affectui et deuouit amori; ita ut nichil mihi dulcius, nichil iucundius, nichil utilius quam amari et amare uideretur. Itaque inter diuersos amores et amicitias fluctuans, rapiebatur animus huc atque illuc: et uere amicitie legem ignorans, eius sepe similitudine fallebatur. Tandem uenit mihi in manus liber, quem de amicitia Tullius scripsit, qui statim mihi et sententiarum grauitate utilis, et eloquentie suauitate dulcis apparebat. Et licet nec ad illud amicitie genus me uiderem idoneum, gratulabar tamen quamdam me amicitie formulam reperisse, ad quam amorum meorum et  affectionum ualerem reuocare discursus. Cum uero placuit bono domino meo corrigere deuium, elisum erigere, salubri contactu mundare leprosum; relicta spe seculi, ingressus sum monasterium; et statim legendis sacris litteris operam dedi, cum prius nec ad ipsam earum superficiem oculus lippiens et carnalibus tenebris assuetus sufficeret. Igitur cum sacra Scriptura dulcesceret, et parum illud scientie quod mihi mundus tradiderat, earum comparatione uilesceret; occurrebant animo, que de amicitia  in prefato libello legeram: et iam mirabar, quod non mihi more solito sapiebant. Iam tunc enim nichil, quod non dulcissimi Iesu fuisset melle mellitum, nichil quod non sanctarum Scripturarum fuisset sale conditum, meum sibi ex toto rapiebat affectum. Et iterum atque iterum ea ipsa reuoluens querebam, si forte possent Scripturarum auctoritate fulciri. Cum autem in sanctorum litteris de amicitia plura legissem, uolens spiritualiter amare, nec ualens, institui de spirituali amicitia scribere, et regulas mihi caste sancteque dilectionis prescribere. Opusculum igitur in tribus distinximus libellis: in primo, quid sit amicitia, et quis eius fuerit ortus uel causa commendantes; in secundo, eius fructum excellentiamque proponentes; in tertio,  quomodo et inter quos possit usque in finem indirupta seruari, prout potuimus, enodantes. In huius igitur lectione si quis profecerit, Deo gratias agat, et pro peccatis meis apud Christi misericordiam intercedat. Si quis autem superfluum aut inutile putat esse, quod scripsimus, parcat infelicitati mee, que fluxum cogitationum mearum huius meditationis me compulit occupatione restringere.



LIBER PRIMUS. De ortu amicitie.


 AELREDUS. Ecce ego et tu, et spero quod tertius inter nos Christus sit. Non est modo, qui obstrepat; non est, qui intercidat amica colloquia, grateque huic solitudini nullius uox uel tumultus irrepit. Age nunc, carissime, aperi pectus tuum, et amicis auribus quidquid placet instilla, nec ingrate accipiamus locum, tempus et otium. Nam paulo ante in turba fratrum me residente, cum omnes undique circumstreperent, et alius quereret, alius disputaret; et iste de Scripturis, ille de moribus, alter de uitiis, de uirtutibus alter questiones ingererent, tu solus tacebas: et nunc caput erigens, parabas aliquid proferre in medium: sed quasi uox in ipsis interciperetur faucibus, iterum demisso capite tacebas: nunc paruo interuallo secedens a  nobis, et iterum rediens tristem uultum preferebas, quibus omnibus mihi duntaxat dabatur intelligi, te ad proferendum tue mentis conceptum, et horrere multitudinem, et optare secretum. Iuo. Profecto ita est, et gratulor plurimum, intelligens quod cura tibi est de puero tuo; cuius tibi mentem, mentisque propositum non alius quam spiritus caritatis aperuit. Et utinam hoc mihi tua concedat dignatio, ut quotiescunque filios tuos  , qui hic sunt, uisitaueris, uel semel mihi liceat, ceteris remotis tui habere copiam, et estus pectoris mei sine perturbatione proferre!

AELREDUS. Faciam quidem, et libens. Delector enim plurimum, quod te pronum ad hec uana et  otiosa non uideo; sed semper aliquid utile et profectui tuo necessarium proloqui. Loquere ergo secure, et cum amico omnes curas tuas cogitationesque commisce; ut uel discas aliquid uel doceas, des et accipias, profundas et haurias. Iuo. Ego quidem paratus sum, non docere, non dare, sed accipere; haurire non profundere: sicut mihi etas prescribit, imperitia cogit, hortatur professio. Sed ne in his tempus ad alia necessarium insipienter insumam, uolo, me aliquid de spirituali amicitia doceas, uidelicet quid sit, quid pariet utilitatis, quod eius principium, quis finis; utrum inter omnes esse possit, et si non inter omnes, inter quos: quomodo etiam possit indirupta seruari, et sine aliqua dissensionis molestia sancto fine concludi.

 AELREDUS. Miror, cur a me hec estimas esse querenda, cum satis superque ab antiquissimis, excellentissimisque doctoribus de his omnibus constet esse tractatum: maxime cum pueritiam tuam in huiusmodi studiis triueris, et Tullii Ciceronis librum  De amicitia legeris; ubi copiosissime de omnibus que ad eam spectare uidentur iucundo stylo disseruit, et quasdam, ut ita dicam, leges in ea ac precepta descripsit. Iuo. Non usquequaque ipse mihi ignotus est liber, utpote qui in eo aliquando plurimum delectabar; sed ex quo mihi de sanctarum Scripturarum fauis aliquid cepit emanare dulcedinis, et mellifluum Christi nomen sibi meum uindicauit affectum, quidquid sine celestium litterarum sale, ac dulcissimi illius nominis condimento, quamuis subtiliter et eloquenter disputatum legero, uel audiero, nec sapidum mihi potest esse, nec lucidum. Eapropter uel ea ipsa que dicta sunt, si tamen sunt consona rationi, uel certe alia, que disputationis istius poscit utilitas uelim mihi Scripturarum auctoritate  probari: et quemadmodum ea ipsa, quam inter nos oportet esse, amicitia, et in Christo inchetur, et secundum Christum seruetur, et ad Christum finis eius et utilitas referatur, plenius edoceri. Constat enim Tullium uere amicitie ignorasse uirtutem, cum eius principium finemque, Christum uidelicet, penitus ignorauerit.

AELREDUS. uictus sum, fateor, ut quasi me ipsum nesciens, nec uires proprias metiens, de his non quidem te doceam, sed tecum potius conferam; cum tu ipse uiam utrisque aperueris, lumenque illud splendidissimum, in ipsa inquisitionis nostre ianua accenderis, quod nos non sinat errare per deuia; sed certo tramite ad certum finem proposite  questionis perducat. Quid enim sublimius de amicitia dici potest, quid uerius, quid utilius, quam quod in Christo inchoari, et secundum Christum produci, et a Christo perfici debeat, probetur? Age nunc, et quid primum de amicitia uideatur esse querendum, edicito. Iuo. Primum quid sit amicitia, arbitror disserendum; ne uideamur in inani pingere, si nesciamus quid sit illud, de quo debeat disputationis nostre series, tenorque procedere.

AELREDUS. Nonne satis tibi est hinc, quod ait Tullius. Amicitia est rerum humanarum et diuinarum, cum beneuolentia et caritate consensio? Iuo. Si tibi sufficit ista definitio, mihi iudico satisfactum.

AELREDUS. Ergo quibuscunque fuerit de rebus  humanis atque diuinis sententia eadem, eademque uoluntas cum beneuolentia et caritate, ad amicitie perfectionem eos peruenisse fatebimur. Iuo. Quidni? uerumtamen caritatis uel beneuolentie nomine, quid ethnicus ille significare uoluerit, non uideo.

 AELREDUS. Forte nomine caritatis mentis affectum, beneuolentie uero operis expressit effectum. Nam ipsa in rebus humanis atque diuinis, mentibus utriusque chara, id est suauis et pretiosa debet esse consensio: beneuola etiam et iucunda, in rebus exterioribus, operum exhibitio. Iuo. Fateor, placet mihi satis ista definitio, nisi et ethnicis et Iudeis, iniquis insuper Christianis eam conuenire putarem. Quod autem uera amicitia inter eos, qui sine Christo sunt, esse non possit, mihi fateor esse persuasum.

AELREDUS. Satis nobis in consequentibus elucescet, utrum definitio minus aliquid habeat, uel superabundet in aliquo; ut uel reprobetur a nobis, uel quasi sufficiens, et extra nichil recipiens admittatur.  Ex ipsa tamen definitione, quamuis forte tibi minus uideatur esse perfecta, intelligere utcunque poteris, quid sit amicitia. Iuo. Non sim tibi oneri, rogo te, si non ista sufficiant, nisi ipsius uocabuli rationem mihi enucleaueris.

AELREDUS. Geram tibi morem, si tamen parcas inscientie mee, ut me non cogas docere, quod nescio. Ab amore, ut mihi uidetur, amicus dicitur, ab amico amicitia. Est autem amor quidam anime rationalis affectus per quem ipsa aliquid cum desiderio querit et appetit ad fruendum; per quem et fruitur eo cum quadam interiori suauitate, amplectitur et conseruat adeptum. Cuius affectus et motus in Speculo nostro, quod satis cognitum habes, quam lucide potuimus ac diligenter, expressimus.  Porro amicus quasi amoris, uel, ut quibusdam placuit, ipsius animi custos dicitur; quoniam amicum meum amoris mutui, uel ipsius animi mei oportet esse custodem, ut omnia eius secreta fideli silentio seruet; quidquid in eo uitiosum uiderit, pro uiribus curet et toleret; cui et gaudenti congaudeat, et dolenti condoleat, et omnia sua esse sentiat, que amici sunt. Amicitia igitur ipsa uirtus est, qua talis dilectionis ac dulcedinis federe ipsi animi copulantur, et efficiuntur unum de pluribus. Unde ipsam amicitiam non inter fortuita et caduca, sed inter ipsas uirtutes, que eterne sunt, etiam mundi huius philosophi collocarunt, quibus Salomon in Prouerbiis consentire uidetur:  Omni, inquiens, tempore diligit, qui amicus est , manifeste declarans amicitiam eternam esse, si uera est; si autem esse desierit, nec ueram fuisse, cum uideretur existere. Iuo. Quid est igitur, quod inter amicissimos graues ortas inimicitias legimus?

AELREDUS. De his suo loco uberius, si Deus uoluerit, disputabimus; hoc uolo interim credas, nunquam fuisse amicum, qui ledere potuit eum, quem in amicitia semel recepit; sed nec eum uere amicitie gustasse delicias, qui uel lesus desiit diligere, quem semel amauit. Omni enim tempore diligit, qui amicus est; etsi arguatur, etsi ledatur, etsi tradatur flammis, etsi cruci affligatur, omni tempore diligit qui amicus est; et, ut ait noster  Hieronymus, »Amicitia que desinere potest, nunquam uera fuit.« Iuo. Cum tanta sit in amicitia uera perfectio, non est mirum quod tam rari fuerint hi, quos ueros amicos antiquitas commendauit. uix enim, ut ait Tullius, tria uel quatuor amicorum paria, in tot retro seculis fama concelebrat. Quod si nostris, id est Christianis temporibus, tanta est raritas amicorum, frustra, ut mihi uidetur, in huius uirtutis inquisitione desudo, quam me adepturum, eius mirabili sublimitate territus, iam pene despero.

AELREDUS. Magnarum rerum, ut ait quidam, ipse conatus magnus est. Unde uirtuose mentis est, sublimia semper et ardua meditari; ut uel adipiscatur optata, uel lucidius intelligat, et cognoscat optanda, cum  non parum credendus sit profecisse, qui uirtutis cognitione didicit, quam longe sit a uirtute. Quamuis de nullius uirtutis acquisitione desperandum sit Christiano, cui quotidie ex Euangelio uox diuina resultat: Petite et accipietis, etc.  Nec mirum si inter ethnicos uere uirtutis rari fuerunt sectatores, qui uirtutum largitorem Dominum nesciebant, de quo scriptum est: Dominus uirtutum ipse est Rex glorie . In cuius profecto fide, non dico tria uel quatuor, sed mille tibi proferam paria amicorum; qui quod illi de Pilade et Oreste pro magno miraculo dicunt uel fingunt, parati erant pro inuicem mori. Nonne, secundum Tullianam diffinitionem, uere amicitie uirtute pollebant, de quibus scriptum est. Multitudinis credentium  erat cor unum et anima una: nec quisquam aliquid suum esse dicebat, sed erant illi omnia communia?  Quomodo non inter eos rerum diuinarum et humanarum, cum caritate et beneuolentia fuit summa consensio, quibus cor erat unum et anima una? Quot martyres pro fratribus animas posuerunt! quot non pepercerunt expensis, non laboribus, non ipsius corporis cruciatibus! Credo te multoties, non sine lacrymis, legisse puellam illam Antiochenam, pulcherrima cuiusdam militis fraude ereptam lupanaribus, ipsum postmodum socium habuisse martyrii, quem custodem pudicitie inuenerat in lupanari. Multa tibi huius rei proferrem exempla, nisi et prolixitas prohiberet,  et silentium nobis ipsa copia indixisset. Annuntiauit enim Christus iehsu, et locutus est, et multiplicati sunt super numerum. Maiorem, inquit, hac dilectionem nemo habet, quam ut animam suam ponat quis pro amicis suis . Iuo. Ergone inter amicitiam et caritatem nichil distare arbitrabimur?

AELREDUS. Imo plurimum; multo enim plures gremio caritatis, quam amicitie amplexibus recipiendos, diuina sanxit auctoritas. Non enim amicos solum, sed et inimicos sinu dilectionis excipere, caritatis lege compellimur. Amicos autem illos solos dicimus, quibus cor nostrum, et quidquid in illo est, committere non formidamus; illis uicissim nobis, eadem fidei lege et securitate constrictis.  Iuo. Quam multi seculariter uiuentes, et sibi in quibuslibet uitiis consentientes simili sibi federe copulantur, et pre cunctis mundi deliciis gratum, et dulce etiam talis amicitie uinculum experiuntur! Non sit tibi molestum inter tot amicitias, illam quam spiritualem ad differentiam aliarum credimus nominandam, que illis quodammodo inuoluitur et obscuratur, et illam querentibus et desiderantibus occurrunt et obstrepunt, ab earum, ut ita dixerim, communione secernere; ut illarum comparatione clariorem eam nobis, ac proinde optabiliorem faciens, ad eius nos acquisitionem uehementius excites et accendas.

AELREDUS. Falso sibi preclarum amicitie nomen assumunt, inter quos est conuenientia uitiorum;  quoniam qui non amat, amicus non est, non amat autem hominem, qui amat iniquitatem. Qui enim diligit iniquitatem non amat, sed odit animam suam ; qui uero suam non diligit animam, utique alterius amare non poterit. Unde colligitur eos amicitie falso nomine gloriari, fallique eius similitudine, non ueritate fulciri. uerumtamen cum in hac tali amicitia, quam uel libido commaculat, uel auaritia fedat, uel incestat luxuria, tanta ac talis experiatur dulcedo: libet coniicere, quantum habeat suauitatis illa, que quanto honestior est, tanto est securior; quanto castior, tanto iucundior; quanto liberior, tanto felicior. Patiamur tamen ut, propter quamdam, que in affectibus sentitur, similitudinem, etiam ille amicitie  que uere non sint, amicitie nuncupentur, dum tamen ab illa que spiritualis est, et ideo uera, certis iudiciis distinguantur. Dicatur itaque amicitia alia carnalis, alia mundialis, alia spiritualis. Et carnalem quidem creat uitiorum consensus; mundialem spes questus accendit; spiritalem inter bonos uite, morum studiorumque similitudo conglutinat. uerum amicitie carnalis exordium ab affectione procedit, que instar meretricis diuaricat pedes suos omni transeunti, sequens aures et oculos suos per uaria fornicantes; per quorum aditus usque ad ipsam mentem pulchrorum corporum, uel rerum uoluptuosarum inferuntur imagines: quibus ad libitum frui, putat esse beatum; sed sine socio frui,  minus estimat esse iucundum. Tunc motu, nutu, uerbis, obsequiis, animus ab animo captiuatur, et accenditur unus ab altero, et conflantur in unum: ut inito federe miserabili, quidquid sceleris, quidquid sacrilegii est, alter agat et patiatur pro altero; nichilque hac amicitia dulcius arbitrantur, nichil iudicant iustius: idem uelle, et idem nolle, sibi existimantes amicitie legibus imperari. Hec itaque amicitia nec deliberatione suscipitur, nec iudicio probatur, nec regitur ratione; sed secundum impetum affectionis per diuersa raptatur; non modum seruans, non honesta procurans, non commoda incommodaue prospiciens; sed ad omnia inconsiderate, indiscrete, leuiter, immoderateque progrediens. Idcirco uel quasi quibusdam furiis agitata, a  semetipsa consumitur, uel eadem leuitate resoluitur, qua contrahitur. At amicitia mundialis, que rerum uel bonorum temporalium cupidine parturitur, semper est plena fraudis atque fallacie; nichil in ea certum, nichil constans, nichil securum; quippe que semper cum fortuna mutatur, et sequitur marsupium. Unde scriptum est: Est amicus secundum tempus, et non permanebit in die tribulationis . Tolle spem questus, et statim desinet esse amicus. Quam amicitiam quidam uersus ita eleganter derisit:

Non est persone sed prosperitatis amicus,
   Quem fortuna tenet dulcis, acerba fugat.
Attamen huius amicitie uitiose principium quosdam plerumque ad quamdam uere amicitie prouehit portionem: eos scilicet, qui primum spe lucri communis  fedus ineuntes, dum sibi in iniquo mammona fidem seruant, in rebus duntaxat humanis, ad maximum perueniunt gratumque consensum. Attamen uera amicitia nullo modo dicenda est, que commodi temporalis causa suscipitur et seruatur. Amicitia enim spiritalis, quam ueram dicimus, non utilitatis cuiusque mundialis intuitu, non qualibet extra nascente causa, sed ex proprie nature dignitate, et humani pectoris sensu desideratur, ita ut fructus eius premiumque, non sit aliud quam ipsa. Unde Dominus in Euangelio: Posui uos, inquit, ut eatis, et fructum afferatis , id est ut inuicem diligatis. In ipsa namque uera amicitia itur proficiendo, et fructus capitur perfectionis illius dulcedinem sentiendo. Amicitia itaque spiritalis, inter bonos, uite, morum,  studiorumque similitudine parturitur, que est in rebus humanis atque diuinis, cum beneuolentia et caritate consensio. Que quidem diffinitio, ad amicitiam exprimendam, satis mihi uidetur esse sufficiens; si tamen more nostro caritas nuncupetur, ut amicitia omne uitium excludatur, beneuolentia autem ipse sensus amandi, qui cum quadam dulcedine mouetur interius, exprimatur. Ubi talis est amicitia, ibi profecto est idem uelle et idem nolle, tanto utique dulcius, quanto sincerius; tanto suauius, quanto sacratius; ubi sic amantes nichil possunt uelle quod dedeceat, nichil quod expediat, nolle. Hanc nempe amicitiam prudentia dirigit, iustitia regit, fortitudo custodit, temperantia moderatur;  de quibus suo loco disputabimus. Nunc autem si de eo, quod primum querendum putasti, uidelicet quid sit amicitia satis dictum existimas, edicito. Iuo. Sufficiunt plane ea, que dicta sunt, nec aliquid mihi suggeritur, quod ultra queram. Sed antequam ad alia transeamus, scire desidero, unde primum amicitia inter mortales orta est, natura an casu, an necessitate aliqua, uel certe precepto, aut lege humano generi imposita in usum uenerit, usus uero eam commendabilem fecerit.

AELREDUS. Amicitie, ut mihi uidetur, primum ipsa natura humanis mentibus impressit affectum, deinde experientia auxit, postremo legis auctoritas ordinauit. Deus enim summe potens et summe bonus, sibi ipsi sufficiens bonum est; quoniam bonum  suum, gaudium suum, gloria sua, beatitudo sua ipse est; nec est aliquid extra ipsum quo egeat, non homo, non angelus, non celum, non terra, nec aliquid, quod in ipsis est. Cui omnis creatura proclamat: Deus meus es, quoniam bonorum meorum non eges . Nec tantum sibi sufficit ipse, sed et omnium rerum sufficientia ipse est, dans aliis esse, aliis et sentire, aliis insuper et sapere, ipse omnium existentium causa, omnium sentientium uita, omnium intelligentium sapientia. Ipse itaque summa natura omnes naturas instituit, omnia suis locis ordinauit, omnia suis temporibus discrete distribuit. uoluit autem, nam et ita ratio eius eterna prescripsit, ut omnes creaturas suas pax componeret, et uniret societas; et ita omnia ab ipso, qui summe et pure  unus est, quoddam unitatis uestigium sortirentur. Hinc est, quod nullum genus rerum solitarium reliquit, sed ex multis quadam societate connexuit. Nam ut ab insensibilibus ordiamur, que humus, uel quod flumen unum unius generis gignit lapidem: aut que silua unam unius generis arborem profert? Ita inter ipsa insensibilia quasi amor quidam societatis elucet, cum nichil eorum solum sit, sed cum quadam sui generis societate et creetur, et persistat. uerum inter ipsa sensibilia quanta amicitie species et societatis amorisque fulgeat imago, quis facile dixerit? Certe cum in ceteris omnibus irrationabilia deprehendantur, in hac tamen parte ita humanum animum imitantur, ut pene ratione  agi estimentur. Ita se sequuntur, ita colludunt sibi, ita motibus simul et uocibus suum exprimunt et produnt affectum, tam auide et iucunde mutua societate fruuntur, ut nichil magis quam ea, que amicitie sunt, curare uideantur. Sic etiam in angelis diuina sapientia prouidit, ut non unus uidelicet crearetur; sed plures; inter quos grata societas, et amor suauissimus eamdem uoluntatem, eumdem crearet affectum; ne cum alter superior, inferior alter uideretur, locus pateret inuidie, si non obstitisset caritas amicitie, et ita solitudinem excluderet multitudo, iucunditatem augeret in pluribus caritatis communio. Postremo cum hominem condidisset, ut bonum societatis altius commendaret: Non est bonum, inquit, homini esse solum, faciamus  ei adiutorium simile sibi . Nec certe de simili, uel saltem de eadem materia, hoc adiutorium diuina uirtus formauit, sed ad expressius caritatis et amicitie incentiuum, de ipsius substantia masculi feminam procreauit. Pulchre autem de latere primi hominis secundus assumitur, ut natura doceret omnes equales, quasi collaterales, nec esset in rebus humanis superior uel inferior, quod est amicitie proprium. Ita natura mentibus humanis, ab ipso exordio amicitie et caritatis impressit affectum, quem interior mox sensus amandi, quodam gustu suauitatis adauxit. At post lapsum primi hominis, cum refrigescente caritate cupiditas subintrasset, fecissetque bono communi priuata preponi, amicitie caritatisque splendorem auaritia  inuidiaque corrupit; contentiones, emulationes, odia, suspiciones corruptis hominum moribus inuehens. Tunc boni quique inter caritatem et amicitiam distinxerunt; animaduertentes quod etiam inimicis atque peruersis sit impendenda dilectio; cum in bonos et pessimos esse non possit uoluntatum uel consiliorum ulla communio. Amicitia itaque, que sicut caritas inter omnes primum et ab omnibus seruabatur, inter paucos bonos naturali lege resedit, qui uidentes a multis sacra fidei et societatis iura uiolari, arctiori se dilectionis et amicitie federe constrinxerunt; inter mala, que uidebant et sentiebant, in mutue caritatis gratia quiescentes. uerum his, in quibus omnem uirtutis sensum oblitterauit impietas, ratio, que in eis exstingui  non potuit, ipsum amicitie et societatis affectum reliquit; adeo ut sine sociis nec auaro diuitie, nec ambitioso gloria, nec uoluptas placere posset luxurioso. Compacta sunt itaque etiam inter pessimos quedam societatis federa detestanda; que amicitie pulcherrimo nomine palliata, lege et preceptis a uera amicitia fuerant distinguenda; ne cum ista appeteretur, in illa propter quamdam eius similitudinem incaute incideretur. Sic amicitiam, quam natura instituit, quam roborauit usus, legis auctoritas ordinauit. Manifestum proinde est amicitiam naturalem esse, sicut uirtutem, sicut sapientiam, et cetera, que propter se, quasi bona naturalia, et appetenda sunt et seruanda: quibus omnis, qui ea habet, bene utitur, quibus nullus prorsus abutitur.  Iuo. Nonne, queso te, sapientia multi abutuntur; qui ex ea hominibus placere cupiunt, uel in seipsis pro collata sibi sapientia superbiunt; uel certe hi, qui eam uenalem habent, et questum existimant pietatem?

AELREDUS. Hinc tibi satisfaciet noster Augustinus, cuius uerba sunt hec: »Qui sibi placet, stulto homini placet, quia profecto stultus est, qui sibi placet.« Qui uero stultus est, sapiens non est. Et qui sapiens non est, non habendo utique sapientiam, sapiens non est. Quomodo igitur sapientia male utitur, qui sapientiam non habet? Sic et superba castitas uirtus non est; quia superbia ipsa, que uitium est, eam que uirtus putabatur, sibi  conformem facit; ideo iam non uirtus, sed uitium est. Iuo. Sed pace tua dico, non congruum mihi uidetur, quod amicitie sapientiam adiunxisti, cum inter illas nulla sit comparatio.

AELREDUS. Sepe minora maioribus, bona melioribus, inferiora fortioribus, etsi non cequantur, coniunguntur tamen, maxime in uirtutibus; que licet a se graduum diuersitate discrepent, quadam sibi tamen similitudine uicinantur. uicina enim est uirginitati uiduitas, uiduitati coniugalis castitas; quamuis inter has uirtutes magna sit differentia, in eo tamen, quod uirtutes sunt, nonnulla est conuenientia. Neque enim ideo pudicitia coniugalis uirtus non est, quia precellit continentia uidualis; quibus licet sancta preferatur uirginitas, earum tamen  gratiam non obliterat. Quamuis si ea, que de amicitia dicta sunt, diligenter aduertas, inuenies eam sapientie sic uicinam uel infertam, ut pene dixerim, amicitiam nichil aliud esse, quam sapientiam. Iuo. Obstupesco, fateor, nec facile id mihi persuaderi posse, existimo.

AELREDUS. Exciditne tibi dixisse Scripturam: Omni tempore diligit, qui amicus est?  Ait etiam, sicut meministi, noster Hieronymus: »Amicitia que desinere potest, nunquam uera fuit.« Amicitiam etiam nec subsistere quidem sine caritate, satis superque monstratum est. Cum igitur in amicitia et eternitas uigeat, et ueritas luceat, et caritas dulcescat, utrum nomen sapientie tribus his debeas abrogare, tu uideris. Iuo. O quid est hoc? dicamne de amicitia quod amicus Iesu  Ioannes de caritate commemorat: Deus amicitia est?

AELREDUS. Inusitatum quidem hoc, nec ex Scripturis habet auctoritatem: quod tamen sequitur de caritate, amicitie profecto dare non dubito, quoniam: Qui manet in amicitia, in Deo manet, et Deus in eo . Quod, cum de ipsius fructu uel utilitate ceperimus disputare, manifestius peruidebimus. Nunc, si quid sit amicitia, pro simplicitate ingenioli nostri satis diximus, cetera, que enucleanda proposuisti, alio tempori reseruemus. Iuo. Licet auiditati mee nimis ista sit molesta dilatio, ad hoc tamen non solum tempus cene, cui deesse non permittitur; sed etiam multorum, quibus debitor tu es, exspectatio satis onerosa compellit.



LIBER SECUNDUS. De fructu amicitie et excellentia eius.


 AELREDUS. Iam nunc, frater, accede: quidnam cause fuerit, quod paulo ante, cum carnalibus illis carnalia compararem, solus sedebas, modicum semotus a nobis; et nunc oculos huc illucque uertebas, nunc frontem confricabas manu, nunc capillos digitis contrectabas, nunc iram ipsa facie preferens, aliquid tibi preter uotum accessisse, crebra uultus mutatione querebaris, edicito. GALTERUS. Profecto ita est. Quis enim patienter sustineat tota die, nescio quos exsecutores Pharaonis tui habere copiam; nos autem, quibus specialiter debitor es, nec rarum tecum habere posse colloquium?

AELREDUS. Et illis quoque gerendus est mos, quorum uel optamus beneficia, uel maleficia formidamus. Quibus uel nunc tandem exclusis, tanto mihi  gratior est solitudo, quanto molestior inquietudo precessit. Nam optimum cibi condimentum fames est; nec mel aliaue species uinum sic sapidum reddit ut sitis uehemens aquam. Quocirca erit tibi forte hec nostra collatio quasi cibus uel potus quidam spiritualis, eo iucundior, quo estus precessit ardentior. Age iam, et quod anxio pectore paulo ante parabas euoluere, in medium proferre non differas. GALTERUS. Faciam quidem, nam si uelim de hora causari, quam isti nobis reliquere breuissimam, uidebor mihi eam facere breuiorem. Dic nunc, rogo te, utrum elapsum animo sit, an adhuc memoria teneas; quid inter te quondam, et tuum Iuonem de amicitia spirituali conuenerit; quas tibi  ipse proposuerit questiones: quantum in earum enucleatione processeris, quid de his quoque stylo tradideris.

AELREDUS. Equidem karissimi mei recordatio, imo continuus amplexus et affectus, ita mihi semper recens est, ut, licet humanis exemptus conditioni satis dederit, in meo tamen animo nunquam  uideatur obiisse. Ibi enim semper mecum est, ibi mihi religiosus eius uultus elucet, ibi mihi dulces eius arrident oculi, ibi eius iucunda mihi uerba sic sapiunt, ut uel ego uidear cum eo ad meliora transisse; uel ipse mecum adhuc in inferioribus conuersari. Scis autem, quia plures preterierunt anni, ex quo schedula ipsa, cui de spirituali amicitia eius interrogationes, measque responsiones impresseram, nobis elapsa est. GALTERUS. Non me latent ista; sed, ut uerum fatear, hinc tota auiditas et impatientia tota descendit; quod schedulam ipsam ante hoc triduum repertam, et tibi traditam, a quibusdam accepi. Ostende eam, queso, puero tuo: non enim requiescit spiritus meus, donec conspectis omnibus, et quid illi disputationi  desit, aduertens; ea que mihi uel mens propria, uel inspiratio occulta suggesserit esse querenda, ad tue paternitatis examen proferam, aut reprobanda, aut admittenda, aut exponenda.

AELREDUS. Geram tibi morem; sed solus uolo legas quod scriptum est, nec efferatur in publicum: ne forte aliqua resecanda, addenda nonnulla, plurima uero corrigenda estimauerim. GALTERUS. Ecce adsum, habens aures ad tua uerba suspensas; tanto certe auidius, quanto id quod de amicitia legi, dulcius sapuit. Quoniam igitur, quid sit amicitia, legi magnifice disputatum; quid cultoribus suis pariat utilitatis, uelim mihi insinues. Cum enim res tanta sit, ut certis rationibus uisus es comprobasse;  tunc primum uehementius appetitur, cum finis eius fructusque cognoscitur.

AELREDUS. Non id pro tante rei dignitate a me explicari posse presumo; cum in rebus humanis nichil sanctius appetatur, nichil queratur utilius, nichil difficilius inueniatur, nichil experiatur dulcius, nichil fructuosius teneatur. Habet enim fructum  uite presentis et future; ipsa enim omnes uirtutes sua ostendit suauitate, uitia sua uirtute confodit: aduersa temperat, componit prospera: ita ut sine amico inter mortales nichil fere possit esse iucundum: et homo bestie comparetur, non habens qui secum colletetur in rebus secundis, in tristibus contristetur; cui euaporet, si quid molestum mens conceperit; cui communicet, si quid preter solitum sublime uel luminosum accesserit. ue soli, quia, cum ceciderit, non habet subleuantem se!  Solus omnino est, qui sine amico est. At que felicitas, que securitas, que iucunditas est, habere cum quo eque audeas loqui, ut tibi; cui confiteri non timeas, si quid deliqueris; cui non erubescas reuelare, in spiritualibus si quid profeceris;  cui cordis tui omnia secreta committas, et commendes consilia? Quid igitur iucundius, quam ita unire animum alterius, et unum efficere de duobus, ut nulla iactantia timeatur, nulla formidetur suspicio, nec correptus alter ab altero doleat, nec laudantem alter alterum adulationis notet uel arguat? Amicus, ait Sapiens, medicamentum est uite . Preclare quidem id. Non enim ualidior uel efficacior est uulneribus nostris in omnibus temporalibus medicina, quam habere qui omni incommodo occurrat compatiens, omni commodo occurrat congratulans; ut, iunctis suis humeris, onera sua inuicem tolerent, nisi quod unusquisque propriam leuius quam amici portet iniuriam. Amicitia  ergo secundas res facit splendidiores, aduersas partiens communicansque reddit leuiores. Optimum ergo uite medicamentum amicus. Nam et philosophis etiam placuit. Non aqua, non sole, non igne pluribus locis utimur, quam amico. In omni actu, in omni studio, in certis, in dubiis, in quolibet euentu, in fortuna qualibet, in secreto, in publico, in omni consultatione, domi forisque ubique amicitia grata, amicus necessarius, utilis gratia reperitur. Quocirca amici, ait Tullius, et absentes adsunt sibi, et egentes abundant, et imbecilles ualent: et quod difficilius est dictu, mortui uiuunt. Igitur amicitia est diuitibus pro gloria, exsulibus pro patria, pauperibus pro censu, egrotis pro medicina, mortuis pro uita, sanis pro gratia, imbecillibus  pro uirtute, robustis pro premio. Tantus enim amicos honor, memoria, laus, desideriumque prosequitur, ut et eorum uita laudabilis, et mors pretiosa iudicetur: et quod his omnibus excelsius, quidam gradus est amicitia uicinus perfectioni, que in Dei dilectione et cognitione consistit; ut homo ex amico hominis Dei efficiatur amiens, secundum illud Saluatoris in Euangelio: Iam non dicam uos seruos, sed amicos meos . GALTERUS. Ita, fateor, tua me mouit oratio, ita in amicitie desiderium totum animi mei succendit appetitum, ut nec uiuere me crediderim, quandiu huius tanti boni, tam multiplici fructu caruero. Sed hoc quod ultimum posuisti, quod me totum rapuit, et pene abripuit a terrenis, plenius mihi  enodari desidero; quod scilicet amicitia optimus ad perfectionem gradus existit. Et opportune satis hic nunc noster Gratianus intrauit, quem ipsius amicitie alumnum iure dixerim: cuius totum studium est amari et amare; ne forte amicitie nimium auidus, eiusque similitudine deceptus, falsam pro uera, fictam pro solida, pro spiritali carnalem recipiat. GRATIANUS. Ago gratias humanitati tue, frater, quod non uocato, sed se impudentius ingerenti, nunc tandem ad spiritale conuiuium concedis accessum. Nam si me serio, non ludo alumnum amicitie appellandum putasti, debueram in sermonis principio accersiri, nec auiditatem meam posita uerecundia prodidissem. At tu, Pater, perge quo ceperas, et causa mei aliquid mensis appone; ut, si non satiari ut iste , saltem modicum ualeam refocillari.

AELREDUS. Non uerearis, fili, quoniam tanta restant adhuc de amicitie bono dicenda, que si quilibet sapiens prosequeretur, nos nichil dixisse putares. uerum quomodo ad Dei dilectionem et cognitionem, gradus quidam sit amicitia, paucis aduerte. In amicitia quippe nichil inhonestum est, nichil fictum, nichil simulatum, et quidquid est, id sanctum et uoluntarium, et uerum est. Et hoc ipsum quoque caritatis proprium est. In hoc uero amicitia speciali prerogatiua prelucet, quod inter eos, qui sibi amicitie glutino copulantur, omnia  iucunda, omnia secura, omnia dulcia, omnia suauia sequuntur. Ex caritatis igitur perfectione plerosque diligimus, qui nobis oneri sunt et dolori; quibus licet honeste, non ficte, non simulate, sed uere uoluntarieque consulimus, ad secreta tamen eos amicitie nostre non admittimus. Quocirca in amicitia coniunguntur honestas et suauitas, ueritas et iucunditas, dulcedo et uoluntas, affectus et actus. Que omnia a Christo inchoantur, per Christum promouentur, in Christo perficiuntur. Non igitur uidetur nimium grauis uel innaturalis ascensus, de Christo amorem inspirante, quo amicum diligimus, ad Christum, semetipsum amicum nobis prebentem, quem diligamus; ut suauitas suauitati, dulcedo dulcedini, affectus succedat affectui.  Itaque amicus, in spiritu Christi adherens amico, efficitur cum eo cor unum et anima una, et sic per amoris gradus ad Christi conscendens amicitiam, unus cum eo spiritus efficitur in osculo uno. Ad quod osculum anima quedam sancta suspirans, Osculetur me, inquit, osculo oris sui . Consideremus istius osculi carnalis proprietatem, ut de carnalibus ad spiritalia, de humanis ad diuina transeamus. Duobus alimentis uita hominis sustentatur, cibo et ere. Et sine cibo quidem aliquandiu potest subsistere, at sine ere ne una quidem hora. Itaque ut uiuamus, ore haurimus erem, et remittimus. Et ipsum quidem quod emittitur uel recipitur, spiritus nomen obtinuit. Quocirca in osculo duo sibi spiritus obuiant, et miscentur  sibi, et uniuntur: ex quibus quedam mentis suauitas nascens, osculantium monet et perstringit affectum. Est igitur osculum corporale, osculum spiritale, osculum intellectuale. Osculum corporale impressione fit labiorum; osculum spiritale coniunctione animorum; osculum intellectuale per Dei spiritum, infusione gratiarum. Osculum proinde corporale non nisi certis et honestis causis aut offerendum est, aut recipiendum: uerbi gratia in signum reconciliationis, quando fiunt amici, qui prius fuerant inimici adinuicem. In signum pacis, sicut communicaturi in Ecclesia, interiorem pacem exteriori osculo demonstrant. In signum dilectionis, sicut inter sponsum et sponsam fieri permittitur; uel sicut ab amicis, post diuturnam absentiam,  et porrigitur et suscipitur. In signum catholice unitatis, sicut fit cum hospes suscipitur. Sed sicut plerique aqua, igni, ferro, cibo et ere, que naturaliter bona sunt, in sue crudelitatis uel uoluptatis satellitium abutuntur; ita peruersi et turpes, etiam hoc bono, quod ad ea significanda que diximus, lex naturalis instituit, sua quodammodo flagitia condire nituntur: ipsum osculum turpitudine tanta fedantes, ut sic osculari nil sit aliud quam adulterari. Quod quam sit detestandum, quam abominandum, quam fugiendum, quam auersandum, quilibet honestus intelligit. Porro osculum spiritale proprie amicorum est, qui sub una amicitie lege tenentur: non enim fit  oris attactu, sed mentis affectu: non coniunctione labiorum, sed commistione spirituum, castificante omnia Dei spiritu, et ex sui participatione celestem immittente saporem. Hoc osculum dixerim Christi, quod ipse tamen porrigit non ore proprio sed alieno; illum sacratissimum amantibus inspirans affectum, ut illis uideatur quasi unam animam in diuersis esse corporibus; dicantque cum Propheta: Ecce quam bonum et quam iucundum, habitare fratres in unum . Huic ergo osculo assuefacta mens, et a Christo totam hanc dulcedinem adesse non ambigens, quasi secum reputans et dicens: O si ipsemet accessisset; ad illud intellectuale suspirat, et cum maximo desiderio clamans: Osculetur me, dicit, osculo oris sui  ; ut iam terrenis affectibus mitigatis, et omnibus, que de mundo sunt, cogitationibus desideriisque sopitis, in solius Christi delectetur osculo, et quiescat amplexu, exsultans et dicens: Leua eius sub capite meo, et dextera illius amplexabitur me . GRATIANUS. Amicitia hec, ut uideo, non est popularis, nec qualem eam somniare consueuimus. Nescio quid hic Galterus hactenus senserit; ego aliud nichil amicitiam esse credidi, quam inter duos tantam uoluntatum identitatem, ut nichil uelit unus, quod alter nolit; sed tanta sit inter utrosque in bonis malisque consensio, ut non spiritus, non census, non honor, nec quidquam, quod alterius sit, alteri denegetur, ad fruendum pro uoto, et abutendum. GALTERUS.  Longe aliud in priori dialogo memini me didicisse, ubi ipsa diffinitio amicitie posita et exposita, merito ad eius fructum altius inspiciendum me uehementius animauit. De qua sufficienter instructi, certam nobis metam, quatenus debeat amicitia progredi, cum diuersorum diuersa sententia sit, petimus prefigi. Sunt namque quidam, qui contra fidem, contra honestatem, contra commune bonum uel priuatum, fauendum putant amico. Quidam solam fidem detrahendam iudicant, cetera non cauenda. Alii pro amico contemnendam pecuniam, expuendos honores, maiorum inimicitias subeundas, exsilium etiam censent non fugiendum; se ipsum, in quibus non obsit patrie, nec contra fas alium ledat, etiam in inhonestis et turpibus exponendum.  Sunt et qui hanc metam in amicitia constituunt, ut unusquisque, sicut erga seipsum, sic et efficiatur erga amicum. Quidam amico in omni beneficio uel obsequio uicem rependere, satis dare amicitie credunt. Mihi sane nulli horum esse credendum, hac nostra collatione satis persuasum est; unde aliquam certam mihi in amicitia metam a te opto constitui, maxime propter hunc Gratianum, ne forte secundum nomen suum, ita uelit esse gratiosus, ut incaute fiat uitiosus. GRATIANUS. Haud ingrate hanc tuam pro me accipio sollicitudinem: nisi tamen sitis audiendi prepediret, forte iam nunc tibi redderem talionem. Sed quid potius ad tuas inquisitiones respondere uelit, pariter audiamus.

 AELREDUS. Certam in amicitia metam Christus ipse prefixit: Maiorem, inquiens, hac dilectionem nemo habet, quam ut animam suam ponat quis pro amicis suis . Ecce quousque tendi debet amor inter amicos, ut scilicet uelint pro inuicem mori. Satisne uobis istud?

GRATIANUS. Cum maior esse non possit amicitia, cur non satis sit? GALTERUS. Quid si pessimi quique uel ethnici, in consensu facinorum et flagitiorum sic se diligant, ut uelint pro inuicem mori, eosne ad summam amicitie conscendisse fatebimur?

AELREDUS. Absit, cum inter pessimos amicitia esse non possit! GRATIANUS. Describe nobis, queso,  inter quos uel oriri potest, uel seruari.

AELREDUS. Breuiter dico: inter bonos oriri potest, inter meliores proficere, consummari autem inter perfectos. Quandiu enim quemquam ex studio malum delectat, quandiu ei uoluptas gratior est puritate, temeritas moderatione, adulatio correptione, quomodo ad amicitiam uel aspirare eum fas est, cum ortus eius ex uirtutis opinione procedit? Difficile igitur, imo impossibile tibi est, uel initia eius degustare, si fontem, de quo oriri potest, nescieris. Fedus est enim amor, nec amicitie nomine dignus, quo turpe aliquid exigitur ab amico; quod necesse est eum facere, qui necdum uitiis aut sopitis aut depressis, ad quelibet illicita uel illicitur, uel impellitur. Unde illorum detestanda sententia  est, qui, contra fidem et honestatem, pro amico estimant faciendum. Nulla enim excusatio peccati est, si amici causa peccaueris. Protoplastus Adam salubrius presumptionis arguisset uxorem, quam, gerendo ei morem, uetitum usurpasset . Multo etiam melius serui regis Saul fidem domino seruauerunt, contra eius imperium manum sanguini subtrahentes, quam Deg Idumeus, qui regie crudelitatis minister, Domini sacerdotes sacrilegis manibus interfecit . Ionadab quoque amicus Ammon  laudabilius amici prohibuisset incestum, quam quo potiretur optato, consilium prebuisset. Sed nec amicos Absalon amicitie uirtus excusat , qui perduellioni prebentes assensum, contra patriam  arma tulerunt. Et ut ad hec nostra tempora ueniamus, multo certe felicius Otto Romane cardinalis Ecclesie, ab amicissimo suo recessit Guidone, quam Ioannes suo adhesit in tali schismate Octauiano. Cernitis igitur, nisi inter bonos amicitiam stare non posse. GRATIANUS. Quid igitur nobis cum amicitia, qui boni non sumus?

AELREDUS. Ego bonum non ita ad uiuum reseco, ut quidam, qui neminem uolunt esse bonum, nisi eum cui ad perfectionem nichil desit. Nos hominem bonum dicimus, qui secundum modum nostre mortalitatis, sobrie, et iuste, et pie uiuens in hoc seculo , nichil a quolibet inhonestum petere, nec rogatus uelit prestare. Inter tales profecto amicitiam oriri, a talibus perfici posse, non ambigimus.  Nam qui uel fidem, uel patrie periculum, uel alterius contra ius et fas lesionem excipientes, semetipsos amicorum exponunt libidini, eos non tam stultos dixerim, quam insanos: qui parcentes aliis, sibimet non estimant esse parcendum; et aliorum prouidentes honestati, suam infeliciter produnt. GALTERUS. Fere in illorum cado sententiam, qui amicitiam dicunt esse cauendam, rem uidelicet plenam sollicitudinis, atque curarum, nec timoris uacuam, multis etiam obnoxiam doloribus. Nam cum unicuique satis superque sit, sui curam gerere, incautum dicunt, se sic aliis obligare, ut necesse sit cum multis implicari curis, et affligi molestiis. Nihil preterea difficilius estimant, quam  amicitiam usque ad diem uite extremum permanere, turpeque nimis sit, post initam amicitiam, rem in contrarium uerti. Unde tutius iudicant, sic quemquam amare, ut possit odire cum uelit, sic amicitie laxandas habenas, quas uel astringat, cum uelit, uel remittat. GRATIANUS. Frustra igitur tu in loquendo, nos in audiendo laborauimus, si tam facile ab amicitie tenuerimus appetitu; cuius nobis fructum tam sanctum, tam utilem, tam acceptum Deo, perfectioni tam uicinum, tam multipliciter commendasti. Sit illi ista sententia, cui placet sic amare hodie, ut cras oderit; sic amicus omnibus esse, ut nulli sit fidus; hodie laudans, cras uituperans; hodie blandiens, cras mordens; hodie paratus ad oscula, cras ad opprobria promptus;  cuius amor uili pretio comparatur, leuissima recedit offensa. GALTERUS. Felle putabam carere columbos; uerumtamen hec istorum sententia, que sic displicet Gratiano, qualiter refelli possit, edicito.

AELREDUS. Pulchre de his Tullius: Solem, inquit, e mundo tollere uidentur, qui amicitiam e uita tollunt, qua nichil a Deo melius habemus, nil iucundius. Qualis sapientia amicitiam detestari, ut sollicitudinem caueas, curis careas, exuaris timore! quasi uirtus ulla sine sollicitudine uel acquiri possit, uel seruari. Itane in te, sine tua magna sollicitudine, aut prudentia contra errores, aut temperantia contra libidines, aut iustitia contra malitiam, aut fortitudo contra ignauiam pugnat? Quis, rogo, hominum, maxime adolescentium sine  dolore maximo uel timore, tueri pudicitiam, uel lasciuientem ualet refrenare affectum? Stultus Paulus, qui noluit sine aliorum cura et sollicitudine uiuere; sed intuitu caritatis, quam uirtutem maximam credidit, infirmabatur cum infirmis, urebatur cum scandalizatis. Sed et tristitia illi magna erat, et continuus dolor cordi eius, pro fratribus suis secundum carnem. Deserenda igitur illi caritas erat, ne sub tot timoribus ac doloribus, nunc quos genuerat, iterum parturiens ; nunc fouens ut nutrix , nunc ut magister corripiens ; nunc timens, ne sensus illorum a fide corrumperentur ; nunc cum multo dolore multisque lacrymis ad penitentiam prouocans  ; nunc eos, qui non egerunt penitentiam, lugens. uidetis quomodo uirtutes nituntur auferre e mundo, qui comitem illarum sollicitudinem e medio tollere non formidant. Stulte Chusai Arachites amicitiam, que erat ei cum Dauid , tanta fide seruauit, ut sollicitudinem securitati preferret; malletque amici participare doloribus, quam parricide gaudiis honoribusque dissolui? Ego eos non tam homines, quam bestias dixerim, qui sic dicunt esse uiuendum, ut nulli consolationi sint, nulli etiam oneri uel dolori, qui nichil delectationis ex alterius bono concipiant, nichil amaritudinis sua aliis peruersitate inferant, amare nullum, amari a nullo curantes. Absit enim, ut eorum quemquam amare concesserim, qui amicitiam questum putant!  tunc se solis labiis profitentes amicos, cum spes alicuius commodi temporalis arriserit, uel cum amicum cuiuslibet turpitudinis ministrum facere tentauerint. GALTERUS. Cum igitur certum sit multos amicitie similitudine falli, expone, queso, cuiusmodi amicitias cauere, quas appetere, colere et seruare debeamus.

AELREDUS. Cum dictum sit eam nisi inter bonos non posse subsistere, facile tibi est percipere nullam amicitiam que bonos dedeceat recipiendam. GRATIANUS. Sed nos fortasse in hac discretione quid deceat, uel non deceat, caligamus.

AELREDUS. Geram uobis morem, et que nobis occurrerint fugiende, breuiter adnotabo. Est amicitia puerilis, quam uagus et lasciuiens creat affectus,  diuaricans pedes suos omni transeunti: sine ratione, sine pondere, sine mensura, sine alicuius commodi uel incommodi consideratione. Hec ad tempus uehementer afficit, et stringit, blandius allicit. Sed affectus sine ratione motus bestialis est, ad queque illicita pronus, imo inter licita et illicita discernere non ualens. Licet autem amicitiam plerumque affectus preueniat, nunquam tamen sequendus, nisi eum et ratio ducat, et honestas temperet, et regat iustitia. Igitur hec amicitia, quam diximus puerilem, eo quod in pueris magis regnet affectus, ut infida, et instabilis, et impuris mista semper amoribus, ab his quos spiritualis amicitie dulcedo delcetat, omnimodis caueatur; quam non tam amicitiam, quam amicitie dicimus esse uenenum,  cum in ea amoris nunquam modus possit seruari legitimus, qui est ab animo ad animum; sed honestam eius uenam, ex carnis concupiscentia fumus quidam emergens, obnubilet et corrumpat; et neglecto spiritu, ad carnis desideria trahat. Eapropter primordia amicitie spiritualis, primum intentionis habeant puritatem, rationis magisterium, temperantie frenum; et sic suauissimus accedens affectus ita profecto sentietur dulcis, ut esse nunquam desinat ordinatus. Est et amicitia, quam pessimorum similitudo morum conciliat; de qua dicere supersedeo, cum nec amicitie nomine digna, ut superius diximus, habeatur. Est preterea amicitia, quam consideratio alicuius utilitatis accendit,  quam multi ob hanc causam et appetendam, et colendam, et conseruandam existimant. Quod si admittimus, quam multos omni amore dignissimos excludemus: qui cum nichil habeant, nichil possideant, profecto nichil commodi temporalis ab eis uel adipisci poterit quis, uel sperare. Si uero inter commoda duxeris consilium in dubiis, consolationem in aduersis, et cetera huiusmodi: hec utique ab amico exspectanda sunt, sed sequi debent ista amicitiam, non precedere. Necdum enim quid sit amicitia didicit, qui aliam eius uult esse mercedem, quam ipsam; que tunc plane merces erit colentibus eam, cum tota translata in Deum, in eius contemplatione sepelit quos uniuit. Nam cum multas et magnas utilitates pariat amicitia fida bonorum,  non illam tamen ab istis, sed ab illa istas procedere non ambigimus. Neque enim a beneficiis, quibus Berzellai Galaadites Dauid  parricidam filium fugientem et suscepit, et fouit, et munerauit amicum, inter tantos uiros partam credimus amicitiam, sed ab ipsa potius tantam gratiam processisse non dubitamus. Nam quod rex uiri illius prius eguerit, nemo qui cogitet. uerum quod ipse uiri magnarum opum, nichil pro his mercedis a rege sperauerit, hinc aduertere perspicuum est, quod omnes delicias diuitiasque ciuitatis pronius offerenti, nichil suscipere acquieuit, suis uolens esse contentus. Sic et fedus illud uenerabile, quod inter Dauid et Ionathan non spes future utilitatis, sed uirtutis contemplatio consecrauit, multum utrisque  nouimus contulisse; cum istius industria uita sit alterius conseruata; illius beneficio, huius non sit posteritas deleta. Cum igitur in bonis semper precedat amicitia, sequatur utilitas; profecto non tam utilitas parta per amicum, quam amici amor ipse delectat. Utrum igitur de fructu amicitie satis dixerimus, utrum etiam certas personas, inter quas oriri et seruari possit, et perfici, lucide dixerimus; utrum preterea assentationes, que falso amicitie nomine palliantur, manifeste prodiderimus; utrum quoque certas metas, quousque tendi debeat amor inter amicos, ostenderimus; uos iudicate. GRATIANUS. Hoc ultimum non satis recordor enodatum.

AELREDUS. Recolitis, ut credo, eorum me refellisse sententiam, qui metas amicitie in flagitiorum et  facinorum consensu constituunt; illorum quoque, qui usque ad exsilium progrediendum putant, et sine alterius lesione, quamlibet turpitudinem. Nihilominus et illorum, qui secundum sperate utilitatis modum, quantitatem amicitie metiuntur. Nam duas earum, quas proposuit Galterus, nec mentione dignas existimaui. Quid enim ineptius esse potest, quam amicitiam hactenus extendi, ut in officiis uel obsequiis uicem rependat amico: cum omnia illis debeant esse communia, quibus nimirum esse debet et cor unum, et anima una? Quam turpe et illud, ut non aliter afficiatur quis erga amicum, quam erga se ipsum! cum unusquisque de se humilia, sublimia sentire debeat de amico.  His igitur falsis amicitie finibus explosis, finem amicitie ex uerbis Domini proferendum putauimus; qui mortem ipsam pro amicis sanxit non esse fugiendam. uerum ne forte, si quilibet turpes sic affecti uellent pro inuicem mori, ad amicitie summam crederentur euecti, diximus inter quas personas oriri possit, et perfici amicitia; deinde illos, qui ob multas sollicitudines et curas, quas generat, cauendam eam existimant, ineptie credidimus arguendos. Postremo, que amicitie bonis omnibus sunt cauende, quam breuiter potuimus enodauimus. Patet proinde ex his omnibus certa, et uera spiritualis amicitie meta; nichil scilicet negandum amico, nichil pro amico non sustinendum, quod minus sit quam ipsa pretiosa corporis uita, quam ponendam  pro amico diuina sanxit auctoritas. Quocirca cum uita anime corporis sit multo prestantior, hoc omnino negandum censemus amico, quod mortem inferat anime, quod nichil aliud est quam peccatum, quod Deum separat ab anima, animam a uita. uerum in his, que uel exhibenda sunt amico, uel pro amico toleranda, quis seruandus sit modus, que cautio adhibenda, non est temporis huius euoluere. GRATIANUS. Non parum mihi Galterum nostrum fateor contulisse, cuius interrogatione prouocatus, summam omnium, que disputata sunt, breui comprehendens epilogo, quasi pre oculis in ipsa memoria depinxisti. Age iam precor, et in ipsis officiis amicorum quis seruandus sit modus, uel que cautio adhibenda, nobis expone.

 AERLEDUS. Et hec, et alia quedam de amicitia restant dicenda; sed hora iam preteriit, et ad aliud negotium isti, qui modo uenerunt, sua, ut cernitis, importunitate compellunt. GALTERUS. Inuitus certe  recedo, cras profecto cum se tempus obtulerit, rediturus. uideat autem Gratianus, ut presto sit mane, ne ipse nos incurie, aut nos eum tarditatis arguamus.



LIBER TERTIUS. Quomodo. et inter quos possit amicitia indirupta seruari.


 AELREDUS. Unde, et quo? GRATIANUS. Non te latet aduentus mei causa.

AELREDUS. Num adest Galterus? GRATIANUS. uideat ipse, certe tarditatis non potest arguere nos hodie.

AELREDUS. uis, ea que proposita sunt prosequamur? GRATIANUS. Habeo ei fidem: nam et presentiam eius mihi reor necessariam, cui et sensus est acutior ad intelligendum, et lingua eruditior ad interrogandum, et memoria tenacior ad retinendum.

AELREDUS. Audisti, Galtere? Amicitior tibi est Gratianus, quam putabas. GALTERUS. Quomodo mihi amicus non esset, qui nullius non est? Sed quia utrique adsumus, promissi tui non immemores,  otio huic non simus ingrati.

AELREDUS. Fons et origo amicitie amor est: nam amor sine amicitia esse potest, amicitia sine amore nunquam. Amor uero ex natura, aut ex officio, uel ratione sola, uel ex solo affectu, nonnunquam ex utroque simul procedit. Ex natura, sicut mater diligit filium. Ex officio, quando ex ratione dati et accepti, quidam speciali affectu coniunguntur; ex sola ratione, sicut inimicos, non ex spontanea mentis inclinatione, sed ex precepti necessitate diligimus. Ex solo affectu, quando aliquis ob ea sola, que corporis sunt, uerbi gratia, pulchritudinem, fortitudinem, facundiam, sibi quorumdam inclinat affectum. Ex ratione simul et affectu, quando is,  quem ob uirtutis meritum ratio suadet amandum, morum suauitate, et uite laudande dulcedine in alterius influit animum: et sic ratio iungitur affectui, ut amor ex ratione castus sit, dulcis ex affectu. Quis horum uobis amicitie uidetur commodatior? GALTERUS. Hic ultimus sane, quem et uirtutis comtemplatio format, et morum suauitas ornat. Sed utrum omnes, quos sic diligimus, ad illud amicitie admittendi sint dulce secretum, scire desidero.

AELREDUS. Primo ponendum est solidum quoddam ipsius spiritalis amoris fundamentum, in quo eius sunt collocanda principia; ut sic recta quis linea ad eius altiora conscendens, ne fundamentum negligat uel excedat, maximam cautelam adhibeat. Fundamentum illud Dei amor est, ad quem omnia, que uel amor suggerit uel affectus; omnia, que uel occulte aliquis spiritus, uel palam quilibet suadet  amicus, referenda sunt: diligenterque inspiciendum, ut quidquid astruitur, fundamento conueniat, et quidquid illud excedere deprehenditur, ad eius formam reuocandum, et secundum eius qualitatem omnimodis corrigendum, non dubites. Nec omnes tamen, quos diligimus, in amicitiam sunt recipiendi, quia nec omnes ad hoc reperiuntur idonei. Nam cum amicus tui consors sit animi, cuius spiritui tuum coniungas et applices, et ita misceas, ut unum fieri uelis e duobus, cui te tanquam tibi alteri committas, cui nichil occultes, a quo nichil timeas: primum certe eligendus est, qui ad hec aptus putetur; deinde probandus, et sic demum admittendus. Stabilis enim debet esse amicitia, et quamdam eternitatis speciem preferre, semper perseuerans in affectu.  Et ideo non puerili modo, amicos mutare uaga quadam debemus sententia. Quoniam enim nemo detestabilior, quam qui amicitiam leserit, nichilque magis animum torqueat quam uel deseri ab amico uel impugnari; cum summo studio eligendus est, et cum maxima cautela probandus: admissus autem sic tolerandus, sic tractandus, sic sequendus, ut quandiu a premisso fundamento irreuocabiliter non recesserit, ille ita tuus, et tu illius sis, tam in corporalibus quam in spiritualibus; ut nulla sit animorum, affectionum, uoluntatum, sententiarumue diuisio. Cernitis ergo quatuor gradus, quibus ad amicitie perfectionem conscenditur: quorum primus est electio, secundus probatio, tertius admissio,  quartus rerum diuinarum et humanarum cum quadam caritate et beneuolentia summa consensio. GALTERUS. Recordor te in prima illa tua disputatione, quam cum tuo habuisti Iuone, diffinitionem hanc satis probasse; sed quia de multis amicitiarum generibus disputasti, utrum omnes comprehendat, scire desidero.

AELREDUS. Cum uera amicitia nisi inter bonos esse non possit, qui nichil contra fidem uel bonos mores, uelle possint, aut facere: profecto non quamlibet, sed ipsam que uera est, amicitiam diffinitio ista complectitur. GRATIANUS. Quare non et illa, que ante hesternam collationem me plurimum delectabat, eque probanda est idem scilicet uelle, et idem nolle.

AELREDUS. Certe inter eos, quorum fuerint emendati mores, uita composita, ordinati affectus; nec istam arbitror repudiandam. GALTERUS. uideat  Gratianus, ut tam in se ipso quam in eo, quem diligit, ista precedant; et sic idem uelit et nolit cum ipso; nichil sibi uolens concedit nichil ipse prestare rogatus, quod iniustum uel inhonestum, uel indecens sit. Sed de quatuor his que premisisti, quid sentiendum sit, a te exspectamus doceri.

AELREDUS. Primum igitur de ipsa electione tractemus. Sunt uitia quedam, quibus si quis fuerit inuolutus, non diu amicitie leges uel iura seruabit. Huiusmodi ad amicitiam non facile eligendi sunt; sed si alias eorum uita moresque placuerint, agendum cum eis summopere est, ut sanati ad amicitiam habeantur idonei: uidelicet iracundi, instabiles, suspiciosi, uerbosi. Difficile quippe est, eum, quem sepe iracundie furor exagitat, non aliquando  insurgere in amicum; sicut in Ecclesiastico scribitur. Est amicus, qui odium, et rixam, et conuicia denudabit . Unde ait Scriptura: Noli esse amicus homini iracundo, neque ambules cum uiro furioso; ne sumas scandalum anime tue . Et Salomon: Ira inquit, in sinu stulti requiescit . At cum stulto diu seruare amicitiam, quis non credit impossibile? GALTERUS. At nos te uidimus, si non fallimur, cum iracundissimo homine summa religione colere amicitiam: quem usque ad uite eius finem nunquam a te lesum, quanquam ipse te sepe lesisset, audiuimus.

AELREDUS. Sunt quidam ex naturali conspersione iracundi, qui tamen hanc ita comprimere et temperare solliciti sunt passionem, ut in quinque quibus,  teste Scriptura, amicitia dissoluitur atque corrumpitur, nunquam prosiliant; quamuis nonnunquam amicum inconsiderato sermone uel actu, uel zelo minus discreto offendant. Tales si forte in amicitiam receperimus, patienter tolerandi sunt, et cum nobis constet de affectu certitudo, si quis fuerit uel sermonis uel actionis excessus, amico id indulgendum est; uel certe sine aliquo dolore iucunde insuper, in quo excesserit, commonendum. GRATIANUS Ille tuus, quem pre omnibus nobis, ut multis uidetur, tibi probas amicum, aliquid, quod tibi displicere nullatenus potuit ignorare, ante paucos dies, ut nos putabamus, ira preuentus et dixit et fecit; cui tamen nichil prioris gratie imminutum  nec credimus, nec uidemus. Unde non parum obstupuimus, quod cum tu, ubi nos mutuo loquimur, nichil uelis uel modicum preterire, quod uelit ipse; ipse modicum quid, tui causa, non potuerit sustinere. GALTERUS. Audacior me multo est iste. Nam et ego ista noui, sed tuum erga eum animum non ignorans, nichil tibi de his loqui presumpsi.

AELREDUS. Homo certe ille mihi carissimus est, semel a me receptus in amicitiam, a me nunquam poterit non amari. Unde si forte in hac parte fortior illo fui, et ubi utriusque uoluntas non concurrebat in unum, meam mihi facilius fuit, quam illi suam frangere uoluntatem; ubi nulla interueniebat inhonestas, nec fides ledebatur, nec minuebatur uirtus, cedendum amico fuit, ut et tolerarem in quo  uidebatur excessisse, et ubi pax eius periclitabatur, uoluntatem eius mee preferrem. GALTERUS. Sed cum prior ille iam in fata concesserit, alter tibi, licet nos non uiderimus satisfecerit: illa nobisquinque, quibus amicitia sic leditur ut dissoluatur, uelim nobis enuclees, ut eos, qui nullo modo eligendi sunt in amicos, cauere possimus.

AELREDUS. Audite, non me, sed Scripturam loquentem: Qui conuiciatur amico dissoluit amicitiam. Ad amicum, etiamsi produxerit gladium, non desperes: est enim regressus ad amicum. Si aperuerit os triste, non timeas . uide quid dicat. Si forte ira preuentus amicus eduxerit gladium uel si uerbum protulerit triste; si quasi non amans ad tempus tibi sese subtraxerit, si tuo suum aliquando  pretulerit consilium, si a te in aliqua sententia uel disputatione dissenserit, non his amicitiam estimes dissoluendam. Est enim, ait, concordia ad amicum, excepto conuicio, et improperio, et superbia, et mysterii reuelatione, et plaga dolosa. In his omnibus effugiet amicus. Diligentius proinde hec quinque consideremus, ne nos eis amicitie uinculis constringamus, quos ad hec uitia uel iracundie furor, uel alia quelibet passio compellere consueuit. Conuicium quippe ledit famam, caritatem exstinguit. Tanta est enim hominum malitia, ut quidquid ira instigante ab amico iaculatum fuerit in amicum, quasi secretorum suorum prolatum conscio, si non credatur, uerum esse clametur . multi enim sicut propriis laudibus, ita in aliorum  uituperationibus delectantur. Quid scelestius improperio, quod etiam falsa obiectione innocentis faciem miserando rubore perfundit? At superbia quid minus ferendum? que solum id quo fracte amicitie subueniendum fuerat, humilitatis et confessionis excludit remedium, reddens hominem audacem ad iniuriam, tumidum ad correptionem? Secretorum reuelatio, qua nichil est turpius, nichil exsecrabilius, nichil amoris, nichil suauitatis relinquens inter amicos, sed omnia replens amaritudine indignationis, et odii atque doloris felle cuncta conspergens. Hinc scriptum est. Qui denudat arcana amici perdit fidem . Et paulo post. Denudare amici mysteria, desperatio est anime infelicis   Quid enim infelicius illo, qui perdit fidem, et desperatione languescit? Ultimum illud, quo dissoluitur amicitia, plaga dolosa est, que non est aliud quam occulta detractio. Plaga certe dolosa; plaga serpentis est et aspidis mortifera: Si mordeat serpens in silentio, ait Salomon, nichil eo minus habet, qui occulte detrahit . Quemcunque igitur in his uitiis assiduum inueneris, cauendus tibi est ille; nec, donec sanctur, ad amicitiam eligendus. Abiuremus conuicia, quorum ultor est Deus. Semei, fugientem a facie Absalon santum Dauid conuiciis impetens , inter hereditaria uerba, que pater filio moriens delegauit, auctoritate Spiritus sancti decernitur occidendus. Improperium nichilominus caueamus. Infelix  Nabal Carmelus, Dauid seruitutem et fugam improperans, a Domino percuti meruit, et occidi . Quod si forte contigerit, in aliquo nos legem amicitie preterire, uitemus superbiam et amici gratiam humilitatis beneficio repetamus. Rex Dauid amicitiam, quam Naas regi filiorum Ammon exhibuerat , cum filio eius Hanon misericorditer obtulisset, ille superbus et ingratus amico, contumeliam adiecit contemptui; ob quam causam tam ipsum, quam populum eius et urbes, gladius simul et ignis absumpsit. Super omnia autem; amicorum reuelare secreta sacrilegium arbitremur, quo, fides amittitur, et anime captiuate desperatio importatur. Hinc est quod impiissimus Achitophel , parricide  consentiens, cum ei patris consilium prodidisset, cernens suum, quod contra illud dederat non mancipatum effectui, dignum proditore finem, laqueo suspensus promeruit. Postremo detrahere amico uenenum amicitie reputemus, quod Marie frontem lepra perfudit , et eiectam extra castra sex diebus, populi communione priuauit. Nec solum nimium iracundi, sed etiam instabiles, et suspiciosi in hac electione cauendi sunt. Cum enim amicitie magnus fructus sit securitas, qua te credis et committis amico: quomodo in eius amore aliqua potest esse securitas, qui omni circumfertur uento, omni acquiescit consilio? Cuius affectus molli luto comparatus, diuersas et contrarias tota  die, pro arbitrio imprimentis, suscipit et format imagines. Quid preterea magis competit amicitie, quam pax quedam ad inuicem et tranquillitas cordis, cuius semper expers est suspiciosus? Nunquam enim requiescit. Suspiciosum quippe semper curiositas comitatur, que continuos ei stimulos acuens, inquietudinis et perturbationis ei materias subministrat. Si enim uiderit amicum secretius loquentem cum aliquo proditionem putabit. Si se beneuolum alteri prebuerit, uel iucundum, ille se minus diligi proclamabit. Si eum corripuerit, odium interpretabitur. Si laudandum crediderit, irrisum se calumniabitur. Sed nec uerbosum arbitror eligendum, quia uir linguosus non iustificabitur. uides, inquit sapiens, hominem promptulum ad loquendum,  magis illo spem habet stultus . Is igitur tibi eligendus est in amicum, quem non iracundie furor inquietet, non instabilitas diuidat, non conterat suspicio, non uerbositas a debita grauitate dissoluat. Precipue utile est, ut eum eligas, qui tuis conueniat moribus, tue consonet qualitati. Inter dispares quippe mores, ut beatus ait Ambrosius, amicitia esse non potest: et ideo conuenire debet sibi utriusque gratia. GALTERUS. Ubi ergo talis inuenietur, qui nec iracundus sit, nec instabilis, nec suspiciosus? Nam uerbosus quisquis est, latere non potest.

AELREDUS. Licet non facile queat reperiri, qui non his passionibus moueatur; multi certe sunt, qui his omnibus superiores inueniuntur: qui iracundiam patientia comprimant, leuitatem seruata  grauitate cohibeant, suspiciones dilectionis contemplatione propellant. Quos maxime in amicitiam quasi exercitatiores assumendos dixerim, qui uitia uirtute uincentes, tanto securius possidentur, quanto fortius, etiam tentantibus uitiis resistere consuerunt. GRATIANUS. Ne queso, irascaris, si loquar. Ille tuus, de quo paulo ante fecimus mentionem, quem a te receptum in amicitiam non dubitamus: utrum tibi iracundus uideatur, scire desidero.

AELREDUS. Est quidem; at in amicitia minime. GRATIANUS. Quid est, rogo te, in amicitia non esse iracundum.

AELREDUS. Inter nos contractam amicitiam non dubitatis. GRATIANUS. Prorsus.

AELREDUS. Quando inter nos iras, rixas, dissensiones,  emulationes uel contentiones ortas audistis? GRATIANUS. Nunquam; sed hoc non illius, sed tue patientie imputamus

AELREDUS. Fallimini. Nullo modo enim iram, quam non refrenat affectus, cuiusquam patientia refrenabit, cum patientia magis iracundum excitet in furorem, in hoc aliquid sibi uel modicum solatium prestari cupiens, si in iurgiis se illi aliquis parem exhibeat. Ille sane de quo nunc nobis sermo est, ita mihi amicitie iura conseruat, ut commotum aliquando, etiam iam prorumpentem in uerba solo nutu cohibeam, et ea que displicent nunquam producat in publicum; sed ad euaporandum sue mentis conceptum, semper exspectet secretum. Quod si non ei amicitia, sed natura prescriberet, nec ita uirtuosum,  nec ita laude dignum iudicarem. Si uero, ut assolet, ab eius aliquando meus sensus dissentiat; ita alterutro nobis deferimus, ut aliquando ille meam sue, plerumque ego suam mee preferam uoluntatem. GALTERUS. Satis datum est Gratiano. Sed mihi uelim enuclees, si forte quis incautius in eorum inciderit amicitias, quos cauendos paulo ante dixisti, uel si qui eorum quos eligendos dixisti, aut in ea ipsa uitia, aut in alia forte deteriora corruerint, qualis eis seruanda sit fides, qualis exhibenda gratia.

AELREDUS. Hec, si fieri potest, in ipsa electione, uel etiam probatione cauenda sunt; ne uidelicet nimis cito diligamus, maxime indignos. Digni autem sunt amicitia, quibus in ipsis causa est, cur diligantur.  Attamen in his, qui probati dignique putantur, erumpunt sepe uitia, tum in ipsos amicos, tum in alienos, quorum tamen ad amicos redundat infamia. Talibus amicis omnis diligentia adhibenda est, ut sanentur. Quod si impossibile fuerit, non amicitiam rumpendam, uel dissoluendam arbitror, sed ut quidam eleganter ait, potius paulatim dissuendam; nisi forte quedam intolerabilis iniuria exarserit, ut neque rectum, neque honestum sit, ut non statim alienatio uel disiunctio fiat. Si enim aliquid molitur amicus, aut in patrem, aut in patriam, quod subita et festinata egeat correctione; non amicitia ledetur, si perduellis et inimicus prodatur. Sunt alia uitia, pro quibus amicitiam non rumpendam, ut diximus, sed paulatim dissoluendam iudicamus; ita tamen  ut non usque ad inimicitias, ex quibus iurgia, maledicta, contumelieque gignuntur, erumpant. Turpe enim nimis est, cum eo huiusmodi gerere bellum, cum quo familiariter uixeris. Nam etsi his omnibus ab eo, quem in amicitiam receperas, impetaris, quibusdam quippe moris est, ut cum ipsi sic uixerint, ut iam non mereantur amari, si forte eis aliquid euenerit aduersi, culpam retorqueant in amicum; lesam dicant amicitiam, et omne consilium, quod amicus dederit, suspectum habeant: et proditi, cum eorum in palam culpa processerit, non habentes ultra quid faciant, in amicum odia et maledicta congeminent, detrahentes in angulis, in tenebris susurrantes, se mendaciter exaltantes, et alios similiter accusantes. Si igitur his omnibus,  post dimissam amicitiam, impetaris, quandiu tolerabilia fuerint, ferenda sunt: et hic honos ueteri amicitie tribuendus, ut in culpa sit, qui faciat, non is qui patiatur iniuriam. Amicitia quippe eterna est, unde: Omni tempore diligit qui amicus est . Si te leserit ille, quem diligis, tu tamen dilige. Si talis fuerit, ut illi amicitia subtrahatur, nunquam tamen subtrahatur dilectio. Consule quantum potes saluti eius, prospice fame, nec unquam amicitie eius prodas secreta, quamuis tua ipse prodiderit. GALTERUS. Que sunt, rogo, illa uitia, pro quibus amicitiam paulatim dicis esse soluendam?

AELREDUS. Quinque illa, que paulo ante descripsimus; maxime autem reuelatio secretorum, et occulti morsus detractionum. His sextum addimus.  Si eos, qui tibi eque diligendi sunt, leserit, eisque, quorum tua interest prouidere saluti, ruine et scandali materiam, etiam correptus prebere non desierit, maxime ubi uitiorum te tangit infamia. Non enim amor preponderare debet religioni, non fidei, non caritati ciuium, non plebis saluti. Rex Assuerus superbissimum Aman, quem pre ceteris amicum habuerat, suspendit in cruce , amicitie, quam ille fraudulentis consiliis leserat, salutem multitudinis et caritatem preponens uxoris. Iahel uxor Aber Cinei, licet pax fuerit inter Sisaram et domum Aber, plebis tamen salutem huic amicitie preferens, ipsum Sisaram clauo sopiuit et malleo . Sanctus propheta Dauid, cum de  iure amicitie cognationi Ionathe debuerat pepercisse , audiens tamen a Domino, propter Saul et domum eius sanguinum, quia occiderat Gabaonitas, populum fame tribus annis iugiter laborasse, septem uiros de cognatione eius, Gabaonitis dedit puniendos. Hoc autem nolo uos ignorare, inter perfectos, quos sapienter electos et caute probatos, uera et spiritualis amicitia copulauit, non posse interuenire dissidium. Cum enim amicitia de duobus unum fecerit, sicut id quod unum est, non potest diuidi, sic et amicitia a se non poterit separari. Patet igitur, hanc amicitiam, que patitur sectionem, ex ea parte qua leditur, nunquam fuisse ueram. In hoc tamen amicitia probabilior, et magis uirtus probatur, quod nec in eo qui leditur, desinit  esse quod fuit; diligens eum, a quo non diligitur; honorans eum, a quo spernitur, benedicens eum, a quo maledicitur; benefaciens ei, qui sibi quod perniciosum est, machinatur. GALTERUS. Quomodo ergo amicitia soluitur, si excluso talia sunt exhibenda ab eo, a quo soluitur?

AELREDUS. Ad amicitiam quatuor pertinere specialiter uidentur: scilicet dilectio et affectio, securitas et iucunditas. Ad dilectionem spectat, cum beneuolentia beneficiorum exhibitio. Ad affectionem, interior quedam procedens delectatio. Ad securitatem, sine timore et suspicione omnium consiliorum et secretorum reuelatio. Ad iucunditatem, de omnibus que contingunt, siue leta sint, siue tristia; de omnibus que cogitantur, siue nociua sint, siue  utilia; de omnibus que docentur uel discuntur, quedam dulcis et amica collatio. uidesne, in quibus ab his qui merentur, soluenda est amicitia? Subtrahitur certe illa interior delectatio, quam ex amici pectore iugiter hauriebat; perit securitas, qua sua illi arcana reuelabat; seponitur iucunditas, quam amica confabulatio pariebat. Familiaritas proinde illa, in qua talia continentur, ei neganda est, non subtrahenda dilectio: et hoc cum quadam moderatione et reuerentia, ut si non nimius fuerit horror, semper antique amicitie quedam uideantur remansisse uestigia. GRATIANUS. Mihi certe placent ista, que dicis.

AELREDUS. Iam, de electione si sufficiunt ista que diximus, insinuate. GALTERUS. uellem, ut eorum,  que dicta sunt, summa sub breui nobis epilogo traderetur.

AELREDUS. Geram uobis morem. Amorem amicitie diximus esse principium, nec qualemcunque, sed qui de ratione simul et affectu procedit. Qui quidem et castus est ex ratione, et ex affectu dulcis. Deinde amicitie ponendum diximus fundamentum, Dei scilicet dilectionem, ad quam omnia, que suggeruntur, referenda sunt, et utrum ei conueniant, uel ab ea dissideant, explorandum. Quatuor subinde gradus in amicitia, quibus ad eius summam peruenitur, custodiendos putauimus, cum amicus primum sit eligendus, deinde probandus, tunc demum admittendus, et sic postea ut decet, tractandus. Et de  electione tractantes, iracundos, instabiles, suspiciosos atque uerbosos exclusimus: non omnes tamen, sed eos duntaxat, qui has passiones nec ordinare, nec moderari possunt aut nolunt. Nam multi his perturbationibus sic tanguntur, ut non solum eorum in nullo ledatur perfectio, sed etiam uirtus eorum moderatione laudabilius augeatur. Nam qui uelut infrenes, his passionibus acti semper feruntur in preceps, in ea uitia ineuitabiliter dilabuntur et corruunt, quibus amicitia, teste Scriptura, et leditur et dissoluitur; conuicia scilicet, et improperium, et secretorum reuelatio, superbia, et plaga dolosa. Si tamen hec omnia patiaris ab illo, quem semel in amicitiam suscepisti, non statim eam rumpendam dicimus, sed paulatim soluendam, talisque  seruetur antique amicitie reuerentia, ut licet ipsum a secretis tuis amoueas, nunquam tamen ei dilectionem subtrahas, auxilium tollas, neges consilium. Quod si etiam ad blasphemias et maledicta eius prorumpat insania, tu tamen defer federi, defer caritati, ut in culpa sit qui intulit, non ille qui pertulit iniuriam. Porro si patri, si patrie, si ciuibus, si subditis, si amicis inuentus fuerit perniciosus, statim familiaritatis rumpendum est uinculum, nec unius amor perditioni multitudinis preferatur. Hec ne proueniant, in ipsa electione cauendum, ut uidelicet is eligatur, quem non ad ista furor impellat, aut leuitas trahat, aut uerbositas precipitet, aut abducat suspicio: maxime, qui non nimium a tuis dissentiat moribus, nec a qualitate discordet.  Quia uero de uera amicitia loquimur, que non potest esse nisi inter bonos, de illis, de quibus, quod non sint eligendi, nulla potest esse cunctatio, ut turpes, auari, ambitiosi, criminosi, nullam facimus mentionem. Si uobis de electione satis datum est, ad probationem deinceps transeamus. GALTERUS. Opportunum hoc; nam mihi semper ad ostium oculus est, ne forte quis irrumpat, qui uel nostris deliciis finem ponat, uel quid amaritudinis misceat, uel aliquid superducat inane. GRATIANUS. Cellerarius adest, cui si concedatur ingressus, non erit tibi facultas ulterius procedendi. Sed ecce ego obseruo ianuam, tu Pater, perge quo ceperas.

AELREDUS. Quatuor probanda sunt in amico:  fides, intentio, discretio, patientia. Fides, ut ei te secure committas. Intentio, ut nichil ex amicitia, nisi Deum et naturale eius bonum exspectes. Discretio, ut quid prestandum amico, quid ab eo petendum, in quibus contristandum pro eo, in quibus amico congratulandum, pro quibus eum corripiendum, modum, tempus et locum non ignores. Patientia uero, ne correptus doleat, ne corripientem contemnat uel odiat, ut eum pro amico quelibet aduersa sustinere non pigeat. Nihil in amicitia fide prestantius, que ipsius nutrix uidetur et custos. Ipsa se in omnibus aduersis et prosperis, letis et tristibus, iucundis et amaris, prebet equalem: eodem intuens oculo humilem et sublimem, pauperem et diuitem, fortem et debilem, sanum et egrotum. Fidelis  proprie amicus nichil in amico, quod extra eius animum, intuetur: uirtutem in propria sede complectens, cetera omnia quasi extra eum posita, nichil multum probat si adsint, nec cum absint requirens. Ipsa tamen fides in prosperis latet, sed eminet in aduersis. In necessitate probatur amicus. Amici diuitis multi; sed utrum ueri amici sint, interueniens aduersitas probat. Salomon: Omni tempore diligit qui amicus est, et frater in angustiis comprobatur . Et arguens infidelem dicit: Dens putridus, et pes lassus, qui sperat super infideli in die angustie . GRATIANUS. Si prospera nostra nulla unquam aduersitas interpolet, quomodo amici probabitur fides?

AELREDUS. Multa sunt alia, quibus fides probatur  amici, quamuis in sinistris maxime. Nam, ut superius diximus, nichil est quod amicitiam magis ledit, quam consiliorum proditio. Euangelica uero sententia est: Qui in modico fidelis est, et in multo fidelis erit . Amicis itaque, quibus adhuc probationem credimus necessariam, non omnia, nec profunda nostra sunt committenda secreta, sed primo exteriora uel modica, de quibus non magnopere curandum est, an celentur an nudentur; cum tanta tamen cautione, ac si plurimum obessent prodita, prodessent autem celata. In quibus si fidelis fuerit inuentus, in maioribus experiendum non dubites. Quod si forte sinistrum aliquid de te fama uulgauerit, si quisquam malitia famam tuam fuerit persecutus, et ille nullius ad credendum adducatur suggestione,  nulla moueatur suspicione, nulla dubitatione turbetur; de eius fide ulterius nulla tibi debet esse cunctatio, sed quasi de certa et stabili, non parua exsultatio. GRATIANUS. Recordor nunc tui illius amici transmarini, de quo nobis fecisti sepe mentionem, quem ob hoc uerissimum tibi ac fidelissimum probasti amicum, quod falsa de te referentibus, non solum non adhibuerit fidem, sed nec ulla sit hesitatione pulsatus: quod nec de tuo amicissimo, antiquo scilicet Clare-uallis sacrista, presumendum putasti. Sed quoniam de probatione fidei satis actum est, ad cetera enucleanda procede.

AELREDUS. Diximus etiam intentionem esse probandam. Pernecessarium hoc: sunt enim plerique, qui in rebus humanis nichil norunt bonum, nisi quod  temporaliter fructuosum sit. Hi amicos sicut boues suos diligunt, ex quibus aliquid boni sperant capturos: qui profecto germana et spiritali carent amicitia, propter Deum et se expetenda, nec in se ipsis naturale contuentur exemplar: ubi facile deprehenditur uis eius qualis sit, et quanta sit. Ipse Dominus ac Saluator noster uere nobis amicitie formam prescripsit: Diliges, inquiens, proximum tuum sicut te ipsum . En speculum. Diligis te ipsum. Ita plane, si Deum diligis; si nempe talis es, qualem in amicitiam eligendum descripsimus. Aliquam, rogo, a te ipso, huius tue dilectionis mercedem iudicas exigendam? Minime profecto, sed quod per se sibi quisque charus est. Nisi igitur et tu hunc  ipsum in alium transferas affectum, charus ille tibi, eque ut tu, esse non poterit. Tunc, enim erit ipse, quem diligis, alter tu, si tuam in ipsum transfuderis caritatem. Non enim, ut ait sanctus Ambrosius, uectigalis est amicitia, sed plena decoris, plena gratie. uirtus est, non questus, quia pecunia non potitur, sed gratia; nec licitatione pretiorum, sed concertatione beneuolentie. Eius igitur, quem elegisti, subtiliter est probanda intentio, ne secundum spem commodi cuiuslibet tibi uelit in amicitia copulari, mercenariam eam estimans non gratuitam. Certiores autem plerumque sunt amicitie inopum quam diuitum, cum spem lucri sic tollat paupertas, ut amicitie non minuat, sed potius augeat caritatem. Diuitibus itaque assentatorie gratificatur;  erga pauperem nemo simulator est. uerum est quidquid defertur pauperi, cuius amicitia inuidia uacat. Hec diximus, ut in amicis mores probemus, non estimemus censum. Sic ergo probatur intentio. Si eum uideris tuorum magis cupidum, quam tui; aucupari semper aliquid, quod tua sibi conferri possit industria, honorem, gloriam, diuitias, libertatem; in quibus omnibus si dignior illo preferatur, uel certe in tua non sit potestate quod appetitur, qua tibi intentione adheserit, facile peruidebis. Iam nunc de discretione uideamus. Quidam peruerse satis, ne dicam impudenter, talem amicum habere uolunt, quales ipsi esse non possunt. Hi sunt, qui leues quoque amicorum transgressiones  impatienter ferunt, austere corripiunt, et carentes discretione magna negligunt, contra minima queque se erigunt, confundunt omnia, non locum seruantes, ubi; non tempus, quando; non personas, quibus quelibet uel publicare conueniat, uel celare. Quocirca illius, quem eligis, est probanda discretio; ne si improuidum quemquam uel imprudentem tibi in amicitia sociaueris, lites quotidianas et iurgia tibi ipse perquiras. Sane hanc in amicitia necessariam esse uirtutem satis facile est peruidere, qua si quis caruerit, instar nauis absque gubernaculo, pro impetu spiritus, instabili et irrationabili semper motu feretur. Sic et multe cause deesse non poterunt, quibus illius, quem cupis esse amicum, probetur patientia: cum necesse sit arguere eum quem diligis:  quod aliquando quasi ex industria durius fieri oportet, ut sic eius uel probetur, uel exerceatur tolerantia. Id sane attendendum est, ut licet talia reperiantur in eo quem probas, que offendant animum, uel alicuius secreti incauta reuelatione, uel alicuius temporalis commodi cupiditate, uel minus discreta correptione, uel aliqua debite lenitatis transgressione, non statim a proposita dilectione uel electione resilias, quandiu correctionis eius spes ulla relucet. Nec quemquam in amicis eligendis, uel probandis tedeat esse sollicitum; cum huius laboris fructus uite sit medicamentum, et immortalitatis solidissimum fundamentum. Cum enim plurimi in thesauris multiplicandis, in bobus et asinis, in ouibus et capris nutriendis, eligendis, comparandis,  satis periti sint, indiciaque certa in his omnibus cognoscendis non desint, dementie res est, eamdem in amicis acquirendis, uel probandis non dare operam, et quasdam addiscere notas, quibus hi, quos eligimus in amicos, ad amicitiam probentur idonei. Cauendus sane est quidam impetus amoris, qui precurrit iudicium, et probandi adimit potestatem. Est proinde uiri prudentis sustinere, hunc refrenare impetum, ponere modum beneuolentie, paulatim procedere in affectum, donec iam probato se totum dedat, et committat amico. GALTERUS. Fateor, adhuc me mouet illorum sententia, qui sine huiusmodi amicis uiuere tutius arbitrantur.

AELREDUS. Mirum hoc, cum sine amicis nulla prorsus uita iucunda sit. GALTERUS. Cur rogo te?

 AELREDUS. Ponamus totum genus humanum exemptum mundo, te solum superstitem reliquisse. Et ecce coram te omnes mundi delicie et diuitie, aurum, argentum, lapides pretiosi, urbes murate, castra turrita, ampla edificia, sculpture, picture. Sed et reformatum te in antiquum cogita statum, omnia habere subiecta, oues et boues uniuersas, insuper et pecora campi, uolucres celi et pisces maris, qui perambulant semitas maris . Dic rogo nunc, utrum sine socio omnia tibi hec possent esse iucunda? GALTERUS. Minime.

AELREDUS. Quod si unum haberes cuius nescires linguam, ignorares mores, cuius te lateret et amor et animus? GALTERUS. Si non aliquibus signis efficere possem, ut esset amicus, mallem nullum,  quam talem habere.

AELREDUS. Si autem unus adesset, quem eque ut te ipsum diligeres, a quo te similiter diligi non dubitares, nonne omnia, que prius uidebantur amara, dulcia redderentur et sapida? GALTERUS. Prorsus ita est.

AELREDUS. Nonne quanto plures haberes de talibus, tanto feliciorem te iudicares? GALTERUS. uerissime.

AELREDUS. Hec est illa mira et magna felicitas, quam exspectamus, Deo ipso operante et diffundente inter se et creaturam suam, quam sustulerit, inter ipsos gradus et ordines, quos distinxerit, inter singulos quosque, quos elegerit, tantam amicitiam et  caritatem, ut sic quisque diligat alium sicut se ipsum; ac per hoc sicut unusquisque de propria, sic et de alterius felicitate letetur: et ita singulorum beatitudo omnium sit, et omnium beatitudinum uniuersitas singulorum. Ibi nulla cogitationum occultatio, nulla affectionum dissimulatio. Hec est uera et eterna amicitia, que hic inchoatur, ibi perficitur; que hic paucorum est, ubi pauci boni; ibi omnium, ubi omnes boni. Hic necessaria probatio, ubi est sapientium et stultorum permistio; ibi probatione non egent, quos beatificat angelica illa et quodammodo diuina perfectio. Ad hanc proinde similitudinem comparemus amicos, quos non secus ac nos ipsos diligamus; quorum nobis nuda sint omnia, quibus omnia nostra pandamus secreta; qui  firmi sint, et stabiles, et constantes in omnibus. Putasne quemquam mortalium esse, qui non uelit amari? GALTERUS. Non estimo.

AELREDUS. Si quem uideres inter multos uiuere, et omnes habere suspectos, quasi insidiatores capitis sui timere omnes, nullum diligere, nec se diligi a quoquam putare, non eum miserrimum iudicares? GALTERUS. Miserrimum plane.

AELREDUS. Ergo ipsum felicissimum non negabis, qui in eorum, inter quos uiuit, uisceribus requiescit, amans omnes et amatus ab omnibus, quem ab hac suauissima tranquillitate nec suspicio diuidat nec timor excutiat. GALTERUS. Optime ac uerissime.

AELREDUS. Quid si forte de omnibus difficile inuentu sit in presenti, cum id nobis in futurum seruetur,  quanto plures nobis abundant huiusmodi, tanto nobis feliciores estimabimus? Nudiustertius cum claustra monasterii circuirem, consedente fratrum amantissima corona, et quasi inter paradisiacas amenitates singularum arborum folia, flores fructusque mirarer; nullum inueniens in illa multitudine, quem non diligerem et a quo me diligi non confiderem, tanto gaudio perfusus sum, ut omnes mundi huius delicias superaret. Sentiebam quippe meum spiritum transfusum in omnibus, et in me omnium transmigrasse affectum, ut dicerem cum Propheta: Ecce quam bonum et quam iucundum, habitare fratres in unum!  GRATIANUS. Non omnes illos, quos sic diligis et a quibus sic diligeris, te in amicitiam assumpsisse putabimus?

 AELREDUS. Plerosque omni affectu complectimur, quos tamen ad amicitie secreta non admittimus; que maxime in omnium secretorum, et consiliorum nostrorum reuelatione consistit: unde Dominus in Euangelio: Iam non dicam uos seruos, sed amicos meos; causamque subiungens, qua amici nomine digni haberentur: Quia omnia, inquit, que audiui a Patre meo, nota feci uobis . Et alias: uos amici mei estis, si feceritis que precipio uobis . De »his uerbis, ut sanctus ait Ambrosius , dedit formam amicitie quam sequamur, ut faciamus amici uoluntatem, ut aperiamus secreta nostra amico, quecunque in pectore  habemus, et illius arcana non ignoremus. Ostendamus illi nos pectus nostrum, et ille nobis aperiat suum. Nihil enim occultat amicus. Si uerus est, effundit animum suum, sicut effundebat mysteria Patris Dominus iehsu.« Hec Ambrosius. Quam multos ergo diligimus, quibus minus cautum est, sic nostrum propalare animum, et effundere uiscera! quorum uel etas, uel sensus, siue discretio, ad talia sustinenda non sufficit. GALTERUS. Hec amicitia sublimis et perfecta est, ut ad eam aspirare non audeam. Mihi et huic Gratiano illa sufficit, quam tuus Augustinus describit , colloqui scilicet et corridere, et uicissim beneuole obsequi, simul legere, simul conferre, simul nugari et simul honestari: dissentire interdum sine odio,  tanquam homo sibi, atque ipsa rarissima dissensione condire consensiones plurimas: docere aliquid inuicem, aut discere ab inuicem, desiderare absentes cum molestia, suscipere aduenientes cum letitia. His atque huiusmodi, a corde amantium et redamantium procedentibus signis per os, per linguam, per oculos, et mille motus gratissimos, quasi fomitibus conflare animos, et ex pluribus unum facere. Hoc est quod nos diligendum credimus in amicis; ita ut rea sibi nostra uideatur conscientia, si non amauerimus redamantem, aut si amantem non redamauerimus.

AELREDUS. Amicitia hec carnalium est, et maxime adolescentium, quales aliquando fuerant ipse et suus, de quo tunc loquebatur, amicus: que tamen, exceptis nugis et mendaciis, si nulla intercesserit  inhonestas, spe uberioris gratie toleranda est, quasi quedam amicitie sanctioris principia; quibus, crescente religione et spiritualium studiorum parilitate, accedente etiam maturioris etatis grauitate et spiritualium sensuum illuminatione, purgatiori affectu ad altiora, quasi e uicino conscendant: sicut heterna die ab hominis ad Dei ipsius amicitiam, ob quamdam similitudinem diximus facilius transeundum. Sed iam tempus est, ut, quemadmodum amicitia sit colenda, deinceps uideamus. Firmamentum igitur stabilitatis et constantie in amicitia fides est; nichil est enim stabile quod infidum est. Simplices quippe, et communes, et consentientes, et qui iisdem rebus moueantur, esse debent amici ad inuicem: que omnia pertinent  ad fidelitatem. Non enim fidum potest esse multiplex ingenium et tortuosum; neque qui non eisdem rebus mouentur, nec eisdem consentiunt, nec stabilis esse possunt amicitie aut fidei. Pre omnibus autem cauenda est suspicio, que est amicitie uenenum. Non unquam de amico mala sentiamus, nec mala dicenti credamus uel consentiamus. Accedat hinc in sermone iucunditas, hilaritas in uultu, suauitas in moribus, in oculorum etiam nutu serenitas, in quibus haudquaquam mediocre in amicitia condimentum. Tristitia namque et seuerior facies habet quamdam honestam grauitatem, sed amicitia quasi remissior aliquando debet esse, et liberior et dulcior, ad comitatem facilitatemque  sine leuitate et dissolutione procliuior. Est preterea illius amicitie, parem esse inferiori superiorem. Sepe enim quidem inferioris gradus uel ordinis, uel dignitatis, uel scientie, ab excellentioribus assumuntur in amicitiam: quos oportet omnia, que extra naturam sunt, contemnere et estimare quasi nichilum et inane; et in pulchritudinem amicitie, que non sericis uel gemmis ornatur, non possessionibus dilatatur, non pinguescit deliciis, nec abundat diuitiis, non honoribus extollitur, non dignitatibus inflatur, semper attendere; et sic ad originis recurrentes principium, equalitatem, quam natura dedit, non autem circumpendentia, que mortalibus cupiditas prestitit, subtili examinatione considerare. Itaque in amicitia, que nature simul  et gratie optimum donum est, sublimis descendat, humilis ascendat; diues egeat, pauper ditescat: et ita unusquisque alteri suam conditionem communicet, ut fiat equalitas. Unde scriptum est. Qui multum habuit, non abundauit: et qui modicum, non minorauit . Nunquam ergo tuo te preferas amico, sed si forte in iis que diximus superior inueniris, tunc te magis amico submittere non cuncteris, prestare confidentiam, extollere uerecundum, et tanto plus ei conferre honoris, quanto minus conferendum conditio uel paupertas prescribit. Prestantissimus iuuenum Ionathas, non regium stemma, nec regni exspectationem attendens, fedus iniit cum Dauid, et seruum in amicitiam adequans Domino, sic fugatum a patre, sic latitantem in eremo,  sic adiudicatum morti, neci destinatum, sibi pretulit; se humilians, et illum exaltans. Tu, inquit, eris rex, et ego ero secundus post te . O preclarissimum uere amicitie speculum! Mira res! Rex furebat in seruum, et quasi in emulum regni totam patriam excitabat, sacerdotes arguens proditionis, pro sola suspicione trucidat; lustrat nemora, ualles exquirit, montes et rupes armata obsidet manu, omnes se regie indignationis spondent ultores: solus Ionathas, qui solus iustius poterat inuidere, patri resistendum putauit, deferendum amico, prebendum in tanta aduersitate consilium, et amicitiam regno preferens: Tu eris, ait, rex, et ego ero secundus post te. Et uide, quomodo pater adolescentis contra amicum excitabat inuidiam, conuiciis urgens,  terrens minis, spoliandum regno, honore priuandum commemorans. Cum enim in Dauid mortis sententiam protulisset, Ionathas amico non defuit. Quare morietur Dauid? Quid peccauit? Quid fecit? Ipse posuit animam suam in manu sua, et percussit Philisteum, letatus es. Quare ergo morietur? . Ad hanc uocem uersus in insaniam rex, lancea nisus est confodere Ionatham cum pariete, addensque conuicia minis: Fili, inquit, mulieris ultro uirum rapientis, scio quia diligis eum in confusionem tuam, et in confusionem ignominiose matris tue. Deinde totum uirus, quo pectus iuuenis aspergeretur, euomuit, adiiciens uerbum ambitionis incitamentum, fomentum inuidie, zeli et amaritudinis incentiuum. Quandiu  uixerit filius Isai, non stabilietur regnum tuum. Quis non moueretur his uerbis, non inuideret? Cuius amorem, cuius gratiam, cuius amicitiam non corrumperent, non minuerent, non obliterarent? Ille amantissimus adolescens amicitie iura conseruans, fortis ad minas, patiens ad conuicia, propter amicitiam regni contemptor, immemor glorie, sed memor gratie. Tu eris, inquit, rex, et ego ero secundus post te. Repertos quosdam dicit Tullius, qui pecuniam preferre amicitie sordidum estimarent; illos autem impossibile reperiri, qui honores, magistratus, imperia, potestates, opes non amicitie anteponant; ut cum ex altera parte proposita hec sint, ex altera ius amicitie, non multa illa malint. Imbecillis est enim natura ad contemnendam potentiam.  »Ubi enim, ait, inuenies, qui honorem amici anteponat suo?« Ecce inuentus est Ionathas uictor nature, glorie ac potestatis contemptor, qui honorem amici suo preferret. Tu eris, inquiens, rex, et ego ero secundus post te. Hec est uera, perfecta, stabilis et eterna amicitia: quam inuidia non corrumpit, non suspicio minuit, non dissoluit ambitio; que sic tentata non cessit, sic arietata non corruit; que tot conuiciis pulsata cernitur inflexibilis, tot lacessita iniuriis permansit immobilis. uade ergo, et tu fac similiter . uerum, si tibi preferre quem diligis, durum uel etiam impossibile iudicas; uel parem eum tibi facere, si uis  esse amicus, non negligas. Non enim amicitia recte colitur, a quibus equalitas non seruatur. Defer amico ut equali, ait Ambrosius , ne te pudeat ut preuenias amicum officio. Amicitia enim nescit superbiam. Fidelis quippe amicus medicamentum est uite, immortalitatis gratia. Iam in beneficiis, quomodo colenda sit, attendamus, et hinc aliquid de alienis manibus extorqueamus. Hec lex, ait quidam, in amicitia sanciatur, ut ab amicis honesta petamus, et pro amicis honesta faciamus, nec exspectemus ut rogemur; cunctatio semper absit! Si perdenda est pecunia propter amicum, multo magis amici utilitatibus uel necessitatibus conferenda. Sed non omnes omnia possunt. Abundat iste pecunia, ille agris et possessionibus;  alter in consiliis plus potest, alter magis excellit in honoribus. In his qualem te debeas exhibere amico, prudenter aduerte. Et de pecunia satis dedit Scriptura: Perde, inquit, pecuniam propter amicum . Sed quia oculi sapientis in capite eius, si nos simus membra et Christus caput, faciamus quod ait Propheta: Oculi mei semper ad Dominum , ut ab eo accipiamus uiuendi formam, de quo scriptum est: Si quis indiget sapientia, postulet a Domino, qui dat omnibus affluenter, et non improperat . Sic igitur des amico, ut non improperes, non mercedem exspectes, non frontem obducas, non uultum auertas, non deponas oculos: sed serena facie, hilari  uultu, sermone iucundo intercide uerba petentis: occurre beneuolentia, ut non rogatus uidearis prestare quod petitur. Ingenuus animus nichil magis erubescendum estimat, quam rogare. Cum igitur tibi cum amico tuo esse debeat cor unum et anima una, iniuriosum est, si non sit et pecunia una. Hec igitur lex in hac parte inter amicos teneatur; ut sic se sibi suaque impendant, ut qui dat, seruet hilaritatem; qui accipit, non perdat securitatem. Booz cum Ruth Moabitidis aduertisset inopiam , post messores suos legentem spicas a loquitur, consolatur, inuitat ad conuiuium puerorum, et uerecundie eius ingenue parcens, iubet messoribus etiam de industria spicas relinquere, quas illa colligeret absque pudore. Sic et nos debemus  amicorum necessitates subtilius explorare, petiturum beneficiis preuenire, talem in dando modum seruare, ut ille gratiam uideatur prestare, qui accepit, magis quam ille, qui dedit. GALTERUS. Nobis igitur, quibus nichil accipere, nichil dare permittitur, qualis erit in hac parte spiritalis amicitie gratia?

AELREDUS. Felicissimam uitam, ait sapiens  , ducerent homines, si duo hec uerba de medio tollerentur, Meum et Tuum. Magnam certe prestat spiritali amicitie firmitatem sancta paupertas, que ideo sancta est, quia uoluntaria. Cum enim peremptorium sit amicitie cupiditas, tanto facilius amicitia  parta seruatur, quanto animus ab illa peste purgatior inuenitur. Sunt tamen alia in spiritali amore beneficia, quibus et adesse sibi, et prodesse possunt amici. Primum ut solliciti sint pro inuicem, erubescant alter pro altero, alter gaudeat pro altero, alterius lapsum ut suum lugeat, alterius profectum suum existimet. Quibus modis potest erigat pusillanimem, suscipiat infirmum, consoletur tristem, iratum sustineat. Sic preterea oculos reuereatur amici, ut nichil quod inhonestum sit agere, nichil quod dedeceat, loqui presumat. Cum enim quidquid ipse deliquerit, ita redundet in amicum, ut non solum intra se erubescat et doleat; sed etiam is qui uidet uel audit, sibi, ac si ipse peccasset, improperet; profecto licet non sibi, amico tamen  credit esse parcendum. Optimus itaque comes amicitie uerecundia est, et ideo maximum ornamentum tollit amicitie, qui ab ea tollit uerecundiam. Quam sepe conceptam ab intus iracundie flammam, et iam in publicum erumpentem, amici mei nutus compescuit uel exstinxit! quoties uerbum indecens usque ad fauces progressum, austerior illius aspectus repressit! Quam sepe incautius resolutus in risum, uel in otiosa lapsus, in eius aduentu debitam grauitatem recepi! Preterea quidquid suadendum est, ab amico facilius recipitur, et securius retinetur, cuius magna in suadendo debet esse auctoritas, cum nec fides eius dubia, nec adulatio sit suspecta. Amicus igitur amico,  quod honestum est, suadeat secure, manifeste, libere. Nec solum monendi sunt amici, sed si opus fuerit, obiurgandi. Nam cum quibusdam molesta sit ueritas, siquidem ex ea nascitur odium, secundum illud: Obsequium amicos, ueritas odium parit; obsequium tamen illud multo molestius est, quod peccatis indulgens, precipitem amicum fieri sinit. Maxime autem culpandus est amicus, et hinc precipue obiurgandus, si ueritatem aspernatur, et obsequiis atque blanditiis in crimen impellitur. Non quod debeamus amicis dulciter obsequi et plerumque blandiri; sed in omnibus seruanda moderatio est, ut monitio acerbitate, et obiurgatio contumelia careat. In obsequiis uero uel blanditiis, suauis quedam et honesta affabilitas adsit; assentatio uero  uitiorum adiutrix procul amoueatur; que non solum amico, sed nec libero quidem digna est. Cuius autem aures ueritati clause sunt, ut ab amico uerum audire non possit, huius salus desperanda est. Quocirca, sicut ait Ambrosius, si quid uitii in amico deprehenderis, corripe occulte; si te non audierit, corripe palam. Sunt enim bone correctiones, et plerumque meliores, quam tacita amicitia. Etsi ledi se putet amicus, tu tamen corripe. Etsi amaritudo correptionis animum eius uulneret, tu tamen corripe. Tolerabiliora enim sunt amici uulnera, quam adulantium oscula. Errantem igitur amicum corripe. Super omnia tamen cauenda est in correptione ira et amaritudo mentis: ne non tam uideatur amicum uelle corrigere, quam suo stomacho  satisfacere. uidi enim aliquos in amicis corrigendis, conceptam amaritudinem, ebullientemque furorem, nunc zeli, nunc libertatis nomine palliare: et secutos impetum, non rationem, sua tali correptione nunquam prodesse, imo et obesse plurimum. At inter amicos nulla uitii huius excusatio est. Debet enim amicus amico compati, condescendere, uitium eius suum putare, corripere humiliter, compatienter. Corripiat eum uultus tristior, sermo deiectior, intercipiant uerba lacryme; ut non solum uideat, sed etiam sentiat correptionem ex amore, et non ex rancore procedere. Si forte primam correptionem respuerit, recipiet uel secundam. Tu interim ora, tu plora; tristem preferens uultum, pium seruans affectum. Exploranda est etiam animi illius  qualitas. Nam sunt, quibus blanditie prosunt, et his libentius acquiescunt. Sunt, qui pro nichilo eas ducunt, et facilius uerbo uel uerbere corriguntur. Amicus proinde ita se conformet et aptet amico, ut eius congruit qualitati: et cui in exteriori aduersitate debet adesse, his que sunt aduersa spiritui, multo magis festinet occurrere. Igitur sicut monere et moneri proprie amicitie est; et alterum libere facere, non aspere; alterum patienter accipere, non repugnanter: sic habendum est, in amicitiis nullam pestem esse maiorem, quam adulationem et assentationem: que sunt leuium hominum, atque fallacium, ad uoluntatem loquentium omnia, nichil ad ueritatem. Nulla proinde sit inter amicos cunctatio, simulatio nulla, que maxime repugnat amicitie.  Debet quippe amico ueritatem; sine qua nomen amicitie ualere non potest. Corripiet me, ait sanctus Dauid, iustus in misericordia, et increpabit me: oleum autem peccatoris non impinguet caput meum . Simulator et callidus prouocat iram Dei. Inde Dominus per prophetam: Popule meus, qui beatum te dicunt, ipsi te decipiunt, et uiam gressuum tuorum dissipant . Simulator enim ore, ut Salomon ait, decipit amicum suum . Quocirca sic colenda est amicitia, ut si forte certis ex causis admittenda uideatur dissimulatio, sed simulatio nunquam. GALTERUS. Quomodo, queso, dissimulatio necessaria est, que ut mihi uidetur, semper uitium est?

 AELREDUS. Falleris, fili, nam et Deus dissimulare dicitur peccata delinquentium, nolens mortem peccatoris, sed ut conuertatur, et uiuat. GALTERUS. Distingue, rogo, inter simulationem et dissimulationem.

AELREDUS. Simulatio, ut mihi uidetur, deceptorius quidam consensus est, contra iudicium rationis, quam Terentius in persona Gnatonis satis eleganter expressit. »Negat quis? Nego. Ait? Aio. Postremo imperaui egomet omnia mihi assentari.« Et forte hec ethnicus ille de nostris mutuauit thesauris, sensum prophete nostri suis exprimens uerbis. Nam et hoc ipsum ex persona plebis peruerse dixisse prophetam, manifestum est: uidete nobis uana, loquimini nobis placentia . Et  alias: Prophete prophetabant mendacium, et sacerdotes applaudebant manu, et populus meus dilexit talia . Hoc uitium ubique detestandum est, semper et ubique cauendum. Porro dissimulatio dispensatoria quedam est, uel pene uel correptionis dilatio, sine consensu interiori, pro loco, pro tempore, pro persona. Neque enim si quis amicus constitutus in plebe deliquerit, subito et palam obiurgandus est; sed dissimulandum pro loco, imo et quantum salua ueritate fieri potest, excusandum quod fecit, et ad debitam eorreptionem exspectandum familiare secretum. Sic eo tempore, quo animus intentus pluribus, minus est ad ea que dicenda sunt idoneus, uel, aliis superuenientibus causis, paululum commotior sensus ei fuerit aliquantulum  perturbatus, dissimulatione opus est, donec interiori tumultu sedato, corripientem aure pacatiore sustineat. Dauid rex, cum preuentus concupiscentia homicidum adulterio copulasset, correpturus eum propheta Nathan , regie deferens maiestati, non subito, nec mente turbata tante persone crimen impegit, sed congrua dissimulatione premissa, prudenter ipsius regis, contra se ipsum, sententiam extorsit. GALTERUS. Mihi perplacet ista distinctio. Sed scire uelim, si amicus potentior fuerit, possitque ad honores uel quaslibet dignitates, quos uoluerit promouere; utrum debeat eos quos diligit, et a quibus diligitur, ceteris in tali promotione preferre, et inter ipsos, quos amplius diligit anteferre?

 AELREDUS. Et in hac parte quomodo colenda sit amicitia, opere pretium est indagare. Sunt enim nonnulli, qui se putent non amari, quia non possunt promoueri; seque contemni causentur, si non curis et officiis implicentur. Unde non paruas discordias inter eos, qui putantur amici, ortas nouimus, ita ut indignationem diuortium sequeretur, diuortium maledicta. Itaque in dignitatibus uel officiis, maxime ecclesiasticis, magna cautio adhibenda est: nec attendendum quid possis prestare, sed quid ille, cui prestas, poterit sustinere. Plures quippe sunt diligendi, qui tamen non sunt promouendi; et multos laudabiliter et dulciter amplectimur, quos non sine graui nostro peccato, et illorum  summo periculo, curis et negotiis implicaremus. Quocirca semper in his ratio sequenda est, non affectus; nec his imponendus est honos uel onus istud, quos habemus amicitiores, sed quos ad ea sustinenda credimus aptiores. Ubi tamen uirtutis inuenitur equalitas, non multum improbo, si aliquantisper affectus suas inserit partes. Nec quisquam se idcirco dicat contemptum, quia non promotum; cum Dominus iehsu Petrum Ioanni in hac parte pretulerit, nec ideo subtraxerit Ioanni affectum, quia Petro dederat principatum. Petro commendauit Ecclesiam suam, Ioanni dulcissimam matrem suam . Petro dedit claues regni sui, Ioanni reserauit arcana pectoris sui. Petrus ergo sublimior, Ioannes securior. Petrus licet in  potestate constitutus, dicente Iesu: Unus ex uobis tradet me , cum ceteris timet et trepidat; Ioannes ex sinus sui participatione factus audacior, innuente Petro, quisnam ille esset, interrogat. Petrus ergo exponitur actioni, Ioannes reseruatur affectui; quia Sic, inquit, eum uolo manere, donec ueniam . Exemplum enim dedit nobis, ut et nos ita faciamus. Prestemus amico quidquid amoris est, quidquid gratie, quidquid dulcedinis, quidquid caritatis: futiles honores et onera illis, quos prescripserit ratio, imponamus, scientes quia nunquam uere diligit amicum, cui amicus ipse non sufficit, nisi hec uilia et contemptibilia adiecerit. Cauendum autem magnopere est, ne tenerior affectus maiores utilitates impediat: dum eos, quos  ampliori caritate complectimur, ubi magna spes fructus uberioris elucet, nec absentare uolumus, nec onerare. Hec est enim amicitia ordinata, ut ratio regat affectum, nec tam quid illorum suauitas, quam quid multorum petat utilitas, attendamus. Recordor nunc duorum amicorum, qui licet exempti presentibus, mihi tamen uiuunt, semperque uiuent; quorum primum in initiis mee conuersionis, quadam mihi morum similitudine, et studiorum parilitate comparaueram, cum adhuc essem adolescens; alterum ab ipso fere pueritie sue tempore a me electum, et multifarie multisque modis probatum, cum iam etas mihi uariaret capillos, in summam amicitiam assumpsi. Et illum quidem nullo adhuc cure pastoralis onere pressus,  nulla rerum temporalium sollicitudine distentus, claustralium deliciarum, et spiritualium dulcedinum, quibus tunc initiabar, socium consortemque delegeram: nichil exigens, nichil prestans, preter affectum, et ipsius affectus suaue quoddam, prout caritas dictabat, iudicium. Istum iam iuuenem in mee sollicitudinis partem ascitum, in his sudoribus meis habui coadiutorem. Inter utramque hanc amicitiam, memoria preeunte discernens, uideo priorem inniti magis affectui, alteram rationi; quamuis nec illi affectus defuerit, nec illam ratio deseruerit. Denique prior in ipsis amicitie nostre principiis ereptus mihi, eligi potuit, sicut prescripsimus, non probari: alter a puero usque ad mediam  etatem dimissus mihi, et a me dilectus, per omnes amicitie gradus, quousque talium potuit imperfectio, mecum ascendit. Et primum quidem uirtutum eius contemplatio illi meum inclinauit affectum; quem ego olim ab Australibus partibus in Aquilonarem hanc solitudinem duxi, ego regularibus disciplinis primus institui. Extunc ipse uictor corporis, laboris etiam et inedie patiens, plurimis exemplo fuit, admirationi multis, mihi glorie et delectationi. Ex iam tunc eum in amicitie principiis nutriendum putaui: utpote quem onerosum nulli, sed omnibus gratum intuebar. Ingrediebatur et egrediebatur pergens ad imperium seniorum, humilis, mansuetus, grauis moribus, sermone rarus, indignationis nescius, murmuris,  et rancoris, et detractionis ignarus: incedebat quasi surdus non audiens, et sicut mutus non aperiens os suum. Ut iumentum factus est , sequens obedientie frenum, et iugum discipline regularis mente et corpore infatigabiliter portans. Ingressus aliquando adhuc puer cellam infirmorum, correptus est a sancto Patre et predecessore meo, quod tam cito puer se quieti inertieque dedisset; sic erubuit, ut mox egressus tam feruenter corporalibus se subderet exercitiis, ut multis annis, nec cum graui egritudine urgeretur, aliquid sibi de consueto rigore laxauerit. Hec eum mihi inuiscerauerant miris modis, et ita in animum induxerant meum, ut mihi eum de inferiori socium, de socio amicum, de amico amicissimum  facerem. uidens enim eum in quosdam canos uirtutis et gratie profecisse, fratrum usus consilio, onus ei subprioratus imposui. Quod quidem inuitus, sed quia obedientie se deuouerat, modeste suscepit. Egit tamen mecum secreto, ut dimitteretur, pretendens etatem, pretendens inscitiam, pretendens amicitiam, qua iam initiabamur: ne forte hac occasione uel minus diligeret, uel diligeretur minus. Sed his nichil proficiens, cepit libera uoce quidquid timebat utrisque, quidquid sibi in me minus placebat, humiliter et modeste proferre in medium: sperans, ut postea confessus est, hac me quasi presumptione offensum, ad id posse, quod petebat, facilius inclinari. Sed hec eius mentis uocisque libertas, amicitie nostre cumulum  addidit; quia uolebam eum amicum habere non minimum. Cernens tunc ille me gratum habere, quod dixerat, respondisse humiliter ad singula, satis dedisse de omnibus, se non modo nichil offensionis, sed insuper copiosiorem fructum percepisse; cepit me et ipse arctius solito diligere, habenas laxare affectui, et meo se pectori totum infundere. Ita et mihi eius libertas, et mea sibi probata patientia est. Ego quoque uicem rependens amico, accepta occasione durius obiurgandum putaui, nec quibusdam quasi conuiciis parcens, eum libertati mee nec impatientem reperi, nec ingratum. Cepi deinde consiliorum meorum ei reuelare secreta, et fidelis inuentus est. Ita inter nos amor  creuit, concaluit affectus, caritas roborabatur, donec ad id uentum est, ut esset nobis cor unum et anima una, idem uelle et idem nolle, essetque hic amor timoris uacuus, offensionis nescius, suspicione carens, adulationem exhorrens. Nihil inter nos simulatum, fucatum nichil, nichil inhoneste blandum, nichil indecenter durum, circuitus nullus, nullus angulus, sed omnia nuda et aperta; qui meum pectus quodammodo suum putarem, et eius meum, ipseque similiter. Ita in amicitia recta linea gradientibus, nullius correptio indignationem, nullius consensio culpam pariebat. Unde se amicum in omnibus probans, mee paci, mee quantum poterat prospiciebat quieti. Ipse se periculis obiiciebat, scandalis emergentibus obuiabat.  uolebam ei aliquando aliquid de his temporalibus, quia iam infirmabatur, prebere solatium; sed ille prohibebat, cauendum dicens ne amor noster secundum hanc carnis consolationem metiretur; ne id magis carnali affectui meo, quam eius necessitati ascriberetur, et sic mea auctoritas minueretur. Erat igitur quasi manus mea, quasi oculus meus, baculus senectutis mee. Ipse spiritus mei reclinatorium, dolorum meorum dulce solatium; cuius amoris sinus excipiebat laboribus fatigatum, cuius consilium recreabat tristitia uel merore demersum. Ipse commotum pacificabat, ipse leniebat iratum. Quidquid minus letum emergebat, referebam ad eum; ut, quod solus non poteram, iunctis humeris facilius sustinerem. Quid ergo? Nonne quedam  beatitudinis portio fuit sic amare, et sic amari; sic iuuare et sic iuuari; et sic ex fraterne caritatis dulcedine in illum sublimiorem dilectionis diuine splendorem altius euolare, et in scala caritatis nunc ad Christi ipsius complexum conscendere; nunc ad amorem proximi ibi suauiter repausandum descendere? In hac igitur amicitia nostra, quam exempli gratia inseruimus, si quid cernitis imitandum, ad uestrum id retorquete profectum. Sed ut tandem collationem hanc nostram uel sole ruente claudamus, ab amore profectam amicitiam non dubitatis. Qui uero semetipsum non amat, alium amare qui potest? Et cum ex similitudine amoris, quo ipse sibi charus est, amorem proximi debeat ordinare; se autem non diligit, qui turpe  aliquid uel inhonestum, uel a se exigit, uel sibi imperat. Primum igitur est, ut semetipsum quisque castificet, nichil sibimet indulgens, quod indecens sit; nichil sibi subtrahens, quod utile sit. Sic uero se ipsum diligens, diligat et proximum, eamdem regulam sequens. Sed quia hic amor multos colligit, ex ipsis eligat, quem ad amicitie secreta lege familiari admittat, in quem suum copiose infundat affectum: denudans pectus suum usque ad inspectionem uiscerum et medullarum, cogitationum et intentionum cordis. Eligatur autem non secundum affectionis lasciuiam, sed secundum rationis perspicaciam; similitudine morum, et contemplatione uirtutum. Deinde sic se impendat amico, ut leuitas  omnis absit, iucunditas adsit; nec ordinata desint beneuolentie et caritatis officia, uel obsequia. Iam exinde probetur fides eius, probetur honestas, probetur patientia. Accedat paulatim consiliorum communio, assiduitas parilium studiorum, et quedam conformatio uultuum. Sic enim conformari sibi debent amici, ut statim cum alter alterum uiderit, etiam similitudo uultus unius in alterum transfundatur; siue fuerit deiectus tristitia, siue iucunditate serenus. Ita electus atque probatus, cum certum tibi fuerit, nichil eum uelle, quod dedeceat uel petere ab amico, uel prestare rogatum: constiteritque tibi amicitiam eum putare uirtutem, non questum; adulationem fugere, detestari assentationem: inuentusque fuerit liber cum discretione,  patiens in correptione, firmus et stabilis in dilectione: tunc illa spiritalis sentitur dulcedo; quam bonum scilicet, et quam iucundum, habitare fratres in unum . Quam utile tunc dolere pro inuicem, laborare pro inuicem, cum unusquisque pro altero semetipsum negligere dulce habet, alterius uoluntatem sue preferre, illius necessitati magis quam sui ipsius occurrere, aduersis semet opponere et exponere. Interea quam dulce habent conferre inuicem, sua studia mutuo patefacere, simul examinare omnia, et de omnibus in unam conuenire sententiam! Accedit et pro inuicem oratio, que in amici memoria tanto efficacius, quanto affectuosius ad Deum emittitur, profluentibus lacrymis, quas uel timor excutit, uel affectus elicit,  uel dolor educit. Ita pro amico orans Christum, et pro amico uolens exaudiri a Christo, ipsum diligenter et desideranter intendit: cum subito et  insensibiliter aliquando affectus transiens in affectum, et quasi e uicino ipsius Christi tangens dulcedinem, incipit gustare quam dulcis est, et sentire quam suauis est. Ita a sancto illo amore, quo amplectitur amicum, ad illum conscendens, quo amplectitur Christum, spiritualem amicitie fructum pleno letus ore carpet, plenitudinem omnium exspectans in futurum: quando timore sublato quo nunc pro inuicem metuimus et solliciti sumus, omni aduersitate depulsa, quam oportet nunc ut pro inuicem sustineamus, mortis insuper aculeo cum ipsa morte destructo, cuius nos punctionibus plerumque fatigati, necesse est, ut pro inuicem doleamus, securitate concepta in summi illius boni eternitate gaudebimus; cum hec  amicitia, ad quam his paucos admittimus, transfundetur in omnes, et ab omnibus refundetur in Deum, cum Deus fuerit omnia in omnibus .





BEATI AELREDI ABBATIS RIEuALLIS TRACTATUS DE IESU PUERO DUODENNI.







BEATI AELREDI ABBATIS RIEuALLIS REGULA SIuE INSTITUTIO INCLUSARUM.





BEATI AELREDI RIEuALLIS ABBATIS OPERUM PARS SECUNDA.---HISTORICA





DE BELLO STANDARDII TEMPORE STEPHANI REGIS.



Incipit descriptio uiri uenerabilis Ethelredi abbatis Rieuallensis, de bello inter regem Scotie et barones Anglie apud Standardum, iuxta Aluertonam.

 Anno Dominice Incarnationis 1138 rege Stephano circa partes australes occupato, rex Scottorum innumerabilem  cegit exercitum, non solum eos qui eius subiacebant imperio, sed et de insulanis et  Orcadensibus non paruam multitudinem accersiens. Qui cum maxima superbia et ferocitate progrediens, omnem borealis Anglie partem aut subdere sibi, aut cede incendioque depopulari proposuit. Non latuit proceres Transhumbranos eius aduentus, qui hortatu, et submonitione et T. archiepiscopi, et Walteri Espec, de quo postea dicemus, in unum conuenientes, eius conatui resistere decreuerunt. Igitur paruum quidem numero, sed armis et uiribus robustissimum exercitum adunarunt, regiumque signum quod uulgo Standard dicitur, in campo latissimo iuxta Aluertonam constituentes, illic hostes excipere decreuerunt. Sed et Turstinus archiepiscopus per totam diecesim suam edictum episcopale proposuit, ut de singulis parochiis, presbyteris  cum cruce et uexillis reliquiisque sanctorum preeuntibus, omnes qui possent ad bella procedere, ad proceres properassent, Ecclesiam Christi contra barbaros defensuri. Erant itaque in australi exercitu primi principes Willielmus comes Albemarum iuuenis tunc strenuissimus et in armis multum exercitatus, habens secum tam de Ponciis quam de Morinis milites plurimos non minus astutia militari quam animi uirtute prestantes. Waltherus quoque de Gant morti iam ultima senectute uicinus, uir mansuetus et pius, qui et ipse ualidissimam manum de Flandrensibus et Normannis adducens, tam sapientia quam pondere sermonum reliquam multitudinem plurimum animauit. Ilbertus sane de Laci non segnis, nec cum paucis aduolauit,  qui tempore regis Henrici exsulans, quanto fuerat laboribus erumnisque assuefactus, tanto stabat in hac necessitate securus. Sed et Rodbertus de Brus, licet regem Scotie plurimum dilexisset, gentibus tamen suis in hac necessitate non defuit; qui cum optimo iuuene filio suo Adam tam ualidam manum adduxit, ut non solum uiribus, sed et decore simul, ac iuuentute omnem multitudinem plurimum decorarent Tantus autem feruor resistendi Scotis cunctos arripuit, ut etiam Rogerum de Molbrai adhuc puerulum exercitui interesse fecissent, tam decenter tamen ut tali etati conueniebat, inter ceteros sapientissime collocatum. Cum quo uniuersa terre sue militia, que profecto nec sapientia,  nec uirtute, nec numero ceteris uidebatur inferior, cum tanta deuotione conuenit, ut minor etas domini sui nullum exercitui uideretur afferre dispendium.

Adfuit et Walterus Espec, uir senex et plenus dierum, acer ingenio, in consiliis prudens, in pace modestus, in bello prouidus, amicitiam sociis, fidem semper regibus seruans. Erat ei statura ingens, membra omnia tante magnitudinis, ut nec modum excederent et tante proceritati congruerent. Capilli nigri, barba prolixa, frons patens et libera, oculi grandes et perspicaces, facies amplissima, tractitia tamen, uox tube similis; facundiam que ei facilis erat, quadam soni maiestate componens. Erat preterea nobilis carne, sed Christiana pietate  nobilior. Nempe cum liberis careret heredibus, licet ei nepotes strenui non deessent, de optimis tamen quibusque possessionibus suis Christum fecit heredem. Nam in loco amenissimo Bircham nomine monasterium regularium condidit clericorum, multis illud donariis ornans et ditans possessionibus: insuper et palatia sua, thalamos suos, cellaria sua, in seruorum Christi habitacula commutans. Cisterciensem quoque ordinem, cuius uix famam audierat Anglia, fauente sibi glorioso rege Henrico, in has partes aduexit, suscipiens fratres de monasterio nobilissimo Clareuallis per manum Deo dilecti abbatis Bernardi. Qui uenientes in Angliam anno ab Incarnatione Domini 1132 nacti locum in ualle profundissima super ripam Rie fluminis, unde  ipsum monasterium Rieuallis nomen accepit, multos sue religionis fama ad optimorum studiorum emulationem incitauerunt, unde in breui multiplicati super numerum, plurima in regno utroque, Anglie scilicet et Scotie, cenobia condiderunt. Nam predictus Walterus nec dum tantis satiatus beneficiis, in territorio Wardunensi famosissimum per eosdem fratres fundauit monasterium. Porro eodem anno aduentus eorum in Angliam quidam monachi de ecclesia beate Marie Eboracensi Cisterciensem puritatem et paupertatem zelantes, auxilio freti uenerabilis Turstini archiepiscopi, relinquentes diuitias et delicias monastice puritati contrarias, maxima paupertate, miro feruore uI Kalend. Ianuarii Fontanense cenobium creauerunt.  Deinde predictorum se fratrum ordini plenius coniungentes plura et ipsi per insulam Britannicam nobilia monasteria fundauerunt. Wauerlenses quoque fratres qui hactenus quasi in angulo latuerant, cognito quod eiusdem essent ordinis, Cisterciensium monasteriorum numerum auxerunt. Ita alii ab ipsis Rieuallensibus procreati, alii eorum exemplo prouocati, multis cenobiis clariorem insulam reddiderunt. Unde non immerito cenobium Rieuallense, ceteris que in Anglia sunt eiusdem ordinis, fama et religione precellit. Hec autem omnia bona quis dubitet uiro illi strenuissimo ascribenda, tantorum fructuum semen deprocul aduexit, et locum in quo seminaretur inuenit. Hic igitur cum ab uniuerso  exercitu, tum propter etatem, tum propter sapientiam, patris more coleretur, ascendens machinam quam circa regium Signum fabricauerant, supereminens uniuerso populo ab humero et sursum, hac oratione deiectos quadam formidine erexit animos, promptos acrius inflammauit.

Non inutile est, inquit, uiri fortissimi, si senem iuuenes audiatis; me dico qui multorum temporum uicissitudine, mutatione regum, et diuersis bellorum euentibus didici et preterita reuoluere, et estimare presentia, et secundum preterita de presentibus, secundum presentia de futuris capere coniecturam. Et certe si omnes qui me audiunt, saperent et intelligerent, et ea que nobis hodie uentura sunt, preuiderent, silerem libentius, et somno meo requiescerem,  uel luderem aleis, aut confligerem scacis, uel si ea etati mee minus congruerent, legendis historiis operam darem, uel more meo ueterum gesta narranti aurem attentius commodarem. Nunc autem uideo plerosque de prelio certos, incertos de uictoria fluctuare animo, timere uehementer ne paucitatem nostram immense copie Scottorum absorbeant: cum non ex multitudine uictoria pendeat, sed uel uiribus acquiratur, uel iustis uotis, causaque honesta ab Omnipotente impetretur. Ego sane considerans qua ratione, qua causa, qua necessitate, qui, aduersus quos hodie dimicamus, sto intrepidus, tam securus de uictoria quam de prelio certus. Cur enim de uictoria desperemus, cum uictoria generi nostro quasi in feudum data sit ab Altissimo? Nonne proaui nostri  maximam Gallie portionem cum paucis inuasere militibus, et ab ea cum gente etiam ipsum Gallie nomen eraserunt? Quoties ab eis Francorum est fusus exercitus, quoties a Cenomanensibus, Andegauensibus, Aquitanensibus, pauci de multis uictoriam reportarunt? Certe patres nostri et nos hanc insulam quam quondam uictoriosissimus Iulius non sine multa suorum strage post multos annos uix tandem obtinuit, in breui edomuimus, in breui nostris subdidimus legibus, nostris obsequiis mancipauimus. uidimus, uidimus oculis nostris, regem Francie cum uniuerso suo exercitu nobis terga uertentem, optimos quosque regni eius proceres a nobis captos, alios redimi, alios mancipari uinculis, alios carcere condemnari. Quis Apuliam, Siciliam, Calabriam, nisi noster Normannus  edomuit? Nonne uterque imperator eadem die eadem fere hora terga uertit Normannis, cum alter aduersus patrem, alter aduersus filium dimicaret? Quis igitur non rideat, potius quam timeat, quod aduersus tales uilis Scottus seminudis natibus pugnaturus occurrit? Isti sunt, isti sunt utique qui nobis quondam non resistendum, sed cedendum putarunt, cum Anglie uictor Willielmus Laodomam, Calatriam, Scotiam, usque ad Abernith penetraret, ubi bellicosus ille Malcolmus deditione factus est noster, et nunc uictores suos, dominos bello prouocant; lanceis nostris, gladiis nostris, telis nostris nudum obiiciunt corium; pelle uitulina pro scuto utentes: irrationabili mortis contemptu, magis quam uiribus animati.  Quid ergo hastarum illarum quas eminus intuemur nimia longitudo nos terret? Sed lignum fragile est, ferrum obtusum, dum ferit, perit, dum impingitur, frangitur, uix ad unum ictum sufficiens. Excipe illud saltem baculo, et inermis Scottus astabit. An multitudinem expauescimus? Sed quanto uincendorum maior numerus, tanto uincentibus gloria maior. Taceo quid de ipso numero sentiam, ne future glorie nostre detrahere aliquid uidear. An pro causa diffidimus? Sed non iniustum bellum pro rege nostro suscipimus, qui regnum non ut hostes calumniantur inuasit debitum, sed suscepit oblatum, quem populus petiit, quem clerus elegit, quem unxit pontifex, quem in regnum apostolica confirmauit auctoritas. Sed ut interim de rege taceamus, nullus certe iustum negabit  quod pro patria arma suscipimus, quod pro uxoribus nostris, pro liberis nostris, pro ecclesiis nostris dimicantes imminens periculum propulsamus. Urget enim necessitas. Recolite quid in Transtinanis partibus egerint, nec mitiora sperate si uicerint Scotti. Taceo cedes, rapinas, incendia, que humano quodammodo more exercentur ab hostibus, talia dicam, qualia nec fabule ferunt, nec narrant historie a crudelissimis acta tyrannis. Dicam, inquam, si non pre nimio horrore sermo defecerit, aut auditor aufugerit. Nulli etati, nulli ordini, nulli omnino sexui pepercerunt. Nobiles tam pueri quam puelle ducti sunt in captiuitatem. Pudica matrimonia incredibili libidine uexata sunt. Paruuli iactati in era, et aculeis lancearum excepti delectabile spectaculum Galwensibus prebuerunt;  pregnans mulier per medium secabatur, tener fetus extractus ab utero, impia manu ad saxum allidebatur. Lassati innocentium cede, illotis cultellis quibus miserorum effuderant uiscera, carnes quas uorarent incidebant, humanumque sanguinem miscentes aqua, crudeli poculo sitim sedabant, dicentes se felicissimos quos in illud tempus fortuna seruauerat quo Gallorum sanguinem bibere potuissent. Casu inuenti sunt in eadem domo plures paruuli. Stabat Galwensis, et unum post unum utroque pede arripiens, caput allidebat ad postem. Quos cum in unum cegisset aceruum, ridens uersus socium: »Ecce, inquit, quot hodie Gallos solus occidi.« Horreo dicere quomodo ingressi sunt templum Dei, quomodo polluerunt sanctuarium eius, quomodo salutis Christiane sacramenta pedibus  conculcauerunt. Quid agitis, o uiri fortissimi? Non aduersus homines dimicatis, sed aduersus bestias, quibus nichil humanitatis, nichil inest pietatis; quod celum horret, quos abominatur terra, quos exsecrantur maria, quos ipsa mundi lumina detestantur; quos non ob aliud terra non absorbuit, nec fulminauit celum, nec maria submerserunt, nisi ut uestris uictoriis seruarentur, uestris manibus interirent. Consecrate manus uestras in sanguine peccatorum: felices quorum hodie manus ad suas ulciscendas iniurias Christus elegit. Festinate, et nefandum hoc sanguinum hominum genus terris obruite, inferis sepelite, ne si diutius uixerint, sol lumen abscondat, celum neget pluuias, fruges quadam ariditate marcescant. Cogitate  regem absentem, quantumque uestre accedat glorie, cum reportaueritis de rege sine rege triumphum; uestra erit curia, uestrum erit regnum, uestris consiliis omnia tractabuntur, per quos hodie regi regnum, regno pax, paci gloria perquiretur, fatebitur rex se hodie manibus uestris iterum coronatum. Secure igitur congrediamur, cum nobis sit causa iustior, manus fortior, quos urget necessitas, quos gloria prouocat, quibus diuinum auxilium presto est, cum quibus tota celestis curia dimicabit. Aderit Michel cum angelis suam ulturus iniuriam, cuius ecclesiam humano sanguine fedauerunt, cuius altare superposito capite humano polluerunt. Petrus cum apostolis pugnabit pro uobis, quorum basilicas nunc in stabulum, nunc in prostibulum conuerterunt. Sancti martyres uestra  precedent agmina, quorum incenderunt memorias, quorum alla cedibus impleuerunt. uirgines sancte licet pugne dubitent interesse, pro nobis tamen oratione pugnabunt. Amplius dico, ipse Christus apprehendet arma et scutum, et exsurget in adiutorium nobis. Ipsi enim ueniunt ad nos in superbia, nos cum humilitate procedimus. Illi carnes raptas quas uorauerunt eructant, nos post sacra ieiunia Christi carne et sanguine saginamur. Illos histriones, saltatores et saltatrices, nos crux Christi et reliquie sanctorum antecedunt. Sed quid moror? Certe aut uincendum nobis est, aut moriendum. Quis enim uictorie Scottorum se uelit esse superstitem, ut uideat uxorem suam Scottorum subiacere libidini, paruulos suos lanceis perforari?

 Hec dicens, uertit se ad comitem Albemarum, dataque dextera: Do, inquit, fidem, quia hodie aut uincam Scottos, aut occidar a Scottis. Quo similiter uoto cuncti se proceres constrinxerunt. Et ut spes fuge cunctis penitus tolleretur, equos omnes longius amouentes, pedestri more congredi decreuerunt, aut mori aut uincere cupientes. Rex interim, coactis in unum comitibus, optimisque regni sui proceribus, cepit cum eis de belli ratione tractare, placuitque plurimis, ut quotquot aderant armati milites et sagittarii cunctum preirent exercitum, quatenus armati armatos impeterent, milites congrederentur militibus, sagitte sagittis obuiarent. Restitere Galwenses, dicentes sui esse iuris primam  construere aciem, primum in hostes impetum dare, sua probitate reliquum animare exercitum. Periculosum dicebant alii, si in primo aggressu inermes armatis occurrerent, quoniam si belli uim non sustinens, primus cuneus laberetur in fugam, etiam fortium corda facile soluerentur. Galwenses nichilominus insistebant, ius suum concedi postulantes.

Quid enim, inquiunt, o rex, formidas, et tunicas illas ferreas quas eminus cernis nimium expauescis? Nobis certe sunt latera ferrea, pectus ereum, mens timoris uacua, quorum nec pedes fugam, nec unquam uulnus terga sensere. Quid Gallis apud Cliderhou profuere lorice? Nunquid non inermes isti ut dicunt, illos et loricas proiicere, et negligere galeas et scuta relinquere cegerunt? uideat igitur prudentia uestra,  o rex, quale sit in his habere fiduciam; que in necessitate magis sunt oneri quam consolationi. Nos apud Cliderhou de loricatis uictoriam reportauimus; nos hodie et istos animi uirtute pro scuto utentes lanceis prosternemus.

His dictis, cum rex militum magis consiliis acquiescere uideretur, Malisse comes Stradarnie plurimum indignatus: Quid est, inquit, o rex, quod Gallorum te magis committis uoluntati, cum nullus eorum cum armis suis me inermem sit hodie precessurus in bello? Que uerba Alanus de Perci magni Alani filius nothus, miles strenuissimus et in militaribus negotiis probatissimus, egre ferens, conuersus ad comitem: Grande, inquit, uerbum locutus es, et quod hodie pro uita tua efficere non ualebis.  Tunc rex utrosque compescens, ne tumultus hac altercatione subito nasceretur, Galwensium cessit uoluntati. Alteram aciem filius regis et milites sagittariique cum eo, adiunctis sibi Cumbrensibus et Teuidalensibus cum magna sagacitate constituit. Erat autem adolescens pulchra facie et decorus aspectu, tante humilitatis ut omnibus inferior uideretur, tante auctoritatis ut ab omnibus timeretur; tam dulcis, tam amabilis, tam affabilis, ut ab omnibus diligeretur. Tam castus corpore, in sermone tam sobrius, in cunctis moribus tam honestus, tam assiduus in ecclesia, orationi tam intentus, tam beneuolus circa pauperes, contra malefactores tam erectus, sacerdotibus et monachis sic prostratus, ut et in rege monachum et in monacho regem  pretendere uideretur. Erat preterea tante probitatis, ut in illo exercitu nullus fuerit similis ei siue hostes impetendo, siue impetentes magnanimiter sustinendo, ceteris ad insequendum fortior, ad repellendum acrior, ad fugam tardior. Coniunxerat se ei eiusque interfuit aciei Eustacius filius Ioannis de magnis proceribus Anglie, regi quondam Henrico familiarissimus, uir summe prudentie et in secularibus negotiis magni consilii, qui a rege Anglorum ideo recesserat, quod ab eo in curia contra patrium morem captus, castra que ei rex Henricus commiserat, reddere compulsus est; ob quam causam offensus, ut illatam sibi ulcisceretur iniuriam, ad hostes eius sese contulerat. Tertium cuneum Laodonenses cum Insulanis et Lauernanis fecerunt.  Rex in sua acie Scotos et Muranenses retinuit, non nullos etiam de militibus Anglis et Francis ad sui corporis custodiam deputauit. Et sic quidem aquilonalis ordinatur exercitus.

Et australes quoniam pauci erant in unum cuneum sapientissime glomerantur. Nam strenuissimi milites in prima fronte locati lancearios et sagittarios ita sibi inseruerunt, ut militaribus armis protecti tanto acrius quanto securius uel in hostes irruerent, uel exciperent irruentes. At proceres qui maturioris etatis fuerunt, ut ceteris presidio forent, circa signum regium constituuntur, quibusdam altius ceteris in ipsa machina collatis. Scutis scuta iunguntur, lateribus latera conseruntur, laxatis uexillis  eriguntur lancee, ad solis splendorem lorice candescunt, sacerdotes sacris uestibus candidati, cum crucibus reliquiisque sanctorum exercitum ambiebant, et sermone simul et oratione populum decentissime roborabant. Tunc Rodbertus de Brus, uir grandeuus et magnarum opum, moribus grauis, sermone rarus, qui cum dignitate quadam et pondere loquebatur, qui cum esset de iure regis Anglorum, a iuuentute tamen regi Scotie adherens, ad maximam eius familiaritatem profecerat. Ipse igitur, ut uir ueterane militie, et talium negotiorum satis gnarus, naturali sagacitate periculum quod regi imminebat prospiciens, antique amicitie intuitu accepta a sociis licentia regem adiit, aut bellum dissuasurus, aut ab eo more patrio legitime recessurus.  Erat enim obligatus ei non solum amicitia, sed et fidei necessitate. Cum igitur regem cominus aspexisset:

Adsum, inquit, o rex, fidelis tuus, daturus nunc consilium honorabile tibi, regno tuo utile, liberis tuis inposterum profuturum. Non enim sapientis est, o rex, rerum tantum initia, non etiam exitus finesque prospicere, et pro solis presentibus preteritorum memoriam uel futurorum prouidentiam abolere. Aduersum quos hodie leuas arma, et hunc innumerum ducis exercitum? Aduersum Anglos certe et Normannos. O rex, nonne isti sunt quorum semper et consilium utile, et auxilium promptum, gratum insuper obsequium inuenisti? ex quo rogo te, domine mi, tantam fidem inuenisti in Scottis, ut tam secure tibi tuisque Anglorum  demas consilium, auxilium abroges Normannorum, quasi soli tibi sufficiant Scotti etiam contra Scottos. Noua tibi est in Walensibus ista securitas, qui eos hodie armis petis per quos hactenus amabilis Scottis, terribilis Galwensibus imperasti. Putasne igitur, o rex, quod equis oculis aspiciet celestis illa maiestas, quod illos insistis absumere per quos tibi tuisque regnum procuratur, et securitas in regno? Quibus copiis quibusue auxiliis frater tuus Dunecanus Donenaldi prostrauit exercitum, et regnum quod inuaserat tyrannus, recepit? Quis Eadgarum fratrem tuum, imo plus quam fratrem, nisi noster exercitus, regno restituit? Tu ipse rex, cum portionem regni quam idem tibi frater moriens delegauit, a fratre Alexandro reposceres, nostro certe terrore, quidquid  uolueras sine sanguine impetrasti. Recole preterito anno cum aduersus Malcolmum paterni odii et persecutionis heredem Anglorum auxilium flagitares, quam leti, quam alacres, quam ad auxilium prompti, quam proni ad periculum Walterus Espec aliique quamplures Anglorum proceres tibi apud Carleolum occurrerint, quot parauerint naues, que arma intulerint, qua iuuentute munierint, quomodo omnes tuos terruerint hostes, donec ipsum Malcolmum proditum caperent, captum uincirent, uinctum traderent. Ita terror noster ipsius quidem membra sed magis Scottorum animos uinxit, omnique spe preficiendi frustrata audaciam abstulit rebellandi. Quidquid igitur odii, quidquid inimicitiarum aduersum nos habent  Scotti, tui tuorumque est causa, pro quibus contra eos toties dimicauimus, quibus ademimus spem rebellandi, tibi et tue per omnia subdidimus uoluntati. Rideant proinde Scotti, quod tu eis de nobis ultionem procuras, cum nichil aliud habeant quod ulciscantur in nobis, nisi quod te tuosque dileximus, tibi tuisque fidem seruauimus, quod armis nostris tua proteximus uiscera, tibi regnum seruauimus. Parce itaque, o rex, parce tibi, parce regno tuo, parce pre omnibus iuuenum splendidissimo filio tuo, cui hodie nudatum consilio et cunctis auxiliis spoliatum proditioni Scottorum exponis et obiicis furori. Caue preterea ne inuoluaris peccatis hominum impiorum, de quorum manibus cedes paruulorum, pregnantium luctus, sacerdotum iniuria, ipsius etiam diuinitatis  contemptus exquiritur. Aduersus quos non unius Abel, sed innumerabilium innocentium sanguis clamat de terra. uidisti, o rex, abominationes pessimas quas fecerunt hi. uidisti, inquam, uidisti, horruisti, fleuisti, pectus tutudisti, clamasti contra tuum id fieri preceptum, contra tuam uoluntatem, contra tuum decretum. Ostende nunc uera te dixisse ut eos a simili reuoces iniquitate, ut reuersi sine te puniantur si sine te talia commiserint. Et hec satis essent, si conatui tuo nullus obsisteret, uel de uictoria certitudo constaret. Nunc autem stat contra te non contemnendus exercitus, quanto tuo numero minor, tanto armis uiribusque robustior. Nescis, o rex, quam sit periculosa desperatio, quando et mors certa est, sed stat adhuc de genere mortis electio. Certe si uiceris moriemur.  Moriemur, inquam, nos, morientur paruuli nostri; sacerdotes nostri in altaribus iugulabuntur; uxores nostre turpi libidine fedabuntur. Elegimus proinde uel uincere uel mori gloriose, quamuis nulla nobis sit de uictoria dubitatio. Hinc dolor meus, hinc lacryme, quod dulcissimum dominum meum, amantissimum amicum meum, antiquum socium meum, in cuius amicitia senui, cuius munificentiam in munerum multimodorum largitione, in prediorum quoque et multarum possessionum collatione expertus sum, post iuueniles ludos quibus simul exercitati sumus, post armorum negotia quibus nobis in multis periculis semper adfuimus, post splendida conuiuia que utrique unius regnum ministrauit, post delicias quas utrisque auium ferarumque uenatio contulit,  aut mori periculose aut indecenter fugere contemplabor.

His dictis, lacrymis et singultibus interceptus est sermo loquentis. Et rex naturali pietate commotus in lacrymas soluebatur, iam iamque ibat in pactum. Sed Guillelmus regis nepos, uir magni animi, et belli precipuus incentor superueniens, ipsum Rodbertum cum maximo furore arguit proditionis, regemque a sententia flexit. At ille nichil moratus, uinculum fidei quo eatenus regi astrictus fuerat, patrio more dissoluens, ad suos non sine dolore reuertitur; et statim soluta statione erectis lanceis aquilonalis procedit exercitus. Sequitur lituum stridor, tubarum crepitus, fragor lancearum percutientium  alteram ad alteram; tremit terra, fremit celum, echo uicini montes collesque resultant: interea Radulfus episcopus Orcadensis, quem illo miserat archiepiscopus Turstinus, stans in eminentiori loco, cum populo preliandi necessitatem in remissionem peccatorum indixisset, tundentes pectora, erectis manibus diuinum auxilium precabantur. Factaque super eos absolutione, episcopus benedictionem solemni uoce adiecit, cunctis alta uoce respondentibus: Amen, amen. At Galwensium cuneus more suo ter ululatum dire uocis emittens, tanto impetu irruunt in australes, ut primos lancearios stationem deserere compellerent, sed ui militum iterum repulsi, in hostes animum uiresque recipiunt. Ubi uero ferri lignique soliditate  Scoticarum lancearum est delusa fragilitas, eductis gladiis cominus decertare tentabant. Sed australes musce de cauernis pharetrarum ebullientes, et instar densissime pluuie conuolantes, et in obstantium pectora, uultum, oculos quoque importunius irruentes, conatum illorum plurimum retardabant. uideres ut hericium spinis ita Galwensem sagittis undique circumseptum, nichilominus uibrare gladium, et ceca quadam amentia proruentem nunc hostem cedere, nunc inanem erem cassis ictibus uerberare. Et iamiam percussi pauore extremi quique dissoluebantur in fugam, cum inclytus adolescens filius regis cum sua superueniens acie in aduersum sibi cornu leonina se ferocitate proripuit, ipsaque globi australis parte instar cassis aranee  dissipata, obstantes quosque cedendo ultra regium signum progressus est, ratusque reliquum exercitum secutum iri, ut hostibus fuge presidium tolleret, equorum stationem inuasit, dispersit, ac retro usque ad duo stadia redire cegit. Huius igitur admirabili impetu plebs inermis perterrita labebantur. Sed cuiusdam prudentis uiri figmento, qui caput unius occisi in altum erigens regem clamabat occisum, reuocati, uehementius solito irruunt in obstantes. Tunc Galwenses imbrem sagittarum, gladios militum ulterius non sustinentes, fugam ineunt, occisis prius duobus eorum ducibus Wlgrico et Dunenaldo. Porro Laodensium cuneus primum uix impetum exspectans statim dissolutus est. Tunc rex dissiliens equo, et proceres qui cum eo  erant, aduersus hostes processerunt. Sed Scotti ob ceterorum fugam pauidi ex omni lapsi parte regali aciei fugere ceperunt, ita ut in breui lapsis ceteris pauci circa regem persisterent. Procedit contra eos Anglorum exercitus, ipsum certo regem cum omnibus suis uel occisurus uel capturus, nisi milites regem fugam omnimodis abiurantem, ui sublatum equo regredi compulissent. Tunc hi qui fugerant uidentes regale uexillum, quod ad similitudinem draconis figuratum facile agnoscebatur, reuerti, scientes regem non cecidisse sed redire, ad ipsum  reuersi terribilem insequentibus cuneum creauerunt. Interea ille adolescentum decus, militum gloria, senum delicie, filius regis respiciens retro, uidit se cum paucis in mediis relictum hostibus, uertensque se ad unum de sociis et subridens: Fecimus, inquit, quod potuimus, et certe quantum in nobis est uicimus. Nunc consilio non minus opus est quam uirtute. Nec est aliud maius animi constantis indicium quam in aduersa fortuna non frangi, et quando non potes uiribus, consilio superes inimicum. Proiectis itaque signis quibus a ceteris diuidimur, ipsis nos hostibus inseramus quasi insequentes cum ipsis, donec pretergressi cunctos ad paternum cuneum quem eminus uideo in suo uigore manentem cedere necessitati, quantocius ueniamus. His dictis,  calcaribus sonipedem urgens medios intersecat hostes, donec anteriores transgressus, mitiori incessu equum alleuat. Et ut noueris quam securum in aduersis et prouidum gessit animum, ceteris militibus armorum onera ubiubi proiicientibus, optimus iuuenis laboris patiens sustinuit, donec ad pauperis cuiusdam tugurium ueniens, euocato pauperculo, exuit se thorace, proiiciensque ad pedes hominis: Accipe, inquit, uir, quod mihi est oneri, tue consulat necessitati. At rex iam longe processerat, iam ordinate terribiliter incedens ut quosdam de insequentibus capiens, ceteros qui instabant plurimum deterreret; sicque ad Carleolum usque perueniens, ibi de se iam securus, sed de filio pauidus per biduum nil aliud agens exspectabat. Tertia tandem  die diu desideratum sanum et incolumem filium recepit. Anglorum sane proceres diu insequentes, innumerabiles tam Scottos quam Galwenses interfecerunt, de militibus uero multos ceperunt. De singulis autem partibus singuli milites corruerunt. Sane Anglorum duces omnes sani incolumesque reuersi, et circa Walterum Espec, quem ducis et patris loco uenerabantur conglobati, immensas gratias Deo omnipotenti pro insperata uictoria retulerunt.





GENEALOGIA REGUM ANGLORUM.




INCIPIT EPISTOLA ABBATIS RIEuALLENSIS AELREDI AD ILLUSTREM DUCEM H., POSTMODUM ANGLORUM REGEM.


Illustrissimo duci Normannorum et Aquitanorum et comiti Andegauensium HENRICO, frater A., seruus seruorum Christi qui in Rieualle sunt, salutem et orationes.

Adeo secundum naturam uirtus est, uitium contra naturam, ut uirtutem laudet et approbet etiam uitiosus, uitium uero, si humane rationis sequatur  iudicium, nec uitiosus excuset. Nam et uitium quasi semetipsum ob innatam sibi turpitudinem erubescens, semper latebras querit et optat secretum: cum econtra uirtus sue sibi pulchritudinis et honestatis conscia ad omnem tripudiet et exsultet aspectum, ob solam humilitatem publicum fugiens et humanum testimonium horrens. Quoniam igitur anime rationali naturaliter inest amor uirtutum, odium uitiorum, quicunque bonis moribus uirtutique studuerit, facile sibi omnium illicit et  inclinat affectum. Hinc est, uir illustrissime, quod te multorum qui te oculis non uiderunt mentibus impressit fama uirtutis, cum admirationi sis uniuersis nec minus delectationi; in tali etate tanta sapientia, in tantis deliciis tanta continentia, in tantis negotiis tanta prouidentia, in tali sublimitate talis seueritas, in tali seueritate talis benignitas.

Quis enim non obstupeat iuuenem pro regno certantem abstinere rapinis, cedibus parcere, cauere incendia, nullum grauamen inferre pauperibus, pacem et reuerentiam ecclesiis et sacerdotibus conseruare? Unde non immerito Andegauensium gloria, Normannorum tutela, spes Anglorum, Aquitanorum decus ab omnibus predicaris. Hoc tantum  superest, ut Iesum Christum horum munerum largitorem agnoscas et exoptes conseruatorem. Ego uero considerans de quorum progenie originem duxeris, gratias [ago] Domino Deo meo quod pro talibus talis nobis filius, quasi nouus quidam splendor, illuxit, in quo cum omnium antecessorum uirtutes conuenerint, maxime tamen in te spiritum Christianissimi regis Dauid gaudeo quieuisse; unde diuina prouidentia actum existimo, ut illius mundissime manus balteo te cinxerunt militari, per quas Christi gratia uirtutem tibi castitatis illius, humilitatis et pietatis infunderet. Quoniam autem recenti morte illius contristatus, uitam eius et mores sicut nunc amor, nunc timor, nunc spes,  nunc dolor meum uariant affectum, non historiando, sed lamentando, breui stylo collegi, te quasi pietatis illius heredem intimi cordis dilectione suscipiens, ipsam tibi lamentationem destinare curaui. In qua cum laudabilem eius uitam et pretiosam legeris mortem, illam imiteris ut ista consequi merearis. Omnis enim laus in fine canitur, nec inchoantibus premium promittitur, sed perseuerantibus datur. Omnipotens Deus conseruet in te et augeat gratiam suam, excellentissime et illustrissime domine.



De sancto rege Scotorum Dauid.

Religiosus et pius rex Dauid migrauit e mundo; qui, licet dignum tali anime locum inuenerit, mors tamen eius planctum nobis indicit. Quis enim non  lugeat uirum tam necessarium mundo, rebus humanis exemptum, nisi is qui rebus humanis pacem inuidet et profectum? Rex enim iste mansuetus, rex iustus, rex castus, rex humilis, quis facile dixerit, quid utilitatis humane uite contulerit; quem mansuetudo amabilem, iustitia terribilem, castitas compositum, humilitas communem fecerat? Que omnia si in priuato quolibet laude dignissima iudicantur, quanto magis in rege cui potestas dat licere quodlibet; cuius uitiis facile fauent inferiores, proni ad imitandum, prompti ad adulandum, cum et impunitas prestet audaciam, libido uero acuat et accendat luxuriam? Scimus enim eum regnum non appetiuisse sed horruisse, magisque illud ob alienam necessitatem suscepisse quam  dominandi libidine uictum auide inuasisse; unde et obsequia illa que a gente Scotorum in nouella regum promotione more patrio exhibentur ita exhorruit, ut ea uix ab episcopis suscipere cogeretur.

Sublimatus uero in regem, nichil superbum in moribus, nichil in uerbis crudele, nichil inhonestum preferebat in factis, unde tota illa gentis illius barbaries mansuefacta tanta se mox regi beneuolentia et humilitate substrauit, ut naturalis oblita seuitie, legibus quas regia mansuetudo dictabat colla submitteret, et pacem quam eatenus nesciebat gratanter exciperet, unde non immerito dilectus a Deo et hominibus uidebatur; dilectus a Deo plane, qui statim in ipsis regni sui initiis ea que Dei sunt  diligenter exercuit, in ecclesiis construendis, in monasteriis fundandis, que et ampliauit possessionibus et honoribus cumulauit. Cum enim ipse in toto Scottorum regno tres uel quatuor tantum inueniret episcopos, ecclesiis ceteris sine pastore tam morum quam rerum dispendio fluctuantibus, ipse tam de antiquis quas reparauit, quam de nouis quas ipse erexit decedens nouem reliquit. Monasteria autem ordinis Cluniacensis, Cisternicensis, Tyronicensis, Arensis, Premonstracensis, Beluacensis, non pauca, non parua, plena fratribus dimisit. Inter quos sic fuerat quasi unus ex ipsis et bona laudans, et si qua minus laudanda emergebant uerecundie dissimulans, subtractus omnibus,  sollicitus pro omnibus, multa largiens et nichil exigens. O dulcis anima quo abisti? quo recessisti? Ubi oculi illi pleni pietatis et gratie, quibus et congaudere cum gaudentibus et flere cum flentibus  consueuisti?

uidi ego oculis meis cum aliquando paratus ire uenatum pede in scansili posito equum uellet ascendere, ad uocem pauperis audientiam sibi dari postulantis, quod pedem retraxerit, relictoque equo et regressus in aulam, eadem die ad propositum non reuersurus, causam pro qua fuerat appellatus benigne et patienter audierit. Consueuerat preterea ad ostium aule regie sedens pauperum et uetularum, que certis diebus de singulis quocunque ueniebat regionibus uocabantur, causas diligenter audire,  et singulis cum multo sepe labore satisfacere. Nam sepe litigabant cum illo, et ipse cum illis, cum ipse nollet contra iustitiam personam pauperis accipere, et ipsi nollent rationi quod ostendebat acquiescere. Denique si contingeret ut sacerdos, uel miles, uel monachus, uel diues uel pauper, uel ciuis uel peregrinus, uel negotiator uel rusticus cum eo haberet sermonem, ita cum singulis de suis negotiis et officiis conuenienter et humiliter disserebat, ut singulus quisque sua eum tantum curare putaret, et sic omnes iucundos et edificatos dimitteret. Tactus quippe infirmitate qua fuerat carne soluendus, feria quarta, id est XIII Kalendas Iunii, cum intellexisset dissolutionem sui corporis imminere, uocatis familiaribus suis quod de se ipse sentiebat  incunctanter exposuit. At illi more humano consolabantur egrotum, uitam illi et sanitatem penitus promittentes. Sed cum feria sexta morbus ingrauesceret, et ei standi simul et incedendi facultatem uis languoris adimeret, accersitis clericis uirisque religiosis, Dominici corporis sacramentum sibi dari postulauit. Parantibus illis efferre quod iusserat, prohibuit ille, dicens se ante sacrosanctum altare sacrosancta mysteria percepturum. Igitur clericorum ac militum manibus in oratorium deportatus, post missarum solemnia uenerandam sibi crucem, quam nigram uocant, produci sibi petiit adorandam.

Est autem crux illa longitudinem habens palme de auro purissimo mirabili opere fabricata, que in  modum thece clauditur et aperitur. Cernitur in ea quedam Dominice crucis portio , Saluatoris nostri imaginem habens de ebore densissime sculptam, et aureis distinctionibus mirabiliter decoratam. Hanc religiosa regina Margareta, huius regis mater, que de semine regio Anglorum et Hungariorum exstitit oriunda, allatam in Scotia quasi munus hereditarium transmisit ad filios. Hanc igitur crucem omni Scotorum genti non minus terribilem quam amabilem cum rex deuotissime adorasset, cum multis lacrymis peccatorum confessione premissa, exitum suum celestium mysteriorum perceptione muniuit. Deinde relatus in thalamum, uenientibus sacerdotibus ut sacre unctionis sacramenta  complerent, assurrexit ut potuit, ac de lectulo in terram se deiiciens, salutare illud officium cum tanta deuotione suscepit, ut clericos paulo festinantius psallentes, manu simul ac sermone compesceret, singulis uerbis ipse intenderet, ipse singulis orationibus responderet. Omnibus igitur rite peractis, cum maxima carnis ac mentis quiete diem exspectauit extremum, suos diligenter obtestans quatenus mox ut ipse decederet mortem suam omnibus propalarent. Quanto citius enim, inquit, mors mea innotuerit, tanto citius amicorum meorum beneficiis aliquid mihi consolationis pietas diuina prestabit. In hac ei deuotione dies clauditur, cui sequentem in magna tranquillitate continuauit et noctem.

 Die autem Dominica que Christi ascensionem precedebat, id est Kal. Iunii illucescente, cum sol iste noctis tenebras emergens radiis sue lucis abigeret, ipse a corporis tenebris ad uere lucis gaudia commigrauit, cum tanta tranquillitate ut uideretur non obiisse sed obdormisse, cum tanta deuotione ut inuentus sit utrasque manus iunctas simul supra pectus suum uersus celum erexisse. Subuenite, sancti Dei; occurrite, angeli Domini, suscipite animam uestro dignam consortio, collocate eam in sinu Abrahe cum Lazaro, quem non despexit sed fouit, cum sanctis apostolis et martyribus, quorum memorias diligenter exstruxit et coluit, cum Christi sacerdotibus et confessoribus quos in suis  successoribus et basilicis ueneratus est, cum sanctis uirginibus quarum pudicitiam imitatus est, cum mundi contemptoribus quos sibi mammona iniquitatis constituit, quibus se Christi nomine cum omni humilitate substrauit. Adsit ei illa misericordie mater, que quanto ceteris constat esse potentior, tanto ipsius pietas sit efficacior! Ego autem, licet peccator et indignus, memor tamen beneficiorum tuorum, dulcissime domine et amice, que mihi ab ineunte etate mea impendisti, memor gratie in qua me nunc ultimo suscepisti, memor beneuolentie qua me in omnibus petitionibus exaudisti, memor munificentie quam exhibuisti, memor amplexuum et osculorum in quibus me non sine lacrymis omnibus qui aderant admirantibus dimisisti, libo et  pro te lacrymas meas resoluo, affectum meum et totum spiritum meum refundo. Hoc pro te Deo meo sacrificium offero. Hanc beneficiis tuis uicissitudinem rependo. Et quia hoc minimum est, ibi mens mea ex intimis medullis tui recordabitur, ubi pro salute omnium Patri quotidie Filius immolatur.



De genealogia regum Anglie, et regis Dauid Scotie.

Quoniam de optimis moribus religiosi regis Dauid pauca descripsimus, dignum duxi genealogiam, que et tua est, dux illustrissime Henrice, breuiter ueraciterque subtexere, ut cum uideris quanta fuerit antecessorum tuorum probitas, qualis in eis uirtus innituerit, qualis splenduerit pietas, agnoscas  etiam quam naturale tibi sit abundare diuitiis, florere uirtutibus, uictoriis illustrari, et quod his omnibus prestat, Christiana religione et iustitie prerogatiua fulgere. Est enim ad optimos mores obtinendos maximum incentiuum, scire se ab optimis quibusque nobilitatem sanguinis meruisse, cum ingenuum animum semper pudeat in gloriosa progenie degenerem inueniri, et contra rerum sit naturam de bona radice fructus malos pullulare. Sicut igitur in ueracissimis et antiquissimis historiis uel chronicis potui reperire, a te ipso, uirorum clarissime, exordium sumens, et per gloriosissimam matrem tuam auiamque clarissimam ascendens breuiter usque ad ipsum Adam, patrem cunctorum mortalium  lineam tibi tue cognationis ostendam, ut postmodum omissis antiquissimis quorum historias uetustas ipsa deleuit, per excellentiores Anglie reges, eorum sublimiora queque gesta summatim tangendo redeamus, ut, cum uideris tantam eorum gloriam morte ac uetustate perisse, eosque pro uite meritis celeste premium quod perire non potest meruisse, discas semper diuitiis glorieque mundiali preferre iustitiam, ut post uitam temporalem peruenias ad eternam. Amen.

Tu igitur, uir optime, filius es gloriosissime imperatricis Mathildis, cuius fuit mater christianissima et excellentissima Anglorum regina, Mathildis filia sanctissime femine regine Scotorum Margarete, que nominis sui splendori morum sanctitatem  preferebat. Huius pater Edwardus, qui fuit filius Edmundi regis inuictissimi, cuius pater Edelred, cuius pater Aedgarus pacificus, cuius pater Eadmundus, cuius pater Edwardus senior, cuius pater nobilis Aluredus, qui fuit filius Adelwlfi regis, qui fuit regis Egbrichti, cuius pater Alchmundus, cuius pater Effa, cuius Eppa, cuius pater Ingles, cuius frater fuit famosissimus rex Ine nomine, quorum pater Ceonred, qui fuit filius Ceolwald, qui fuit Cutha, qui fuit Cuthwine, qui fuit Cheulin, qui Cheuric, qui fuit Creoda, qui fuit Ceordic, qui fuit Elesa, qui fuit Eda, qui fuit Gewis. Iste fuit caput gentis sue, a quo et tota gens illa nomen accepit. Huius pater fuit Wig, cuius pater fuit Frewine, cuius pater Freodgar, cuius pater Brand, cuius pater  Bealdag, cuius pater Woden. Qui fuit filius Fredewald, qui fuit Freolof, qui fuit Frederewlf, qui fuit Fingondwlf, qui fuit Geta, qui fuit Gearwa, qui fuit Beu, qui fuit Celdwa, qui fuit Heremod, qui fuit Itermod, qui fuit Hathra, qui fuit Wala, qui fuit Beadwig, qui fuit Sem, cuius pater Ne, cuius pater Lamech, cuius pater Mathusale, cuius pater Enoch, qui fuit filius Malaleel, qui fuit Cainan, qui fuit Enos, qui fuit Seth, qui fuit filius Adam patris omnium.

Seth natus est pro Abel quem occidit Cain . Sicut autem in Abel Christi passio, ita et in Seth Christi est resurrectio figurata. Seth enim Hebraicum nomen est, et lingua Latina dicitur resurrectio.  Ab hoc igitur Seth ducitur generatio usque ad Enoch, qui uiuus a Domino translatus cum sancto Elia, Antichristi prestolatur aduentum. Inde uenitur ad Ne, qui solus cum filiis et uxoribus meruit mundo pereunte saluari, cuius primogenitus Sem a patre meruit benedici. Dicunt Iudei hunc fuisse sacerdotem summi Dei, et postea Melchisedech fuisse uocatum, qui in figura sacerdotii nostri panem offerebat et uinum, unde in psalmis Christo dicitur: Tu es sacerdos in eternum secundum ordinem Melchisedech . Ab isto igitur Sem genealogia ducitur usque ad Woden, qui tante auctoritatis fuit apud suos, ut feriam quartam quam Romani gentiles diem Mercurii appellabant, eius nomini consecrarent; que consuetudo ab Anglis  hodie seruatur, uocant enim eumdem diem Wodensdei, id est diem Woden.

Porro a Woden linea cognationis tue tenditur usque ad Getam, qui et ipse tante sapientie et uirtutis habitus est, ut a paganis pro Deo coleretur. Unde proceditur ad christianissimos reges Anglie, Ingles et Ine. Quorum Ine cum potentissimus regum Anglie esset, relicto regno, peregrinus profectus est Romam, ibique feliciter peregrinans, tandem ad celestem mansionem felicius conscendit. Ab Ingles uero linea cognationis tue tenditur usque ad Ebrichtum, qui tante fuit probitatis, ut uniuersam Angliam ex Australi parte Humbre, que pluribus regibus eatenus diuisa subiacuerat, suo subiugaret  imperio, et ita primus omnium monarcha Anglie diceretur.



De edelwilfo rege.

Cuius filius fuit Edelwlf, futuri certe generis sui splendissimum caput, et de qua sanctissimi fructus orirentur pretiosissima radix. Hic in regno terreno semper meditabatur celeste, ut manifeste daretur intelligi eum non uictum cupiditate, sed caritate prouocatum, aliene necessitati regnando consulere, non sue uoluntati dominando satisfacere. Erat enim pater orphanorum et iudex uiduarum, ecclesiarum defensor, propagator monasteriorum. Eleemosynis sane sic operam dabat ut totam terram suam pro Christo decimaret, et partem decimam per ecclesias monasteriaque diuideret. Tandem cum multo apparatu  Romam profectus, integro anno ibi perendinauit, loca sancta frequentans, uigiliis et orationibus uacans, eleemosynas multas pauperibus erogans. Sed et ecclesiis beatissimorum Petri et Pauli, ipsique summo pontifici pro regia munificentia plurima largitus est munera. Et sic cum multarum uirtutum stipendiis reuersus in Angliam, post biennium regnum inter filios sapienter diuisit. Per singula territoria sua pauperes alendos ac uestiendos distribuit, thesauros suos misericorditer dispersit et dedit pauperibus ; ex quibus non modicam portionem ecclesiis apostolorum Rome et summe sedis episcopo delegauit, et sic in senectute bona collectus est ad patres suos, regnum certe non amittens sed mutans, temporale deserens et  eternum adipiscens.



De piissimo rege Alfredo.

Cuius filius fuit illud Anglorum decus, regum gemma, uirtutum exemplar Aluredus, ceteris fratribus suis iunior etate, sed annosior uirtute, unde et a patre plus cunctis fratribus amabatur, ob morum scilicet suorum similitudinem, et spiritalis cuiusdam gratie priuilegium que in eo adhuc puero mirabiliter refulgebat. Unde eum pater cum adhuc puerulus esset, cum multis militibus maximisque donariis Romam misit, ut sanctissimorum apostolorum precibus commendaretur, et a summo pontifice benediceretur; uenerabilis autem summus sacerdos Leo qui tunc Ecclesie Romane prefuit, uultum  et statum pueri contemplatus, cum in eo diuine presentiam maiestatis scintillantium uirtutum indiciis persensisset, tempus et etatem regnandi regie unctionis sacramento preueniens, sicut quondam Samuel puerum Dauid, ita eum in regem sanctissimus presul deuotissime consecrauit. uerum postmodum cum patre Romam repetens, paternorum bonorum in omnibus cooperator et adiutor esse promeruit. Hic ab ipsa pene infantia sua legere et discere dulce habuit, circa ecclesias assiduus, in orationibus frequentissimus, obediens parentibus, sociis humilis ac deuotus. Ita meditabatur in etate puerili quod senex deuotus impleret. Denique portionem psalterii in qua maxime delectabatur paruo uolumine scriptam in sinu semper circumferebat,  ut quod pectus illud interius ruminabat, ab exterioris sui hominis pectore recederet.

Cum uero post mortem fratrum suorum, cum quibus aliquo tempore regnauit, ad eum totum regnum hereditario iure transisset, sublimior omnibus factus est omnium seruus, ut posset dicere cum Propheta: Exaltatus autem humiliatus sum, et non sum confusus . Ita se bonis amabilem, impiis terribilem, ecclesiarum ministris pauidum, amicis et sociis iucundum, pauperibus mitem et largum exhibuit, ut uideretur omnium hominum moribus ac nature congruere, omnibus utilis ac necessarius esse. Et quod nunc raro inuenitur in terris, illam maximam regis credidit dignitatem, nullam in ecclesiis Christi habere potestatem. Illa,  inquit, regnantis dignitas si se in regno Christi que est ecclesia, non regem sed ciuem cognoscat, si non in sacerdotes legibus dominetur, sed Christi legibus quas promulgauerunt sacerdotes humiliter subiiciatur. Porro Constantini imperatoris piissimi imitabatur exemplum, qui, cum urbi prefuisset et orbi, ad Christi fidem conuersus tantam sacerdotibus reuerentiam exhibebat, ut, cum ad eum aliquando episcopi scriptas chartulis querimonias aduersus inuicem detulissent, conuoluens eas in sinu iusserit igne consumi: Non est meum, inquiens, de sacerdotibus iudicare, uocansque episcopos, inquit: Patres sanctissimi, nolite iudicio contendere, presertim apud nos, de quorum erratibus  uestrum est iudicare. Sed si quid inter uos ortum fuerit questionis, modeste tractetur in ecclesia, ne aliquid quod uestram sanctitatem dedeceat ad eorum qui foris sunt notitiam transferatur. Ego quem piam certe si de ordine uestro cernerem cum muliere peccantem, proprio eos pallio operirem ne qua religioni uestre impiis detrahendi daretur occasio. Huius itaque aliorumque regum sanctorum beatus Aluredus secutus exemplum, ipsius mundi principis aduersum se prouocauit inuidiam. Denique sicut quondam sanctum Iob , ita hunc Satan petiit ad tentandum: Nunquid, inquiens, Aluredus frustra colit Deum? Et Dominus ad eum: Ecce in manu tua sunt cuncta que possidet, tantum ne in eum extendas manum tuam.

 Egressus itaque Satan a facie Domini immisit ei inimicos pessimos, Dacos scilicet et Frisones, a fide Christi alienos; qui cum multa classe uenientes in Angliam, maximam regni portionem rapinis, incendiisque consumunt. Quos cum rex strenuissimus sepius repulisset, permissi sunt tandem preualere, totamque in tantum occupare prouinciam, ut rex Christianissimus fuga sibi consulens, exutus regno cum paucissimis familiarium suorum in siluis ac paludibus delitesceret, ac suam suorumque uitam piscium captura transigeret. In omnibus his non peccauit Aluredus labiis suis, nec stultum quid contra Deum locutus est. Nec tantum tristabatur quod regnum amiserat, quantum gratulabatur quod uacandi Deo tempus congruum et locum opportunum  inuenerat. Sed hactenus Christi miles fuerat comprobandus. Quadam igitur die cum sociis in preda piscium occupatis, in tuguriunculo residens meditaretur in lege Dei, hymnisque Dauidicis proscriptionis sue solaretur iniuriam, adfuit quidam in habitu peregrino uir uenerandi uultus stipem humiliter petens. At rex ut erat uultu hilaris animoque iucundus, utrasque ad celum erigens manus: Gratias, inquit, Deo, qui pauperem suum in paupere uisitauit, qui, licet dat omnibus affluenter, et non improperat, dignatur tamen et quod dedit exigere, et quod exegerit restituere cum usura. Sed quid ageret seruus Dei? Nihil preter unum panem et in amphora uini modicum habebat; uocat itaque ministrum, et Heus! inquit, o puer, quid faciemus?  Christus adest, qui quondam thesauros regios in suis pauperibus uisitabat, huius paniculi nostri poculique paruissimi non dedignatur angustias. Frange itaque, cito frange esurienti panem istum et uinum diuide; totius uictus nostri partem mediam Christus accipiat, mihi ac familiole mee pars media reseruetur. Gratias egit regie munificentie pauper, nullumque paludibus impressum relinquens uestigium, uel discessit uel euanuit.

Inuentus in conclaui panis integer, uinique in amphora pristina quantitas regem erigit in stuporem, cum ecce hi qui piscatum ierant redeuntes, tantam piscium multitudinem attulerunt, ut precedens miraculum sequentis magnitudine augeretur. Sequenti nocte cum psalmis et orationibus ac salubri  meditatione uigilias protelasset, in somnum tandem resolutus, uidet uirum prope assistere, facie splendidissima, nigro capillo, oculis lucentibus, quem pontificalia illustrabant insignia, librum auro gemmisque fulgentem in pectore preferentem. Qui cum ei de diligendo Deum, de seruanda iustitia, de misericordia in pauperes, de reuerentia in sacerdotes monita sacra dedisset, ipse iterum adiecit: Patientiam tuam, o mi Alurede, Christus ex alto prospiciens, laboribus tuis et erumnis finem imposuit. Mane itaque facto cum ad proximum nauigaueris littus, cornuque proprio ter insonueris, aderunt tibi fortes auxiliarii de amicis tuis optimis, quorum consilio cum reliquum exercitum congregaueris, aggredere  hostes, uictoria sine dubio illustrandus. Sic Sanctus.

At rex, palpitantibus oculis, in eum respiciens: Quisnam es tu, inquit, o beatissime, qui exsuli huic tam boni nuntii baiulus aduenisti? Et sanctus: Cuthbertus, ait, uocor Lindisfarnensis quondam episcopus, tui tueque gentis curam gerens: cui die hesterna in tue mentis propositum deuotionemque probarem, tuum hospitiolum uisitanti panem uinumque, totum scilicet uictum tuum, misericorditer diuisisti. Scias igitur te tuosque filios, me patrocinante, si tamen ambulaueritis in uiis Domini, totius Anglie monarchiam obtenturos. Memento autem mei cum bene tibi fuerit. Et, his dictis, lux cum loquente disparuit. Mane autem cum amicorum occursu, reliqui quoque exercitus qui sequebatur aduentu,  rex nocturne promissionis sensisset effectum, post amplexus et oscula et fusas super inuicem lacrymas, rex in medio stans tali oratione suum animauit exercitum:

Gratias ago Deo meo, commilitones, qui non amouit orationem meam et misericordiam suam a me. Ipse enim percutit et sanat, mortificat et uiuificat, pauperem facit et ditat, humiliat et subleuat, ipse Dominus faciens pacem et creans malum, ipse Dominus faciens omnia hec; hactenus pro peccatis nostris flagellans flageltauit nos Deus, sed morti non tradidit nos. Respexit iterum in orationem humilium et non spreuit precem eorum. Ecce illo miserante reliquie Anglorum salue fient. Quis dubitet? Quis nos de tot latibulis euocauit, de tot regionibus  congregauit, et inter paganorum frementes copias timore deposito ad hoc colloquium quosdam singillatim, quosdam cum sociis uenire cegit? Agnoscite ergo quia hostes nostri conturbati sunt et commoti sunt, tremor apprehendit eos. Non enim in uirtute sua aut fortitudine manuum suarum preualuerunt super nos, sed dextera Dei et uirga furoris eius non tam in nos quam in nostra peccata deseuiens, paganorum usus est crudelitate, in purgationem et non in destructionem. Ecce iterum oculi Domini super nos, et aures eius ad preces nostras. uiriliter proinde agite et confortetur cor uestrum, quoniam secundum multitudinem dolorum nostrorum quos hactenus perpessi sumus, consolationes eius letificabunt animas  nostras. Cogitate, qui aduersum quos, qua ratione, qua insuper necessitate pugnamus. Christiani contra paganos, pii contra impios, contra superbos, contriti corde et humiles spiritu dimicamus. Et qua ratione. Ecclesias certe destruxerunt, altaria suffoderunt, non etati, non ordini, non denique sexui pepercerunt. Preterea non aliena petimus, sed nostra repetimus. Nostra nobis eripuerunt, nostra possident, nostra luxuriose consumunt, nostra in idolorum suorum sacrificiis expendunt. Certe si necessitatem queris pugnandi, audi breuiter. Ne ulterius gentes Christiano nomini irreuerenter insultent, ne Deo uero idola preferant, ne quod nostris peccatis exigentibus de nostris toties uictoriam reportarunt, demonum quos colunt uirtuti ascribant. Postremo ne  diripiantur uxores nostre, ne captiuentur filii, ne uirgines uiolentur, ne impii et peruersi totam Anglorum nobilitatem ad degenerem transferant seruitutem. Quoniam igitur suscepimus de manu Domini duplicia pro omnibus peccatis nostris iam probati, iam examinati, iam purgati congrediamur secure, cum nobis sit et fides certior et causa iustior, quos Christus inuitat, quos pietas prouocat, quos urget necessitas, quibus Christus adest, quibus fauent angeli, quibus sancti presto sunt, quibus de celo oracula diuina resultant.

Hec cum dixisset, nocturne uisionis cunctis audientibus retexit oraculum. Quo audito, acclamauit populus: Dominus dabit uirtutem et fortitudinem plebi sue, benedictus Deus. Statimque correptis  armis in hostes ruunt. Et mox sicut fluit cera a facie ignis, sic perierunt pagani a facie Dei. Sternuntur, fugantur, dissipantur. Relictoque nominatissimo uexillo suo quod, quia demoniaco instinctu coruina effigie deformauerant, Rauen uocabant: quotquot manus persequentium euadere potuerunt siluarum quesiere latibula. Ab illa die deinceps erat Aluredus uir in cunctis prospere agens, quoniam Dominus erat cum illo, et omnia opera eius dirigebat, donec fugatis hostibus uel subactis requiesceret terra post Dominum et post Aluredum seruum eius. In diebus autem pacis non otio torpuit, aut uanis spectaculis otiosisue discursibus tempus perdidit, sed legere, et scribere, et sacros apices in linguam Anglicam uertere laborabat. Exstant parabole  eius plurimum habentes edificationis, sed et uenustatis et iucunditatis. Leges Christianissimas et scripsit et promulgauit, in quibus fides eius et deuotio in Deum, sollicitudo in subditos, misericordia in pauperes, iustitia circa omnes cunctis legentibus patet. In restaurandis ecclesiis quas impia manus euerterat, in reparandis, ditandis, ornandis monasteriis desudabat. Inter que duo nobilissima monasteria, unum monachis in loco qui dicitur Edelingeheie, alterum feminis in ciuitate que Scettebprig dicitur, multis sumptibus condidit, multis possessionibus ditauit, multis donariis adornauit. Permaximam preterea curam gerebat, ne a uicecomitibus et ministris pauperes opprimerentur, et indebitis exactionibus grauarentur. Unde  celebre factum est nomen eius per uniuersum orbem, etiam in magna urbe Roma; quippe qui donaria multa ac largissimas eleemosynas sepe mittebat apostolorum ecclesiis et ipsi summo pontifici. Summus uero pontifex tantam deuotionem gratanter amplectens, piis precibus eius inclinatus scholam Saxonum ab omni tributo et telonio absoluit. Sed et donaria plurima, insuper et partem ligni Dominici regi transmisit. Audiens etiam famam eius Ierosolymitanus patriarcha, et ipse regem pretiosis exeniis munerauit. Sane de annuo censu qui ei pendebatur iustissima distributione ordinauit, ut pars tertia bellatorum deputaretur stipendiis, pars tertia in mercedem et uictum operariis  cederet, pars uero tertia regiis muneribus que munificentissime aduenientibus tam diuitibus quam pauperibus largiri consueuerat, seruaretur. Qualiter autem sui meminerit peregrini, Dunelmensis ecclesie libertas et possessio hodieque demonstrat. Rex igitur Aluredus cum regnasset nouem et uiginti annis et mensibus sex, de regno terreno ad regnum celeste transcendit: Aedwardum filium suum, regni morumque suorum relinquens heredem.



De rege Edwardo seniori.

Erat autem in scientia litterarum patre minor, sanctitate uero non multum inferior, sed superior potestate. Multo enim latius quam pater regni sui fines dilatauit, urbes et nouas condidit, et dirutas renouauit. Impiissimam Dacorum gentem quam  pater eius non expulerat, rebellantem sibi multis contritam preliis uel fugauit penitus, uel misera seruitute compressit, et insule faciem in antique pulchritudinis speciem reformauit. Adiecit etiam decoris plurimum soror regis Aelfleda, sexu quidem femina, sed animo ac uirtute plus uiro, que exceptis his quas rex edificauerat urbes construxit, Brunesburch, Bruge, Scorgate, Thamewrthe, Swaford, Edebirath, Werewicum, Ciresbirith, Warebirich, Runconere, Liecestre. Ipsa pugnauit contra Walenses et uicit, et Derebi expugnauit et cepit. Tantaque fortitudine emicuit, ut a pluribus rex diceretur. Igitur rex Edwardus, uir mansuetus et pius, omnibus amabilis et affabilis, adeo omnium in se prouocabat affectum, ut Scoti, Cumbri, Walenses,  Northumbri, et qui remanserant Daci, eum non tam in dominum et regem quam in patrem cum omni deuotione eligerent. Tanta dehinc modestia regebat subditos, tanta iustitia inter proximum et proximum iudicabat, ut contra ueritatem non dico nichil uelle, sed nec posse uideretur; unde fertur quibusdam iratus dixisse: Dico uobis, si possem uicem uobis reddidissem. Quid non posset rex in subditos, dominus in seruos, potens in infirmos, dux in milites? Sed quidquid non dictabat equitas, quidquid ueritati repugnabat, quidquid non permittebat iustitia, quidquid regiam mansuetudinem non decebat, sibi credebat impossibile. Ipse nouum monasterium Wintonie fundauit, et mater eius sanctissima femina Elswida monasterium uirginum  in eadem ciuitate construxit. uixit autem rex Aedwardus in regno uiginti quatuor annis: et genuit filios et filias. Ex nobilissima femina Egwina filium suum primogenitum Adelstanum. Ex regina Aedgiua, Aedwinum, Edmundum, Edredum, et quatuor filias; quarum prima Edburga in Dei sponsam eligitur et consecratur. Altera ab Ottone Romanorum imperatore in matrimonium sumitur. Tertia ad Carolum regem Francorum ab eo ducenda destinatur. Quartam rex Northanhymbrorum in matrimonium sortitur.

Ferunt quidam regem aliquando inter missarum solemnia factum in excessum mentis contra morem suum risisse. Mirantibus qui aderant, et tempore  opportuno causam sciscitantibus, ait rex: »Conuenit Dacis et Northgensibus predatum uenire in Angliam. Congregata in portu magna nauium multitudine, illatis quoque armis comportatisque cibariis nauigaturis necessaria parabantur. Et iam nauigandi tempus aduenerat, iam uentis uela, uelis naues fuerant committende, cum ecce unusquispiam de domo uicina portui cum calice pleno meda egrediens, proceres inuitat ad potum. Rident illi, instat ille. Tandem probrosum eis nomen si non uel semel biberent imprecatus, cunctos pellexit a naui. Dumque calix succederet calici, assiduitateque bibendi succenderetur auiditas, ebrietas in loquacitatem, loquacitas prorupit in litem, lis Dacos prouocat et armat in pugnam. Fit tumultus  inter conuiuas; dum ceca quadam amentia quisque in socium irruit, nesciens cui parceret, et quem feriret ignorans. Inter mutuas igitur cedes dum alii sternerentur, alii uulnerarentur, quidam fuga uitam reseruant, quidam ascensis nauibus maria secant, sicque dispersi omnes, ab intentione propositoque deficiunt. Hec risus mei causa, quoniam risum fecit mihi Dominus, et quicunque audiet corridebit mihi. Spero autem in Deo meo, quoniam temporibus meis Angliam alienigene non grauabunt.« Cerne, queso, regiam mentem quanta lux diuinitus illustrauerit; longe posita sensit, presentia neglexit, et futura prospexit.



De rege Edelstano.

Dormiuit autem cum patribus suis rex Edwardus,  et regnauit Edelstanus filius eius pro eo; ambulauitque in uiis patrum suorum, non declinauit ad dextram neque ad sinistram; eamdem in Deo fidem, in subditos gratiam, circa ecclesias deuotionem, circa pauperes misericordiam, circa Dei sacerdotes retinens reuerentiam. Contra hunc reliquie Dacorum more suo nefandum erigunt caput, sed contriti sunt sub pedibus eius et redacti in puluerem. Rebellauerunt ei Northymbri et Scoti, et fedus quod cum eo pepigerant preuaricati sunt. Rex uero cum maximum congregasset exercitum, terra marique impios expugnaturus progreditur. Cum autem uenisset in prouinciam Lindisse, obuiam habuit pauperum et mediocrium turbam non modicam. Sciscitanti unde uenissent, respondent  de Beuerlaco, ubi ad uisitandas beati Ioannis reliquias spe obtinende salutis aduenerant. Quesiuit rex, si quem uoti sui obtinuissent effectum: et unus illorum: Ego, inquit, cecus natus ad sanctissimi uiri corpus lumen recepi. Et alter: Ego claudus ex utero matris sancti Ioannis orationibus, ut ipse uides, sanus incedo. Audiens autem hec et his similia rex Christianissimus: Magnus est, inquit, iste Ioannes, et utile credo in hoc magno negotio tanti uiri nobis conciliare gratiam et auxilium implorare. Quoniam igitur fas non est talem nos regni nostri inuisitatum preterire patronum, precedat exercitus noster uia regia, ego cum paucis sepulcrum eius de quo tanta audio, eius misericordiam  inuocaturus adire curabo. ueniens deinde ad sancti tumulum rex illustrissimus, post excubias more patrio celebratas, post orationes corde supplici fusas, cum pauimentum deuotissimis lacrymis perfudisset, protractum e uagina cultellum sacris imposuit altaribus: Ecce, inquiens, beatissime Ioannes, sponsionis mee uadimonium, ut, cum auxilio tuo subactis hostibus cum prosperitate rediero, digno illud pretio redimam, et quoad uixero, tibi gratus et deuotus existam. Reuertitur deinde ad exercitum suum rex, et mox hostium fines potenter inuadit. Et iam tempus aduenerat preliandi, cum precedenti nocte rex oppressus somno, sanctum Ioannem sibi aspicit assistentem, et ut secure congrederetur hortantem: Deuotionem, inquiens, tuam  quam circa sepulcrum meum exhibuisti, gratanter amplectens, oraui pro te Deum meum, et exaudiuit uocem meam. Obserua igitur, et audi uocem meam; ut ambules in uiis patrum tuorum, et inimicus ero inimicis tuis, et affligentes te affligam, et custodiet te gratia Dei. Hec dicens, disparuit. Mane autem facto, rex in hostes irruit, potitusque uictoria regem Scotie ad deditionem cegit. Cumque situm terre illius non paruo tempore explorasset, accepto obside regis filio, reuersus est Eboracum. Inde tendens Beuerlacum, cultellum suum multarum possessionum maximeque libertatis largitione redemit. Cum autem uixisset postea sexdecim annis regnando mortuus est; et regnauit Edmundus frater eius pro eo.



De nobili rege Edmundo.


Erat autem patris Edwardi in omnibus imitator; homo simplex et rectus, et timens Deum , et usque ad finem uite sue permanens in innocentia sua. Promotus uero in regnum zelo zelatus est pro fide Christi, nimisque egre ferens paganorum reliquias cultura idolorum regni sui fedare decorem, quinque nobilissimas ciuitates, Lincolniam, Leicestriam, Stanfordiam, Snotingaham, Derebt, quas eatenus incoluerant, de manibus eorum extorsit, omnique infidelitate abrasa Christiane fidei lumine illustrauit. Purgato autem ab alienigenis regno, et sibi in omni parte subiecto, monasteriorum et ecclesiarum maxime curam habuit,  consilio sanctissimi Dunstani, et statuenda statuit, et corrigenda correxit. Hic Clastingberi beato Dunstano ut in monachorum habitationem fundaretur commisit, et multa alia bona, sancto Dunstano cooperante, disposuit. Cum igitur Anglia sub tanto patre magis quam rege pace magna et gloria floreret, immatura eius morte, quam exactis in regno quinque annis et septem mensibus nefanda proditione incurrit, subito dolore et timore emarcuit.



De Edredo rege.

Successit ei in regnum frater suus Edredus, et ambulauit in uiis fratris sui; beati Dunstani consiliis in omnibus obediens, et iustissimis legibus subditos regens. Erat enim tante probitatis, ut rebellantes  sibi Northymbros et Scotos facile uicerit, et in pristinam subiectionem sine magno labore redegerit. Huius laudabilem uitam mors pretiosa conclusit. Cum enim ad regem egrotantem beatus Dunstanus uocaretur, in ipso itinere audiuit uocem angelorum in celo dicentium: Rex Edredus nunc obdormiuit in Domino.



De Edwino rege.

Post quem suscepit regnum Anglorum Edwinus filius Edmundi regis, nec ambulauit in uiis patrum suorum, sed in sancta illa progenie nouus quidam Herodes emersit, qui cuiusdam Herodiadis mulieris, uidelicet impiissime contra Deum, contra leges, contra ipsius iura nature adulterinis abutebatur amplexibus, et consilia nequissima sequebatur.  Nec defuit spiritus Ioannis qui in sancto uiro Dunstano et regem argueret adulterantem, et adulteram dignis inuectionibus uerberaret. Que Iezabelitico spiritu incitata nostri Elie moliebatur interitum, fuissetque uoti sui compos si non sanctus premunitus a Spiritu exsilium patrie pretulisset. Rex uero cum huius nequissime deceptus consiliis, nec iuste, nec prudenter regnasset, maxima regni sui parte exuitur, que mox ad fratrem eius Edgarum transfertur. Tandem compunctus renuntiauit adultere, et consiliis sanioribus utebatur. Recordatus enim est Dominus patrum suorum regum, scilicet Christianissimorum, et ne quis de sacra illa stirpe periret, occasionem qua saluaretur inuenit. Cum enim defunctus ab immundis spiritibus  traheretur ad penam, quidam demonum mortem eius quasi de infelicitate persecutoris sui gauisuro sancto nuntiat Dunestano. Qui mox resolutus in lacrymas tam diu ante misericordem Iesum pro eo supplicans, et plorans procubuit, donec a demonibus liberatus ueniam quam sanctus petiit obtineret.



De Edgaro rege pacifico.

Defuncto igitur rege Edwino, frater eius Edgarus successit. Erat enim filius Edmundi nobilissimi regis, qui fuit Edwardi senioris Christianissimi principis, qui fuit Elfredi uictoriosissimi ducis. Iste Edgarus cunctis predecessoribus suis felicior, nulli sanctitate inferior, omnibus morum suauitate prestantior,  quasi stella matutina in medio nebule, et quasi luna plena in diebus suis luxit. Iste Anglis non minus memorabilis quam Cyrus Persis, Carolus Francis, Romulusue Romanis. Hic enim regnum Anglorum celesti quadam pace composuit, et multarum linguarum gentes, unius federe legis coniunxit, unde ei cum Salomone commune uocabulum fuit, ut Pacificus quod Salomon interpretatur communi omnium uoce diceretur. Nec mirum. Ipso enim natiuitatis sue tempore angelos concinentes beatus Dunestanus audiuit: Pax Anglorum ecclesie huius pueri qui nunc natus est tempore. Sicut igitur aurora transacte noctis tenebras radiis sue claritatis depellit, ita huius sanctissimi regis promotione per omnem Angliam nox infidelitatis expellitur, irarum et  discordiarum tenebre propelluntur. Tanta enim in uerbis, in uultu, in moribus, interioris suauitatis indicia preferebat, ut, Deo cooperante, tota ei insula sine sanguine manus daret, et ad subdendum se ei Scotia, Cumbria, Wallia libens accurreret. Eo namque regnante sol uidebatur esse serenior, maris unda pacatior, terra fecundior, et totius regni facies abundantiori decore uenustior. In diebus illius non tormenta, non cruces, non exsilium, nec proscriptio, quantum boni principis uel leuis timebatur offensa. Omnibus igitur per Angliam in eumdem dilectionis spiritum concurrentibus, rex in ecclesiis construendis et ornandis, in monasteriis fundandis et ditandis, curam et operam impendebat. Denique per regnum Anglorum quadraginta construi  fecit monasteria, et alia monachis, et alia uirginibus deputauit. Clastingebiri quod pater eius fundauerat ipse perfecit. Abbendune, Burch, Lornei, Rameseie, et Wiltune monasterium uirginum magno studio condidit, multa diligentia illustrauit. Hieme et uere infra regnum suum usquequaque per singulas prouincias transire solebat, iudicia, mores, actus ministrorum et principum diligentius explorare, quomodo legum iura et suorum statuta decretorum seruarentur subtilius inuestigare, ne pauperes a potentibus preiudicium passi opprimerentur, sollicite precauere. Preparauerat naues robustissimas, numero tria millia sexcentas; quibus redeunte estate omnem insulam ad terrorem extraneorum, et ad suorum exercitationem  cum maximo apparatu circumnauigare prouincias consueuerat. Inter hec semper cum episcopis uirisque doctissimis, de lege Dei et sacris litteris conferebat, et quod ipse discere poterat, subditos docere non solum uerbo sed etiam exemplo satagebat. Cumque diligenter episcoporum, clericorum, monachorum, uitam et mores inuestigatione prudentissima didicisset, uocatis ad se ecclesiarum et monasteriorum patribus, cum eis huiusmodi sermonem habuit.



Sermo regis Edgari ad clerum.

Quoniam magnificauit Dominus facere misericordiam suam nobiscum, dignum est, Patres reuerentissimi, ut innumeris beneficiis illius dignis respondeamus operibus. Neque enim in gladio nostro possidemus  terram, et brachium nostrum non saluauit nos, sed dextra eius et brachium sanctum eius, quoniam conplacuit illi in nobis. Iustum proinde est ut, quia omnia subiecit sub pedibus nostris, subiiciamus illi et nos animas nostras; et ut hi quos nobis subdidit, eius subdantur legibus non segniter elaboremus. Et mea quidem interest laicos cum equitatis iure tractare, inter uirum et proximum suum iustum iudicium facere; punire sacrilegos, rebelles comprimere, eripere inopem de manu fortiorum eius, egenum et pauperem a diripientibus eum. Sed et mee sollicitudinis est, ecclesiarum ministris, gregibus monachorum, choris uirginum, et necessaria procurare, et paci eorum et quieti consulere. De quorum omnium  moribus ad uos spectat examen; si uiuunt continenter, si honeste se habent ad eos qui foris sunt, si in diuinis officiis solliciti, si ad docendos populos assidui, si uictu sobrii, si habitu moderati, si in iudiciis sunt discreti. Pace uestra loquor, reuerendi Patres, si ista solerti scrutinio curassetis, non tam horrenda et abominanda ad aures nostras de clericis peruenissent. Taceo quod nec illis est corona patens, nec tonsura conueniens, quod in ueste lasciuia, in gestu insolentia, in uerbis turpitudo, interioris hominis loquuntur insaniam. Preterea in diuinis officiis quanta sit negligentia, cum sacris uigiliis uix interesse dignentur, cum ad sacra missarum solemnia ad ludendum magis quam psallendum congregari uideantur. Dicam, dicam, quod boni lugent, mali rident; dicam  dolens, si tamen dici potest, quomodo diffluant in comessationibus et ebrietatibus, in cubilibus et impudicitiis, ut iam domus clericorum putentur prostibula meretricum, et conciliabulum histrionum. Ibi alee, ibi saltus et cantus, ibi usque ad medium noctis spatium protracte cum clamore et horrore uigilie. Sic, sic patrimonia regum, eleemosyne pauperum, imo quod magis est! illius pretiosi sanguinis pretium profligatur. Ad hoc igitur exhauserunt patres nostri thesauros suos; ad hoc fiscus regius detractis redditibus multis detumuit; ad hoc ecclesiis Christi agros et possessiones regalis munificentia contulit, ut deliciis clericorum meretrices ornentur, luxuriosa conuiuia preparentur, canes et aues ac talia ludicra comparentur? Hec milites clamant,  plebs submurmurat, mimi cantant et saltant; et uos negligitis, uos parcitis, uos dissimulatis? Ubi gladius Leui et zelus Simeonis qui ut scorto abutentes filia Iacob Sichimitas, eorum habentes figuram qui Christi Ecclesiam pollutis actibus fedant, etiam circumcisos succiderunt? Ubi spiritus Moysi qui caput uituli adorantibus etiam domesticis sui sanguinis non pepercit? Ubi pugio Phinees sacerdotis qui fornicantem cum Madianita confodiens, sancta hac emulatione Deum placauit iratum? Ubi spiritus Petri cuius uirtute perimitur auaritia, heresis Simoniaca condemnatur? Aemulamini, o sacerdotes, emulamini uias Domini et iustitias Dei nostri. Tempus faciendi contra eos qui dissipauerunt legem Dei. Ego Constantini,  uos Petri gladium habetis in manibus. Iungamus dexteras, gladium gladio copulemus, ut eiiciantur extra castra leprosi, ut purgetur sanctuarium Domini, et ministrent in templo filii Leui, qui dixit patri et matri: »Nescio uos; et fratribus suis: Ignoro uos .« Agite, queso, sollicite ne peniteat nos fecisse quod fecimus, dedisse quod dedimus, si uiderimus illud non in Dei obsequium, sed in pessimorum luxuriam impunita libertate consumi. Moueant uos sanctorum reliquie, quibus insultant: ueneranda altaria, ante que insaniunt. Moueat uos antecessorum nostrorum mira deuotio, quorum eleemosynis uesania clericorum abutitur. Proauus meus, ut scitis, totam terram suam ecclesiis et monasteriis decimauit. Sancte memorie atauus meus Aluredus  ut ecclesiam ditaret, non thesauris suis, non patrimonio, non sumptibus, non redditibus parcendum putauit. Auus meus Edwardus senior quanta contulerit ecclesiis uestram paternitatem non latet. Pater meus et frater eius quibus donariis Christi altaria cumulauerunt meminisse uos decet. O Pater patrum Dunestane! contemplare, queso, patris mei oculos ab illa lucida celi plaga in te radiantes; audi querulas eius uoces cum quadam pietate in tuis auribus resonantes. Tu mihi, pater Dunestane, tu mihi de construendis monasteriis, de ecclesiis edificandis consilium salubre dedisti, tu mihi adiutor in omnibus et cooperator exstitisti: te quasi pastorem et episcopum anime mee, morumque meorum custodem elegi. Quando tibi non parui? Quos unquam thesauros tuis  consiliis pretuli? Quas possessiones te precipiente non spreui? Si quid pauperibus dandum existimabas, presto fuit. Si quid conferendum ecclesiis iudicabas, non distuli. Si quid monachis clericisue deesse querebaris, suppleui. Aeternam dicebas esse eleemosynam, nec aliam fructuosiorem quam que monasteriis ecclesiisue confertur, qua et Dei serui sustentantur, et quod superest pauperibus erogatur. O preclara eleemosyna! o dignum pretium anime! O peccatis nostris salubre remedium, quod a sinu Sibille in peregrini muris pellicula fetet, quod aures eius ornat, quod componit digitulos, quod corpus dedicatum in bysso stringit et purpura. Hiccine est eleemosynarum mearum fructus? Hiccine est desiderii mei tueque promissionis effectus? Quid huic patris mei  querimonie respondebis? Scio, scio. Cum uidebas furem, non currebas cum eo, nec cum adulteris portionem tuam ponebas. Arguisti, obsecrasti, increpasti. Contempta sunt uerba: ueniendum est ad uerbera. Habes hic tecum uenerabilem patrem Edelwaldum Wintoniensem episcopum, habes reuerentissimum presidem uigorniensem Oswaldum: uobis istud committo negotium, ut episcopali censura et auctoritate regia turpiter uiuentes de ecclesiis eiiciantur, et ordinate uiuentes introducantur.

Scientes igitur beati presides manum regis bonam secum, ab ecclesia Wintoniensi, Wigorniensi pluribusque aliis inhoneste uiuentes expulerunt, introducentes uiros religiosos, qui nouo quodam splendore uniuersam insulam illustrarunt. O uere  tunc beata Anglorum ecclesia, quam innumerabilium monachorum et uirginum adornabat integritas, quam deuotio plebium, moderatio militum, equitas iudicum, terre fecunditas letificabat! Exsultabat rex beatissimus suis temporibus ordinem suum rerum omnium inuenisse naturam, cum homines Deo, terra homini, celum terre, iustitia, fructu, erum temperie debitum prestaret officium. Et ut nouerimus quanta eum Deus, etiam in hac uita, bonorum operum mercede donauerit, cum aliquando ad maximam eius festiuitatem reges, comites multarumque prouinciarum proceres conuenissent, quadam die naues iussit parari, gratum habens ecclesiam Beati Ioannis Baptiste orationis obtentu  nauigio petere. Cum igitur comitibus et satrapis naues plurimas delegasset, ipse cum octo regibus sibi subditis nauem unam intrauit; ad octo autem remos regibus totidem collatis, ipse in puppe sedens gubernatoris officio fungebatur. Dici sane non potest cum quanta gloria, cum quibus diuitiis celebrata est illa festiuitas, cum uiderentur ipsa elementa eius nutui deseruire, quem creatoris sui cernebant cum maxima deuotione imperiis obedire; sed heu! nichil in terrenis eternum, nichil in caducis stabile, nichil in mortalibus immortale. Translato enim ad celestia regna rege Aedgaro, in regno terreno filius eius Edwardus successit, qui iniuste ab impiis interfectus, tum ob uite sanctitatem, tum ob  mortis acerbitatem sancti nomen et meritum Deo donante promeruit.



De rege Ethelredo.

Cui frater eius Edelredus, filius scilicet Edgari et regine, in regnum successit, et a sancto Dunestano aliisque Anglorum episcopis inungitur et consecratur. Qui a beato Dunestano tale fertur accepisse oraculum: Quoniam Angli in sanguinem fratris sui regis sanctissimi conspirauerunt, non deficiet ab eis sanguis et gladius, donec superueniens populus ignote lingue eos in exterminium et in ultimam redigat seruitutem. Nouissime tamen uisitabit eos Dominus. Regnante igitur rege predicto, Daci superuenientes magnam terre partem igne ferroque uastauerunt. Tunc rex missis in Normanniam nuntiis  Emmam filiam Richardi ducis sibi in uxorem dari et petiit, et accepit, cum iam de filia Torethi nobilissimi comitis filium suscepisset Edmundum. Ex Emma deinde duos habuit filios, Edwardum et Alfredum, de quibus postea dicemus. Tunc rex fortior solito, omnes per Angliam Dacos una die eademque hora missis epistolis iussit interfici. Quod Daci transmarini audientes in furorem uersi, duce Suano cum innumerabili exercitu Angliam intrantes, diffusi sunt per prouincias et dispersi, non ordini, non sexui, non etati parcentes, nec ab ecclesiarum uel monasteriorum sacris et sanctuariis manus sacrilegas continentes. Quibus cum rex strenuissimus sepius restitisset, proditione tandem cuorum factus inferior, reginam cum puerulis suis Normanniam  misit, quos ipse postmodum exutus regno secutus est. Sed Suanus Dacus uel subita morte preuentus, uel a sancto Edmundo inuisibili pena percussus, cum apud inferos crudelitatis sue stipendia recepisset, reuocatus ab Anglis Edelredus regni infulis sublimatur, et iterum contra Dacos uirtute potens erigitur. Contra quem Cuuth filius Suani rex Dacorum paternum odium exercere non desiit. Edelredus autem eum laboriosissime sed strenuissime regnasset triginta et septem annis, Lundoniis obiit, Edmundum filium suum laboris et regni relinquens heredem.



De rege Edmundo, cognomento Ferreo latere.

De cuius mirabili fortitudine quidquid dicerem  minus esset; unde ob inuincibile robur corporis Prensyde, id est Ferrei lateris, nomen accepit. Sagitta eius nunquam abiit retrorsum, et gladius eius non est reuersus inanis. Contra hostes leonine feritatis, erga suos columbine simplicitatis; quo nemo fortior, sed quo nemo suauior; quo nullus audacior, sed quo nemo cautior; quo in aduersis nemo securior, sed quo in prosperis nemo temperantior. Porro Dani, et qui a rege defecerant Angli, Cnuthum sibi in regem elegerunt, sed strenuissimus rex Edmundus cum exercitu suo sicut leo rugiens terram circuiens, regiones plurimas quas occupauerat Cnuth in deditionem nullo obsistente recepit; uerum quoties cum eo pugnauerit, quoties  eius fugauerit exercitum, quoties uocatam a partibus transmarinis ualidam manum cum paucis, imo pene solus prostrauerit, quoties denique nefandam gentem exterminasset, et in nichil redegisset, nisi quidam patrie proditores obstitissent, nimium est huic operi inserere; cum non dico meus, sed et uirgilianus, uel etiam Homericus sub tanta materia sensus deficeret. Sepissime enim conuenientibus cum magno exercitu utrisque regibus in pugnam, uel Edmundus semper uicit uel nullus. Nonnunquam quippe a mane usque ad uesperam Marcio campo certantes, cum Cnuth multitudine, uiribus prestaret Edmundus, irruentibus tenebris cecis utrinque innumerabilibus sine uictoria recedebant, ad similem ludum eumdemque exitum die crastina  reuersuri. Pertesus tandem uterque exercitus, cum uiderentur quotidie uires Edmundo, numerus ex partibus transmarinis accrescere Cnutho, qui et hoc ipsum sibi timens astute machinabatur, utriusque proceres ad colloquium cogunt. Inter quos cum quidam ceteris maior natu surrexisset, dari sibi silentium postulauit.

Cupio, inquiens, o uiri cordati, his periculis nostris prebere consultum; qui quidem uobis sapientia minor sum, sed ut he ruge et hi cani testantur, etate superior; et forte quod ingenium non habuit, usus docuit; et quod negauit scientia, contulit experientia. Multa certe uidimus et cognouimus, multa insuper patres nostri narrauerunt nobis, et non immerito  exigimus audientiam, ut de certis et apertis non dubiam proferamus sententiam. Periculosa res agitur; mala patimur, peiora cernimus, pessima formidamus. Quotidie pugnamus nec uincimus, sed nec uincimur, imo uincimur et nemo uincit. Quomodo enim non uincimur, qui uulnerati, qui oppressi, qui fatigati, qui uiribus destituti, qui armis spoliati; nec fugimus cum non sit qui impetat, nec impetimus cum utrinque uirtus deficiat? Usquequo finis horum mirabilium? quando ab hoc labore requies, ab hac tempestate tranquillitas, ab hoc timore securitas? Inuincibilis est certe Edmundus ob mirabilem eius fortitudinem. Inuincibilis et Cnuth propter fortune fauorem. Nos conterimur, nos iugulamur, nos dissipamur, nos amittimus pignora dulcia, nos suaues necessitudines  morti exponimus. At huius laboris quis fructus, quis finis, quod pretium, quod emolumentum; quod, queso, nisi ut cesis utrinque militibus duces compulsi necessitate componant, uel certe soli sine milite pugnent? Quare non modo? Certe dum uiuimus, dum spiramus, dum superest exercitus, id ageretur utilius, honestius, securius. Rogo que est ista insolentia, imo uiolentia, imo insania? Anglia quondam multis subiecta regibus, et gloria floruit, et diuitiis abundauit. O ambitio! quam ceca semper, que totum cupiens totum amittit! Quare, rogo, non duobus sufficit quod quinque olim regibus satis fuit? Quod si eis tanta inest dominandi libido, ut Edmundus parem, Cnuth dedignetur superiorem; pugnent, queso, soli qui soli cupiunt dominari, certent pro  corona soli qui soli cupiunt insigniri. Ineant ipsi duces duelli discrimen, ut uel sic alter uincatur, ne si sepius pugnent exercitus, omnibus interfectis non sint quibus imperent milites, non sint qui aduersum extraneos regnum defendant.

Parante illo adhuc plura proferre, in mediis, ut ita dicam, faucibus totus ei populus uerbum obcludit, uociferans et dicens: Aut pugnent ipsi aut componant. Delatam ad ipsos sententiam procerum reges probant. Conuenientibus itaque utrisque cum exercitu suo super ripam Sabrine fluminis, Edmundus cum suis in occidentali, Cnuth cum suis in orientali ripa consedit. Est autem insula in ipsius fluminis medio sita que Holenghege appellatur, ad quam reges transuecti splendidissimis protecti armis  utroque spectante populo ineunt singulare certamen. At ubi hastarum robur tam uirtute impingentium quam fortissimorum obiectu clypeorum deperiit, extractis gladiis, sese cominus impetunt. Pugnatum est acriter dum Edmundum uirtus, Cnuth fortuna iuuaret; circa galeata capita gladii tinniunt, collisione metallorum scintille prorumpunt; ubi uero robustissimum illud pectus Edmundi ex ipso ut assolet bellandi motu ira incanduit, sanguine incalescente fit robustior, dexteram eleuat, uibrat ensem, ac tanta uehementia in caput obstantis ictus iterat, ut spectantibus non tam percutere quam fulminare uideretur. Ad singulos enim ictus inter ensem et galeam ignis erumpens, non modo apparere sed insuper accendere uidebatur.  Sentiens autem Cnuth breuiori halitu sibi uires deficere, cogitat de pace iuuenem conuenire; sed ut erat astutus, timens ne si defectus suus innotesceret iuueni, pacis uerbum nec audiret quidem; totum intra se colligens spiritum, et quidquid habuit uirium omni conatu intendens, uirtute mirabili uno impetu irruit in Edmundum, et mox se paululum retrahens rogat iuuenem subsistere modicum, et sibi dicere uolenti prestare auditum.

Ille ut erat suauis animi, demissa ad terram scuti parte inferiori, leniter in superiori procubuit, ac supinato in dextera gladio ad uerba loquentis attendit. Tunc Cnuth: Hactenus, inquit, regni tui cupidus, nunc, uirorum fortissime, tui certe ipsius cupidior  sum, quem non dico regno Anglorum, sed uniuerso utique orbi uideo preferendum. Mihi Dacia cessit, mihi succubuit Norwegia, mihi rex Suauorum manus dedit, et mei conatus impetum quem nullum mortalium sustinere posse credebam, tua mirabilis uirtus iam plus semel elusit. Quocirca, licet me ubique uictorem futurum fortuna promiserit, ita tamen me tua mirabilis probitas illexit ad gratiam, ut supra modum te et amicum cupiam et regni consortem exoptem; utinam et tu mei cupidus sis, ut ego tecum in Anglia, tu mecum in Dacia regnes! Certe si fortune mee tua uirtus accesserit, pauebit Norwegia, tremebit Suauia, ipsa assueta bellis Gallia trepidabit. Quid plura? Annuit Edmundus et Cnuth de regni diuisione consentit. Cessit enim uerbis qui non cesserat  gladiis, et oratione flectitur qui armis flecti non poterat. Depositis itaque armis, in oscula ruunt, utroque exercitu exsultante, clero etiam Te Deum laudamus clara uoce personante. Deinde in signum federis uestem mutant et arma, reuersique ad suos modum amicitie pacisque prescribunt, et sic cum gaudio ad sua quisque reuertitur. His ita gestis, quidam proditor partis Danice uolens se gratum Cnutho prestare, regi Edmundo molitur insidias. Nec opportunum quo regem occideret locum inueniens, nefandissimum ac turpissimum insidiarum excogitat genus. Sub purgatoria namque domo sese occultans, regem ad requisita nature nudatum inter celanda percussit, relictoque ferro scelestissimus ac turpissimus homicida confugit. Stansque  ante regem Cnuthum: Salue, inquit, rex solus. Sciscitanti cur eum tali salutatione salutasset, rem intulit. Cui rex: Quoniam, inquit, me tali obsequio gratificandum putasti, sustollam caput tuum super omnes proceres Anglie. Iussitque abscidi caput eius et in sublimiori porta Lundonie suspendi. Mortuus est itaque strenuissimus rex Edmundus et in Clastingebiri cum auo suo Edgaro sepelitur. uolens deinde Cnuth tam fratres Edmundi qui in Normannia exsulabant quam filios eius puerulos Edmundum et Edwardum spe regni penitus priuare, iubet adesse summos regni proceres queritque ab eis que fuerit inter ipsum et Edmundum in regni diuisione conuentio, quem scilicet sibi designauerit  rex Edmundus heredem, quem filiis adhuc infantibus custodem deputauerit, quid de fratribus suis Aluredo et Edwardo preceperit. At illi ut regi placerent mendacium preferunt ueritati, oblitique iustitie oblitique nature insurrexerunt in innocentes testes iniqui, et mentita est iniquitas sibi. Itaque proprii sanguinis proditores dicunt regem Edmundum sibi potius curam regni filiorumque suorum delegasse, cum ipse fratres suos heredes designauerit et eis puerulorum custodiam deputauerit. Quoniam igitur adulantes regi mentiti sunt in caput suum, gladius eorum intrauit in corda eorum, et a Cnutho quem alienigenam naturalibus dominis pretulerunt, confractus est arcus eorum. Cum enim monarchiam insule fauentibus illis obtinuisset, omnes  qui primi in illo fuere consilio exterminauit, et quotquot de regio semine superstites reperit, uel regno pepulit uel occidit. At puerulos filios Edmundi ferire metuens pre pudore, ad regem Suauorum eos interficiendos transmisit. Rex uero Suauorum nobilium puerorum miseratus erumnam, ad Hungariorum regem eos destinat nutriendos. Quos ipse benigne accepit, benignius fouit, benignissime sibi in filios adoptauit. Porro Edmundo filiam suam dedit uxorem; Edwardo filiam germani sui Henrici imperatoris in matrimonium iunxit. Sed paulo post Edmundus de temporalibus ad eterna transfertur: Edwardus sospitate et prosperitate fruitur.



De sancto Edwardo rege confessore ac uirgine.


Interea mortuo Cnuth et filiis eius qui regnauerunt post eum, accersitur ad regnum Anglorum Edwardus frater Edmundi, filius Edelredi qui, sicut diximus, in Normannia exsulabat. Nam frater eius Alfredus proditione, ut putatur, Godwini in Anglia crudeli morte perierat. ueniens igitur in Angliam Edwardus ab uniuerso clero et populo cum maxima exsultatione suscipitur, et Wintonie die sancto Pasche ab archiepiscopis Cantuariensi et Eboracensi cunctisque fere regni episcopis in regem ungitur et consecratur, et ambulauit uiis patris sui Edgari, homo mansuetus et pius, magis pace quam armis regnum protegens, habebat animum ire uictorem, auaritie contemptorem, superbie expertem.  Qui cum pacem tam a suis quam ab extraneis obtinuisset, et uicinis regibus et principibus gratus et amabilis exstitisset, dirigit nuntios ad Romanum imperatorem, rogans, ut nepotem suum scilicet, filium fratris sui Edmundi ferrei lateris, debiti sibi regni futurum heredem mittere dignaretur. Imperator autem regis nuntios gratanter excipiens, non paruo tempore summo cum honore detinuit. Tandem paratis nauibus et omnibus que nauigaturis necessaria uidebantur allatis, Edwardum cum uxore sua Agatha germani sui filia liberisque eius, Edgaro Edeling, Margareta atque Christina, cum magna gloria ac diuitiis sicut rex petierat ad Angliam mittit. Qui prospero cursu in Angliam ueniens, tam regem  quam populum suo letificabat aduentu. Sed post paucos dies uita discedens, gaudium in luctum, risum mutauit in lacrymas. Nec multo post ipse rex cum nobile monasterium quod in occidentali parte Lundonie in honore beati Petri fundauerat cum maxima gloria dedicari fecisset, exactis in regno uiginti tribus annis et mensibus sex et uiginti septem diebus, in uigilia Epiphanie felici morte uitam laudabilem terminauit, totamque insulam lacrymis ac dolore repleuit. Quo in predicto monasterio ut tantum uirum decebat tumulato, quidam Edgarum Edeling cui regnum iure hereditario debebatur, regem constituere moliuntur. Sed quia puer tanto honore minus idoneus uidebatur, Haraldus comes de genere proditorum, cuius erat et  mens astutior et crumena fecundior et miles copiosior, sinistro omine regnum obtinuit.



Quomodo rex Willielmus successit Haraldo.

Audiens namque Willielmus dux Normannorum nullum de regio semine, sed Haraldum consobrini sui regis Edwardi regnum inuasisse, quod ei et iure consanguinitatis et antique inter ipsum et Edwardum conuentionis, sed et ipsius Haraldi cum sacramento sponsionis iustius debebatur, contracto a partibus transmarinis innumerabili exercitu in Angliam uenit, et Dei iudicio ipsum Haraldum regno simul et uita priuauit. Cernens autem Edgarus Edeling res Anglorum undique perturbari, ascensa naui cum matre et sororibus reuerti in patriam qua natus fuerat conabatur, sed orta in mari tempestate  in Scotia applicare compellitur. Hac occasione actum est ut Margareta regis Malcolmi nuptiis traderetur, cuius laudabilem uitam et mortem pretiosam liber inde editus satis insinuat; soror eius Christiana in Christi sponsam benedicitur. Cuius sane cordis fuerit rex iste Malcolmus, unum eius opus quod nobili rege Dauid referente cognoui, legentibus declarabit. Delatum est ei aliquando quemdam de suis proceribus summis de eo occidendo cum suis hostibus conuenisse: imperat rex delatori silentium, siluit et ipse, proditoris qui forte tunc abierat exspectans aduentum. Qui cum ad curiam cum magno apparatu regi insidiaturus uenisset, iubet summo mane rex omnes uenatores adesse cum canibus. Et iam aurora noctem abegerat,  cum rex uocatis ad se cunctis proceribus et militibus, uenatum ire festinat, uenitque ad latam quamdam planitiem quam in modum corone densissima silua cingebat. In cuius medio colliculus quidam quasi turgescere uidebatur, qui diuersorum colorum floribus pulchra quadam uarietate depictus, fatigatis uenatu militibus gratum singulis diebus prebebat accubitum. In quo rex cum ceteris superior constitisset, secundum legem uenandi quam uulgus tristam uocat, singulis proceribus cum suis canibus singula loca delegat, ut obsessa undique bestia ubicunque eligeret exitum, inueniret exitium. Ipse uero suum secum retinens proditorem secessum ab aliis solus cum solo abcessit. Ab omnium uero remotus aspectu, substitit rex, et aspiciens in eum: Ecce, inquit,  ego et tu mecum solus cum solo, similibus protecti armis, equis uecti similibus. Non est qui uideat, non est qui audiat, non est qui alteri nostrum suffragium ferat; si igitur uales, si audes, si cor habes, imple quod proposuisti, redde hostibus meis quod promisisti; si me occidendum putas, quando melius, quando securius, quando liberius, quando tandem uirilius? An uenenum parasti? sed muliercularum hoc est, quis nesciat? An insidiaris lectulo? hoc possunt et adultere. An ferrum ut occulte ferias occultasti? hoc sicariorum, non militis est, nemo est qui dubitet. Age potius quod militis, age quod uiri, et solus cum solo congredere, ut saltem proditio tua turpitudine careat que infidelitate carere non poterat.  Hactenus uix ille sustinuit, et mox uerbis eius quasi graui percussus fulmine de equo corruit, proiectisque armis ad pedes regios cum lacrymis ac tremore cucurrit. Cui rex: Noli, inquit, timere, nichil a me patieris mali. Qui cum ei de cetero fidelem se et amicum prestito sacramento nominatisque obsidibus promisisset, tempore opportuno reuertuntur ad socios, que fecerant uel dixerant nulli loquentes. Sed ad propositum reuertamur. Nati sunt regine Margarete sex filii et due filie. Quorum tres, Edgarus scilicet, Alexander, et generis sui splendor Dauid, reges fuerunt. Edgarus homo erat dulcis et amabilis, cognato suo regi Edwardo per omnia similis, nichil tyrannicum, nichil durum, nichil auarum in suos exercens, sed cum maxima caritate et beneuolentia  subditos regens. Porro Alexander clericis et monachis satis humilis et amabilis erat, ceteris subditorum supra modum terribilis, homo magni cordis, ultra uires suas se in omnibus extendens. Erat autem litteratus, et in ordinandis ecclesiis, in reliquiis sanctorum perquirendis, in uestibus sacerdotalibus librisque sacris conficiendis et ordinandis studiosissimus, omnibus aduenientibus supra uires liberalissimus; circa pauperes uero ita deuotus ut in nulla re magis delectari, quam in eis suscipiendis, lauandis, alendis uestiendisque uideretur.

Quid uero de rege Dauid sentiamus in descriptione premissa utcunque digessimus. Horum soror Mathildis gloriosissimo regi Anglorum nupsit Henrico. De cuius admirabili gloria animique uirtute,  quamque fuerit in officiis diuinis sacrisque uigiliis assidua ac deuota, in tanta insuper potestate quam humilis, qui scribere uoluerit, alteram nobis Esther nostris temporibus declarabit. Quod nos facere omisimus et propter materie magnitudinem, et propter harum rerum minorem adhuc cognitionem; unum tamen illius referam opus quod ex ore sepe nominandi et nunquam obliuiscendi Dauid regis audiui, per quod qualis fuerit circa pauperes Christi, satis, ut arbitror, elucescet. Cum, inquit, adolescens in curia regia seruirem, nocte quadam in hospitio meo cum sociis meis nescio quid agens, ad thalamum regine ab ipsa uocatus accessi. Et ecce domus plena leprosis et regina in medio stans, depositoque pallio cum se linteo precinxisset, posita  in pelui aqua cepit lauare pedes eorum et extergere, extersosque utrisque constringere manibus et deuotissime osculari. Cui ego: »Quid agis, inquam, o domina mea? Certe si rex sciret ista, nunquam es tuum leprosorum pedum tabe pollutum suis dignaretur labiis osculari.« Tunc ipsa subridens: »Pedes, ait, Regis eterni quis nesciat labiis regis morituri esse preferendos? Ego certe idcirco uocaui te, frater carissime, ut meo exemplo talia discas operari; sumpta proinde pelui fac quod me facere intueris.« Ad hanc uocem uehementer expaui, et nullo modo id me posse respondi. Necdum enim sciebam Dominum, nec reuelatus fuerat mihi spiritus eius. Illa igitur ceptis insistente, ego mea culpa ridens ad socios  remeaui. Soror huius beatissime, Maria nomine, Eustacio Boloniensi comiti traditur in uxorem. De hac igitur excellentissima et Christianissima regina nata est Mathildis, que primum imperatori Romano, deinde nobilissimo Andegauensium comiti nupsit Gaufrido. De Maria uero orta est Mathildis que nuptui traditur tunc comiti Mauritanie, nunc uero regi Anglorum Stephano. Porro rex Dauid, tradente rege Henrico, uxorem duxit Mathildam filiam Walleui comitis et Iudithe que fuit neptis primi regis Willielmi, de qua suscepit filium Henricum uirum mansuetum et pium, hominem suauis spiritus et lactei cordis, et dignum per omnia qui de tali patre nasceretur. Cum quo ab ipsis cunabulis uixi et puer cum puero creui, cuius etiam adolescentiam  adolescens agnoui, quem iuuentutis flores pulsantem sicut patrem suum quem pre cunctis mortalibus dilexi, iam senili flore fulgentem, ut Christo seruirem, corpore quidem, sed nunquam mente uel affectu reliqui. He sunt autem que adhuc supersunt de hac sancta generatione reliquie. De imperatrice Mathildi tu, uir splendissime, quem nunc Normannorum et Aquitanorum ducem Andegauensium comitem, Anglie uero gaudemus heredem. Fratres etiam tui Gaufridus et Willielmus, de quibus bona speramus, quibus etiam bona optamus. De regina Mathildi et pio rege Stephano Willelmus, Guarennie et Bolonie comes. De Henrico Malcolmus, Willelmus et auiti nominis heres Dauid. Quorum infantie misereatur Deus, miserearis et tu, quem totius generis tui caput nobilissimum pietas diuina constituit.  Sit tuus super eos pius aspectus, dulcis affectus, et in quibuscunque tui indiguerint operis effectus. Tibi enim ab auo suo, qui te pre cunctis dilexit hominibus, derelicti sunt orphani, pupillis tu eris adiutor cui est et etas robustior, et manus ualidior, et sensus exercitatior. Ego autem in calce libri obsecro Deum meum, ut ex munere misericordie eius tales tibi sint mores, actus tam sancti, uita tam casta, mens tam libera cupiditatis, tam expers superbie, tam crudelitatis ignara, erga pauperes tam humilis et iucunda, circa Dei cultum tam deuota, ut habeamus aliquid eterna memoria dignum quod ministerio litterarum de te ad posteros transmittamus. Omnipotens Deus conseruet in te et augeat gratiam suam, excellentissime et illustrissime domine.


 Explicit liber bone memorie A. abbatis de Rieualle de prosapia regis Henrici editus.





uITA S. EDWARDI REGIS ET CONFESSORIS AUCTORE BEATO AELREDO.




PROLOGUS.

 Multis ueterum studio fuisse didicimus, illustrium uirorum qui suis floruere temporibus actus uitamque describere, styloque illorum perpetuare memoriam, quorum beatitudo perpetua putabatur. Sed et plurimum posteris profuturum arbitrabantur, si nec eos laterent, qui essent imitandi. Nihil enim magis ad emulationem perfectionis animum humanum prouocat et accendit, quam quorumlibet perfectorum legere uel audire uirtutes, mores addiscere, gloriam estimare; cum impossibile sibi nullus debeat arbitrari, quod alium fecisse cognouerit; nec possit hesitare de premio si bene uixerit, legerit assecutum. Hinc est quod Dominus ac Saluator noster ex quo mundus salutarem suscepit fidem, inter multos infirmos quosdam uoluit  esse perfectos, quorum industria alii traherentur ad fidem, uel ad mores optimos incitarentur. Ita usque ad hec infelicia tempora in quibus crebrescunt uitia, et rarescunt uirtutes, semper pro patribus tales nati sunt filii, doctrina quorum indocti quique instruerentur, auctoritate fulcirentur, informarentur exemplo. uerum pre cunctis ciuitatibus regnisue terrarum, de sanctitate regum suorum Anglia gloriatur, quorum alii coronati martyrio,  de terreno ad celeste regnum migrauerunt; alii exsilium patrie preferentes, mori pro Christo peregre delegerunt; nonnulli posito diademate, disciplinis se monasticis subdiderunt; quidam in iustitia et sanctitate regnantes, prodesse subditis quam preesse maluerunt. Inter quos uelut sidus eximium gloriosus rex Edwardus emicuit, qui quasi stella matutina in medio nebule, et quasi luna plena in diebus suis luxit. Huius uitam miraculis insignem, a mea paruitate, iubente uenerabili patre Laurencio Westmonasterii abbate, utcunque litteris traditam, tibi, gloriosissime rex Henrice, credidi destinandam, ut scias quanti sit apud Deum meriti, cum quo regnat in celis, quem tuis temporibus te regiam auctoritatem prebente, sancta mater Ecclesia sublimius  extollendum iudicauit in terris. Imitanda enim est tanti regis tanta iustitia; mirari dulce est in tot diuitiis et deliciis tanta continentia: de sancta eius progenie traxisse carnis originem, Henrici nostri specialis est gloria. Ipsum te nobis in totius Anglie consolationem credimus promisisse, ipsum te prophetica parabola iam in extremis agentem didicimus designasse, in quem uelut lapidem angularem Anglici generis et Normannici gaudemus duos parietes  conuenisse. Sed hec alias. Nunc autem, rex illustrissime, qui tanti patris regnum duplici iure sumpsisti, de cuius patre simul ac matre regnum ac generosum sanguinem meruisti, eius te precibus  crebro commendes, eius te sedulo protectioni committas, imitari quoque satagas eius sanctitatem, ut eternam cum eo obtineas felicitatem. Amen.



PRAEFATIO AD LAURENTIUM ABBATEM WESTMONASTERII.


 Dilecto ac diligendo et intimis uisceribus amplectendo uenerabili Patri et domino domno LAURENTIO Westmonasterii abbati, frater ELREDUS, fratrum qui sunt in Rieualle inutilis seruus, debitam in Christo dilectionem.

Factus sum insipiens, tu me cegisti. Quis enim ego, aut qualis ego, uel que scientia mea, uel qualis facundia mea, ut sanctum regem Edwardum uirum cunctis seculis admirandum, meis litteris proditum, meis commendatum sermonibus, mea oratiuncula declamatum, efferre uelles in publicum, et materiam cui succumberet eloquentia Tulliana, meo committere sensui, non tam illustrandam quam offuscandam? Cui hoc estimem ascribendum? fidei, an affectui? Cur non et utrique? Et ego neutrum iudicans contemnendum,  coniunxi meam tue fidem fidei, affectum affectui, et hinc desiderio, illinc presumptione concepta, inspexi codicem quem mihi tua dignatio tradidit transferendum. Et ecce reperio hominem supra hominem, hominem qui in diebus suis placuit Deo et inuentus est iustus, qui concepto semine salutari, nec tricesimo sexagesimoue contentus, ad uirginitatis centesimum  fructum perfectionis emulator ascendit. Eius igitur fidei me totum committens, eius obsequiis me totum dedens, de cuius auxilio precibusque confidens, non solum quod tue sancte paternitatis urgeret preceptum, sed quod ex humilitatis simul et simplicitatis eius inspectione, illiceret concepta deuotio, feci quod potui. Et uinum illud propheticum germinans uirgines de uase ueteri utcunque in uas nouum, et si non adeo subtile, simplicibus tamen non minus utile transfudi. A sensu sane illius codicis non recedens, pauca que uel ex chronicis ueracissimis transtuli, uel ex ueterum certa et uera relatione didici, non inutiliter ut mihi uidetur apposui; epistolas etiam priuilegio regis et Romani pontificis, expositionem quoque extremi problematis, sic inferenda putaui, ut et competenter  in suo ordine legi, et sine aliqua possint sententie interruptione taceri. In laboris mei premium tue sancteque congregationis que in obsequiis tanti regis sub tuo militant tribunatu, pro peccatis meis preces et hostias flagitans, ut quod meis meritis non debetur, eterna mihi uita tam pretiosi confessoris opitulatione donetur.



INCIPIT uITA.



De sua generositate et sanctitate.


Gloriosi ac Deo dilecti regis Edwardi uitam litteris tradituri, ex uerbis beatissimi Petri apostolorum principis sumamus exordium. Qui centurionis uocationem admirans: In ueritate, inquit, comperi, quod non est personarum acceptor Deus, sed in omni gente qui timet Deum, et operatur iustitiam, acceptus est illi . In omni itaque gente, in omni dignitate nouit Dominus qui sunt eius, et miseretur cui uoluerit, et misericordiam prestat in quem sibi placuerit. Attingens a fine usque ad finem fortiter, et disponens omnia suauiter . Neque enim ex sui ipsius natura uel paupertas prestat, uel adimunt diuitie sanctitatem; neque perfectum obscuritas, nec claritas reprobum facit; nec claudit libertas, nec reserat seruitus paradisum. Primus patriarcharum Abraham et diues scribitur et perfectus, cuius fides admirabilis, obedientia imitabilis,  in rerum omnium copia predicatur. Ioseph dominus Aegypti constitutus a rege, uniuerso orbi prebuit castitatis exemplum. Sanctus Iob qualis in diuitiis fuerit, earum probauit ademptio; quem morbus corporis, tentatio uxoris, amicorum exprobratio spectabili reddidit patientia clariorem. Rex Dauid, quo nemo ditior sed nemo sanctior, quo nemo sublimior sed nullus humilior, et inter thesauros innumeros sepelitur, et inter amicos Dei ceteris gratior computatur. Nemo proinde miretur si Edwardus noster et rex dicatur et sanctus, quem cernimus et in diuitiis egenum, et in deliciis sobrium, in purpura humilem, et sub corona aurea seculi contemptorem. In quibus omnibus non tam altus uidetur esse natus, in sanctissimis et excellentissimis regibus ex quibus traxit materiam carnis, totius habuerunt exemplum sanctitatis. A famosissimo quippe et Christianissimo rege Aluredo, quem omnium  regum Anglie sanctus Leo papa in ipsa urbe Roma consecrauit et unxit in regem, generatione sextus; inter eos uero qui ex eius stirpe regnauerunt successione decimus, utriusque numeri sortitus est fructum, qui robustissime portans pondus diei et estus, habuit in operis perfectione senarium, et ad uesperam meruit celesti patrefamilias largiente denarium. Post Aluredum igitur nunc filiis patribus succedentibus, nunc fratribus post fratres regnantibus, in regem tandem Edgarum omnium felicitas simul et sanctitas uidetur esse transfusa, qui omnes sicut sanctitate ita et honore uicit et gloria. In huius ortu referuntur angeli cecinisse, et Anglie pacem eius temporibus promisisse. Quocirca tum pro celesti oraculo, tum pro ipsius  effectu oraculi, commune cum Salomone sortitus est nomen, pacificum regni illius statum re simul et nomine. Huius filius rex strenuissimus Ethelredus Emmam Richardi nobilissimi ducis Normannici filiam duxit uxorem, ut ex duplicata utriusque generis sanctitate soboles sanctior crearetur. Quales namque fuerunt inclyti Normannie duces gloriosissime huius regine frater et nepos, Richardus scilicet et Robertus, laudabilis eorum uita et mors nichilominus pretiosa declarat. His Edwardus noster natalibus ortus, generosum sanguinem et sapientia nobilitauit et uita. Sed iam qualia fuerint sanctitatis eius primordia, qualis progressus, quis finis diligenter inspiciendum, et ad multorum edificationem  stylo ducimus illustrandum.



Quomodo necdum natus, in regem fuerat electus.

Cum igitur gloriosus rex Ethelredus ex filia preclarissimi comitis Thoreti filium suscepisset Eadmundum, cognomento Ferreum latus, ex regina autem Emma Aluredum, beatus Edwardus inter uiscera materna conclusus utrique prefertur, agente eo qui omnia operatur secundum consilium uoluntatis sue, qui dominatur in regno hominum, et cui uoluerit dat illud. Fit magnus coram rege episcoporum procerumque conuentus, magnus plebis uulgique concursus, et quia iam future cladis indicia seua precesserant, agitur inter eos de regni statu tractatus. Deinde rex successorem sibi  designare desiderans, quid singulis quidue omnibus uideretur explorat. Pro diuersorum diuersa sententia res pendebat in dubio. Alii enim Eadmundum, ob inuictissimum robur corporis, ceteris estimant preferendum; alii ob uirtutem Normannici generis Aluredum promouendum tutius arbitrantur. Sed futurorum omnium prescius, prioris breuissimam uitam, alterius mortem immaturam prospiciens, in puerum necdum natum uniuersorum uota conuertit. Utero adhuc clauditur et in regem eligitur, non natus natis prefertur, et quem necdum terra susceperat, terre dominus designatur. Prebet electioni rex consensum, leti prebent proceres sacramentum, et inusitato miraculo in eius fidelitate iurarunt qui utrum nasceretur  ignorarunt. Tua sunt hec opera, Christe Iesu, qui omnia operaris in omnibus, qui electum et dilectum tibi ante mundi constitutionem plebis tue rectorem his indiciis declarasti, quem licet per illos non tamen illi, sed tu potius elegisti. Quis enim non uideat nec aptum usui, nec conueniens tempori, nec consonum rationi, nec humano ferendum fuisse sensui, ut omissis filiis legitimis et adultis, hostili gladio imminente, paruulus necdum natus eligeretur in regem, quem in tali necessitate nec hostes metuerent nec ciues reuererentur? Sed omnipotens Deus spiritum prophetie uoci simul et affectui plebis infudit, presentia mala spe future consolationis temperans, ut scirent omnes in totius regni consolationem regem futurum, quem ab ipso  Deo plebe nesciente quid fecerit, nullus dubitaret electum.



Quomodo cum matre in Normanniam exsulabat.

Natus itaque beatus puer sacri baptismatis unda perfunditur, et sacro perunctus chrismate Christo plenius incorporatur, effectusque sancti Spiritus domicilium, in eius disciplina nutritur. Irruentibus paulo post in Angliam barbaris, et maximam insule portionem cede incendioque uastantibus, regina cum filiis in Normanniam transponitur; ut rex graui sarcina sollicitudinis liberatus, tanto audacius hostes uel propelleret uel exciperet, quanto de uxore simul filiisque securus, nichil eis aduersi  ex cuiusquam proditione timeret. Creuit autem puer Edwardus et confortatus est, fuitque Dominus cum eo et omnia eius opera dirigebat. uiuebat in auita domo inter pueros puer, immunis tamen ab his uitiis quibus uel etas illa uel hominum genus illud implicari solet. Agebat paruulus quemdam honestis ac maturis moribus senem, corpore castus, sermone rarus, simplex actu, purus affectu, quo mira beneuolentia officiisque gratiosis omnium sibi cetaneorum conciliaret affectum. Iam in illa etate frequentare ecclesiam dulce habuit, crebrius orationi incumbere, sacris missarum interesse solemniis, uisitandis monasteriis operam dare, quos sanctiores sciebat sibi monachos in amicitiam copulare; quorum duo quos familiariori amplectebatur  affectu, ipsi in extremis agenti apparuisse dicuntur, ut in sequentibus edocebimus



Quid de eo et regno eius cuidam episcopo reuelabatur Glastonie.

Seuiebat interim gladius hostilis in Anglia, cedibus et rapinis omnia replebantur, ubique luctus, ubique clamor, ubique desolatio. Incenduntur ecclesie, monasteria deuastantur, et ut uerbis Propheticis utar: Effuderunt sanguinem sanctorum in circuitu Ierusalem, et non erat qui sepeliret . Sacerdotes suis fugati sedibus, sicubi pax et quies aliqua in monasteriis uel locis desertis inueniebatur communem miseriam deplorantes delitescebant. Inter quos uir uenerabilis Brychtwaldus Wintoniensis episcopus cenobium Glastoniense  merens ac tristis ingressus, orationibus uacabat et psalmis. Qui cum aliquando pro regni plebisque [liberatione] preces lacrymasque profunderet, quasi in hec uerba prorumpens: »Et tu, inquit, Domine, usquequo? usquequo auertis faciem tuam, obliuisceris inopie nostre et tribulationis nostre? Sanctos tuos occiderunt, altaria tua suffoderunt, et non est qui redimat neque qui saluum faciat . Scio, Domine, scio, quia omnia que fecisti nobis, in uero iudicio fecisti; sed nunquid in eternum proiiciet Deus et non apponet ut complacitior sit adhuc? Eritne, Domine Deus meus, eritne finis horum mirabilium? aut in eternum tuus in nos mucro deseuiet et percuties usque ad internecionem?« Inter preces tandem et lacrymas fatigatum  sopor suauis excepit; uiditque per somnium celestem chorum cum lumine beatissimumque Petrum in eminentiori loco constitutum, dignum tante maiestati habitum preferentem. uisebatur ante eum uir preclari uultus in forma decenti regalibus amictus insigniis; quem cum propriis manibus apostolus consecrasset et unxisset in regem, monita salutis adiecit, precipueque celibem uitam commendans, quot esset annis regnaturus aperuit. Obstupefactus presul tanti nouitate miraculi, petit sibi a sancto uisionis huius mysterium reuelari, de statu insuper regni et instantis fine periculi apostolicum exegit oraculum. Tunc sanctus uultu placido intuens intuentem: »Domini, inquit, o presul, Domini est regnum, et ipse dominabitur in filiis hominum.  Ipse transfert regna et mutat imperia, et propter peccata populi regnare facit hypocritam. Peccatum peccauit populus tuus Domino, et tradidit eos in manus gentium, et dominati sunt eorum qui oderunt eos. Sed non obliuiscetur misereri Deus, nec continebit in ira sua misericordias suas. Erit enim, cum dormieris cum patribus tuis sepultus in senectute bona, uisitabit Dominus populum suum et faciet redemptionem plebis sue . Eliget enim sibi uirum secundum cor suum qui faciet omnes uoluntates suas, qui, me opitulante, regnum adeptus Anglorum Danico furori finem imponet. Erit enim acceptus Deo et gratus hominibus, amabilis ciuibus, terribilis hostibus, utilis Ecclesie.  Qui cum prescriptum terminum regnandi in iustitia et pace compleuerit, laudabilem uitam sancto fine concludet.« Que omnia in beato Edwardo completa rei exitus comprobauit. Expergefactus pontifex rursus ad preces lacrymasque conuertitur; et licet felicitatem sue gentis non esset ipse uisurus, de malorum tamen fine certus effectus, gratias agens Deo plurimum gratulabatur. Factus igitur animequior, populis penitentiam predicabat, quibus Dei misericordiam non defuturam constantissime pollicebatur.



De initiis regni eius, et de fratre, et nepotibus eius.

Stabat adhuc spiritus procelle et exaltati sunt fluctus eius externisque malis accessit ciuilis discordia,  adeo ut quis cui crederet, quis cui mentis sue secreta committeret nesciretur. Plena erat proditoribus insula: nusquam tuta fides, nusquam sine suspicione amor, sermo sine simulatione. Tandem eo usque proditio ciuilis et astutia processit hostilis, ut defuncto rege magna pars insule legitimis abdicatis heredibus Cnutoni qui regnum inuaserat manus darent, peremptoque inuictissimo rege Eadmundo paterni honoris simul et laboris herede, etiam filios eius adhuc in cunis agentes barbaris mitterent occidendos. Exhinc cum Cnutoni omnia pro uoto cessissent, timens ne heres legitimus regnum quod sibi iure debebatur, aliquando Normannica fultus uirtute reposceret, ut ducis sibi arctius colligaret affectum, Emmam defuncti regis relictam  duxit uxorem. Emenso autem tempore Alfredus, Edwardi frater, ob maternum colloquium in Angliam transuectus, inaudita crudelitate ab hostibus ciuibusque perimitur. Tunc Edwardus omni humano destitutus auxilio, uiuebat exsul patrie sed non iustitie, regni non fidei, honoris non uirtutis. Timebat impiorum, quas sepe fuerat expertus, insidias, et ne a suis proderetur, uel ab hostibus emeretur ad mortem plurimum formidabat. Inuento autem consilio salutari, more suo Deo prosternitur, et huiusmodi uerbis suam deplorans solitudinem: »Ecce, inquit, domine, non est mihi auxilium in me, et necessarii mei recesserunt a me. Amici mei et proximi mei aduersum me appropinquauerunt et steterunt. Pater meus post multos labores rebus  humanis excessit, fratres meos crudelitas persecutorum absorbuit, nepotes in exsilium acti sunt, mater emuli nostri nuptiis tradita ex hoste mihi uitricum fecit. Ita relictus sum ego solus, et querunt animam meam. Sed tibi, Domine, derelictus sum pauper, pupillo tu eris adiutor. Tu quondam Eadwinum nobilissimum gentis nostre uirum expositum morti mirabili modo et uite reseruasti et regno. Tu illud decus Anglie sanctum Oswaldum regem factum ex exsule, per signum crucis reddidisti cunctis hostibus fortiorem. Si igitur fueris mecum et custodieris me, et reduxeris me in regnum patris mei, eris tu mihi semper in Deum, et beatus Petrus apostolus in patronum; cuius sanctissimas  reliquias in urbe qua cum suo coapostolo requiescit, te annuente, te regente, te comitante, me uisitaturum promitto.« Dixerat, et exhinc uir beatus fide robustior, spe alacrior, exspectans exspectauit Dominum et non est confusus ab exspectatione sua. Cnutone enim rebus humanis exempto, filiisque eius immatura morte prereptis, Angli Danico iugo quasi ab Aegyptia seruitute liberati, beatum Edwardum cui necdum nato tota insula fidem fecerat, in regem elegerunt, quem cum summo honore maximoque omnium tripudio receptum in Angliam, archiepiscopi Cantuariensis scilicet et Eboracensis cum uniuersis fere Anglie episcopis unxerunt et consecrauerunt in regem. Que tunc Anglis gloria, que tunc in commune letitia, cum  redisse cerneretur antiqua felicitas, et que fere desperabiliter plorabatur, amissam reciperet in Edwardo populus pacem, proceres gloriam, ecclesia libertatem. Tunc eleuatus est sol et luna stetit in ordine suo, quando Edwardo gloria et honore coronato, sacerdotes sapientia et sanctitate fulgebant, monasteria omni religione pollebant, clerus in officio suo, populus stabat in gradu suo; uidebatur etiam terra fecundior, er salubrior, sol serenior, maris unda pacatior, quoniam diu rege pacifico regnante, in uno uinculo pacis omnia conuenirent, ut nichil pestilentiosum esset in ere, nichil in mari tempestuosum, in terra nichil infecundum, nichil inordinatum in clero, nichil in plebe tumultuosum. Fama tante felicitatis ipso sumente imperium, ad  uicina queque regna defertur. Reges et principes pro tanta rerum mutatione admiratione procelluntur, et cum tanto rege fedus inire, amicitias iungere, pacem componere gratulantur. Imperator Romanus cuius cognatam regis nepos filius Eadmundi ferrei lateris, unus e duobus quos exsilio Cnuto damnauerat, uxorem duxit, tante regis felicitati congaudens, missis nuntiis arctiori eum sibi amicitia federeque coniunxit. Rex Francorum ei sanguinis propinquitate uicinus, pacis factus est interuentione uicinior. Sic beato Edwardo noscitur conuenire, quod de Salomone sacra Scriptura commemorat: Cuncti reges terre desiderabant uidere faciem eius, et audire sapientiam illius . Sola tamen Dacia adhuc spirans et anhelans  cedes, Anglorum interitum minabatur; uerum quis fuerit tanti conatus finis sequentia declarabunt.



De eius ueneranda conuersatione et moribus.

In his omnibus uir beatus in gloriam non est elatus humanam, sed Dei in se bonitatem altius recognoscens, illud Sapientis sedulo meditabatur: Principem te constituerunt, noli extolli, sed esto in illis quasi unus ex illis . Hanc sibi uiuendi formam proponens, suis se domesticis prebebat equalem, sacerdotibus humilem, plebi gratum, compatientem miseris, largum egenis. Mira illi circa Dei cultum deuotio, mira in ecclesiis et monasteriis construendis et reparandis sollicitudo. Nulla apud  eum personarum acceptio, sed iudicabat in iustitia pauperes, et arguebat in equitate pro mansuetis terre, et cum esset rex sublimis solio, auro decoratus et ostro, erat tamen pater orphanorum et iudex uiduarum. Thesaurus eius totius orbis res publica uidebatur, pauperum commune erarium, quoniam rex totum quod habebat non suum estimans esse, sed omnium, si petebatur prebebat, si accipiebatur tacebat; uerecundus acceptor, dator hilaris, qui nunquam obliuiscebatur accepti, sed dati protinus. Lucebat in ipso etiam corpore interioris spiritus sanctitatis, cum singularis quedam suauitas appareret in uultu, grauitas in incessu, simplicitas in affectu. Sermo eius ex quadam dignitate et hilaritate compositus, et Christi semper et beate  matris eius nominis suauitate conditus, nunc terrens, nunc blandiens, nunc erudiens, nunc consolans proferebatur. Nullus unquam eum uidit aut inflatum superbia, aut ira effrenatum, aut dehonestatum gula; qui quidem ob innatam sibi simplicitatem et circa omnes sinceritatem falli forte aliquando potuit ut ignorans excederet; sed nec impelli ira nec concupiscentia illici ut scienter delinqueret. Nam pudicitiam in eo laudare non est necesse, que ei in exsilio grata, in aduersitate socia, in prosperis comes indiuidua perseuerabat. Preterea supra humanum modum pecunie contemptor, nec in earum amissione tristior, nec in adeptione uidebatur hilarior. Sane huius tante uirtutis unum ponamus exemplum, per quod mira eius simplicitas  et cordis tranquillitas, inexpugnabilis insuper lenitas apparebit. Quod celebri sermone uulgatum Anglorum uniuerso orbi innotuit; aliis regis simplicitatem admirantibus, aliis laudantibus eiusdem sanctitatem.



Quomodo fur, eo inspiciente, thesauros eius furatus sit.

Recumbebat aliquando lectulo rex gratia quiescendi; sed aliqua, ut fieri solet, cogitatio somnum suspenderat. Accessit ad thecam edituus in qua es regium seruabatur, et aliquid pro tempore sicut ei uidebatur aut sustulit aut reposuit. Deinde arcam oblitus claudere, quidpiam operis alias facturus egreditur. Animaduertit hoc puer pauperculus qui, ut dicitur, ad mensas scutellis recolligendis  operam daret, et ad thecam accedens, haustum non paruum numismatum numerum in sinu recondit, et exiens, quo tutum interim arbitrabatur reposuit. Reuersus denuo, rege inspectante facinus, iterauit. Quod cum tertio attentasset, cernens, ut credo, rex in spiritu iamiamque thesaurorum adesse custodem, et furis uolens cauere periculum: »Importune, inquit, agis, o puer. Si mihi credis, tolle quod habes et fuge, quoniam, per Matrem Domini, si uenerit Hugelinus , nec unum tibi nummum relinquet.« Fugit puer, nec a rege proditus nec fugatus. Iam pedem fur extulerat, et ecce minister rediens et thesauros regios reperiens compilatos obstupuit; pallor uultum,  tremor corpus inuasit. Angustiam cordis et furorem mentis clamor et suspiria prodiderunt. Surgit rex, et quasi nesciens quid acciderit, causam perturbationis huius inquirit. Quam cum a camerario didicisset: »Tace, inquit; forte ille qui cepit plus his nobis indiguit; habeat sibi, nobis sufficit quod remansit.« Rogo, quid hoc rege perfectius, quid hoc simplicius oculo? quid tali mente lenius, qui sua furari uidit et tacuit, insuper furi consuluit ad salutem? Ut uolet quisque accipiat, ego quod cecos illuminauit, quod curauit claudos, quod ab aduersa ualitudine multos eripuit, huic eius simplicitati et patientie estimo postponendum. His, ut estimo, non inutiliter insertis, ad narrationis ordinem redeamus.



De castis nuptiis, et uirginitate eius et regine.


Confirmato Edwardi regis imperio, omnibusque summa pace ac prosperitate compositis, proceres de successione solliciti, regem de uxore ducenda conueniunt. Stupet rex thesauro metuens suo, qui in uase fictili reconditus, facile poterat calore dissolui. Sed quid ageret? si obstinatius obniteretur, timebat ne propositi sui proderetur dulce secretum: si suadentibus preberet assensum, naufragium pudicitie formidabat. Tandem opportune et importune insistentibus tutius cedere ratus, huiusmodi uerbis suam Domino pudicitiam commendabat: »Iesu bone, tua quondam misericordia tres pueros in flammas Chaldaicas illesos seruauit . Per te Ioseph, relicto pallio nefarie meretrici, cum  titulo castitatis euasit . Admirabilis Suzanne constantia tua uirtute de impudicis presbyteris triumphauit . Sancte Iudith castitas singularis, que inter regias dapes et infecundos calices Holofernis nec ledi potuit nec tentari, femineam manum in perniciem nefandi capitis ferro muniens, urbem exemit obsidioni . Et quod excellit his omnibus, tu unicam illam spem mundi dulcissimam dominam meam, matrem tuam, et coniugem esse uoluisti et uirginem, nec coniugii sacramentum castitatis soluit signaculum. Ecce ego seruus tuus et filius ancille tue, qualitercunque dilector tuus et unice matris tue, non quidem ad tante maiestatis tue equalitatem presumptuosus aspiro,  sed ad aliquam huius tante rei similitudinem timens suspiro. Tu ergo, Domine meus, fili uirginis Domine mee, tu, Domina mea, uirgo et Mater Domini mei, succurrite, quatenus sic maritale suscipiam sacramentum ut pudicitie periculum non incurram.« Rege igitur procerum uoluntati consensum prebente, querebatur uirgo que et sanguinis nobilitate et morum honestate tanti regis esset apta complexibus. Erat inter potentes Anglie omnium potentissimus comes Godwinus, uir magnarum opum sed astutie singularis, regum regnique proditor, qui doctus fallere et quelibet dissimulare consuetus, facile populum ad cuiuslibet factionis inclinabat assensum. Sed sicut spina rosam, genuit Godwinus Ediuam, que quidem ex ipso habuit  materiam carnis, sed a Dei spiritu magisterium sanctitatis. Hanc dilecto suo Christus preparauerat Edwardo, inspirans ei ab ipsa infantia castitatis amorem, odium uitiorum, uirtutis affectum. In annis puellaribus grauitatem pretendens anilem, publicum fugiens secreta thalami frequentabat. Ubi non dissoluta otio, nec onerosa fastidio, legere aut operari manibus consueuit, ornare miro artificio uestes, sericis aurum intexere, queque rerum imitari pictura; tali opere ac meditatione uitare lasciuiam, colloquia iuuenum deuitare. Erat preterea pulchra facie, sed morum probitate pulchrior multo. Itaque Godwinus uolens sibi regis animum quem ob necem fratris proditionesque non paucas non parum metuebat, uincire arctius, egit per  amicos suos regisque secretarios, ut filiam suam regiis nuptiis dignaretur. Sed et illi qui Domino suo arctiori inherebant affectu, proditionem comitis quam sepe fuerant experti plurimum formidantes, hoc ipsum pernecessarium regi arbitrabantur. Ita non eadem licet intentione, omnes in eadem sententiam conuenere. Ex utriusque diuitiis paratur nuptiale conuiuium, complent pontifices sacramentum, benedicitur puella in uxorem et in reginam coronatur. Conuenientibus igitur in unum, rex et regina de castitate seruanda paciscuntur, nec huic fidei alium quam Deum testem estimant adhibendum. Fit illa coniux mente, non carne; ille nomine maritus, non opere. Perseuerat inter eos sine actu coniugali coniugalis affectus, et sine defloratione  uirginitatis caste dilectionis amplexus. Diligit ille sed non corrumpitur, diligitur illa nec tangitur, et quasi noua quedam Abisac regem calefacit amore, nec dissoluit libidine, mulcet obsequiis, sed desideriis non emollit. Et ne aliquis huic regis uirtuti fidem deroget, sciat hoc temporibus illis per totam Angliam sic diuulgatum et creditum, ut de facto certi plerique de intentione certarent. Quidam namque nichil nisi carnem et sanguinem sapientes, simplicitati regie hoc imponebant, quod compulsus generi se miscuerit proditorum, et ne proditores procrearet, operi supersederet coniugali. Sed si consideretur amor quo se complectebantur, facile contemnitur talis opinio. Hoc idcirco inserendum  putaui, ut sciatur neminem tunc de regis continentia dubitasse, cum de causa taliter disputauerint. Prebet certe regie castitati testimonium puritas mentis, que ab omni fece uitii pulsantis eliquata, et longe posita quasi presentia contemplari et futura potuit quasi pre oculis sita cognoscere sicut sequens capitulum declarat.



Quomodo in spiritu regem Dacie diuino iudicio uidit submersum.

Aderat dies pro diei illius recordatione festiuus, quo ad renouandam faciem terre spiritus Domini repleuit orbem terrarum , et purgatis mentibus discipulorum, diuinus ignis illapsus  eos et illuminauit ad scientiam, et liquefecit ad gratiam, et indurauit ad penam. Ea die rex beatus  diuinis laudibus deuotus assistebat, exterius quidem sceptro insignis, ueste splendidus, regio diademate coronatus, interius uero quod in his honoris erat arbitrabatur ut stercora; quod sacramenti, sustinebat pro conscientia. Adfuit Anglie tota nobilitas in uestitu deaurato circumdata uarietate, sacram diei solemnitatem et regiam maiestatem simul honore quo poterant uenerantes. Igitur inter sacra missarum solemnia que in Ecclesia beati Petri celebrabantur, totum se in se colligens et spiritualibus temporalia cuncta postponens, in sacrificium illud quod pro salute omnium offerebatur intendit animum, et sibi gratiam, pacem populo, omnibus ueniam suppliciter precabatur. Et ecce hora illa qua spiritalis alimonia assistentibus tradebatur,  subito rex uultu hilarior et erectior oculis, in risum modicum, seruata tamen regia grauitate, dissoluitur. Mirari qui aderant, nec sine causa; preter consuetudinem id ei accidisse sciebant. Peractis autem omnibus que ad tanti cultum diei pertinere uidebantur, risus sui causam hi qui animaduerterant sibi petunt exponi. Ille ut erat mire simplicitatis, simpliciter querentibus simpliciter omnia confitetur: »Conuenit, inquiens, Dacis cum rege suo antiquum facinus iterare, et quam nobis propitia diuinitas largita est infestare quietem. In percussione quippe nostra qua castigans castigauit nos Dominus, ignorantes Dei iustitiam et suam extollentes uirtutem dixerunt: Manus nostra excelsa et non Dominus fecit hec omnia .  Quia uero Deus patribus nostris iratus Dacorum nos tradidit potestati, suis id uiribus tribuentes, facile hoc ipsum et nunc fieri posse arbitrabantur, nescientes quia qui percutit ipse et sanat, et qui mortificat ipse uiuificat, et qui deducit ad inferos ipse et reducit . Igitur rex Dacus, coacto in unum exercitu, hodierna die uentis pro uoto flantibus naues parari precepit. Comportantur cibaria, arma nauibus inferuntur, naute armamenta expediunt, certis sedibus milites collocantur. Iam naues uelis et uela uentis fuerant committenda, cum ea hora qua mihi facies serenabatur, rex iniquus ob nimiam superbiam quasi semetipsum non sustinens, et pedes et crura sinouse diuaricans,  cum incautius unum pedem extendisset, e prora labitur, et statim abyssus uallauit eum, et pelagus cooperuit caput eius. Ita ille nobis lacum aperuit et effodit eum, et cecidit in foueam quam fecit . Percussit Dominus caput de domo impii, maledixit sceptris eius  et uniuerso exercitui eius uenientibus ut turbo ad dispergendum nos. Sicut absciso capite membra omnia contabescunt, ita submerso principe nequam exercitus dispergitur. Spero autem in Domino Deo meo et in dulcissima matre eius, quod temporibus meis nullum habebit conatus eorum effectum. Hec sunt que Christo reuelante cognoui, et uidi et risi et gauisus sum. Risum enim mihi fecit Dominus, et quicunque audierit corridebit mihi.« Notatur tempus  et hora. Mittuntur in Daciam nuntii, de omnibus diligenter inquirunt, inueniuntque sic omnia hora eadem accidisse qua beatissimo regi fuerant celitus reuelata. Fama autem tanti crebrescente miraculi, cecidit timor super omnes qui audierunt uerbum. Et scientes quia Deus ipse pro Edwardo pugnaret, tam Daci quam cetere nationes intercurrentibus nuntiis et muneribus fedus cum eo pepigerunt.



Proceres regni de uoto suo soluendo alloquitur, et nuntii Romam diriguntur.

Succedentibus prosperis rex beatus nequaquam sue sponsionis est oblitus, nec in die bonorum immemor fuit malorum. Sed cogitans et recogitans quanta sibi fecerit Dominus, qui ditauit egenum,  sublimauit humilem, inglorium coronauit, parat reddere uota que distinxerunt labia eius. Parat sumptus, separat donaria, uocatisque totius regni primatibus, habuit cum eis huiusmodi uel de statu regni, uel de sua peregrinatione sermonem:

»Benedictus Deus qui magnificauit misericordiam suam facere nobiscum, qui uisitauit in uirga iniquitates nostras , et in uerberibus peccata nostra, pietatem suam non amouit a nobis. Ecce quomodo deposuit potentes, et exaltauit humiles, quomodo esurientes impleuit bonis, et diuites dimisit inanes . Per me reges regnant, ait ipse , et principes iusta decernunt. Non excidit a nobis quomodo irruentibus in hereditatem nostram barbaris, facti sumus opprobrium uicinis  nostris, subsannatio et illusio his qui in circuitu nostro sunt . Aliis namque interfectis, aliis fugatis, aliis iugo ignominiose seruitutis oppressis, nichil fere honoris, nichil glorie nostro generi reliquerunt. Tandem, defuncto patre meo, fratribus peremptis, actis in exsilium nepotibus, cum hostibus nostris in omnibus fortuna faueret, mihi profecto nichil spei superesse uidebatur. Ego uero contra spem in spem credens, et Domini misericordie me totum dedens, peregrinationem meam ad sanctorum apostolorum limina uoui, et deinceps diuine me protectioni dispositionique commisi. Ille autem respexit in orationem meam et non spreuit precem meam , et abstulit opprobrium meum , et restituit me in regnum  patris mei; insuper cumulauit diuitiis, auxit gloria, donis celestibus illustrauit. Ipse sine sanguine rebelles subegit, hostes subuertit, et omnia nostra amabili quadam composuit pace. Absit, absit ut tot et tantis eius beneficiis inueniamur ingrati, quin potius de manu inimicorum nostrorum liberati, seruiamus illi in iustitia et ueritate. Faciamusque quod ait Propheta: uouete et reddite Domino Deo uestro . Decernite ergo mecum, quomodo me peregrinante regnum subsistat Anglorum, qua lege, qua pace, quo iudice omnia disponantur; quis, cui preferatur regioni, quis castra, quis urbes, quis priuata, quis publica negotia procuret. Erit autem unus omnium custos et protector  Deus, et pacem quam dedit ipse seruabit, nobiscum proficiscens, et uobiscum remanens, qui et uos custodiat et me reducat.«

Ad hanc uocem tota illa multitudo contremuit, et interiorem produnt lacrymis suspiriisque dolorem. Iam iamque manus Danica timebatur quam eius meritis euaserant, iam iamque deletum iri totam patriam formidabant. Erupit sermo in populum, et ecce clamor, ecce tumultus, et quasi iam seuirent incendia, plena lacrymis insula uidebatur. uideres pauperes nunc manus extendere ad celum, nunc rursus in terram ruere, et quasi morituros fame si rex discederet, de sepultura tantum et tumulo cogitare. Tunc omnes in commune uociferantes in regem, se non deserendos, se non exponendos gladiis, patriam  hostibus non prodendam, nec dimittendum pacis obsidem quem Deo dante receperant, nec pro uno, ut putabatur, bono tot admittenda pericula allegabant. Imperant pontifices, rogant proceres, plebs extorquet, ut si non omittendum iter istud censuerit, censeat uel differendum. Tunc ille tot lacrymis, tot uocibus, tot precibus se urgeri sentiens, diu inter pietatem et desiderium fluctuabat, quia et uoto supersedere periculosum, et tantorum precibus fletibusque non cedere inhumanum arbitrabatur. Tandem quid aptius esset Deo scire desiderans, peregrinationem non quidem dimittendam sed differendam interim consultius estimabat, donec apostolice auctoritatis consilio et uoluntate consulta, ex eius sententia aut uotum redimeret aut impleret. His auditis,  tanta fuit omnibus diuitibus pauperibusque letitia, ut Edwardum suum rursus sibi redditum, rursus reuocatum exsilio estimarent. Agit unusquisque pro gradu suo, pro officio suo, pro facultate sua, ut regem dilationis non tedeat, aliis orationes, eleemosynas aliis, suam etiam pro eo peregrinationem nonnullis promittentibus. Dirigendi mox ad sedem apostolicam eliguntur legati archiepiscopus Eboracensis Aelredus, episcopus Wintoniensis Hermannus, abbates preterea duo spectate religionis, cum pluribus aliis tam clericis quam laicis. Parantur interim necessaria, susceptoque a rege mandato ad urbem proficiscuntur. Credendum Dei actum prouidentia ut regii responsales congregatam  ibi synodum maximam reperirent, in qua presidente beate recordationis papa Leone de negotiis ecclesiasticis tractabatur. Gaudet in eorum aduentu illa sanctorum preclara societas, et quasi sibi missum de celo solatium, tantorum patrum presentiam susceperunt; magnum Dei munus iudicantes quod a finibus terre tales uiri tali tempore tali conuentui occurrissent. Igitur, patre beatissimo precipiente, nuntii causam pro qua uenerant dicturi procedunt in medium, patribus qui assidebant prebentibus cum summa deuotione silentium. Exponunt desiderium regis et regni periculum, dispendium pacis, clamorem pauperum, lacrymas orphanorum, obductam etiam necdum recenti plage cicatricem asserebant, que Danica rabie Anglis  inflicta, si rex discederet, acrior timebatur. Silentibus nuntiis, sonuit in ore omnium gratiarum actio et uox laudis. Predicatur circa Deum regis, circa regem plebis deuotio. Mirantur mansuetudinem Dauid, prudentiam Ioseph cum diuitiis Salomonis in tali principe conuenisse. Tandem summo pontifice dictante sententiam, omnes in commune decernunt pro pace regni, pro utilitate Ecclesie, pro necessitate pauperum et quiete monasteriorum, regem auctoritate Dei et beati Petri, presentis etiam sacratissime synodi, a uoti huius uinculo solemniter absoluendum, expensas paratas itineri pauperibus erogandas. In uoti recompensatione construendum in honore beati Petri regiis copiis monasterium, uel aliquod destructum a barbaris  reparandum. Exhinc legatarii oblatis muneribus que sanctorum ecclesiis rex sanctus direxerat, accepta benedictione pontificis cum litteris apostolicis leti repatriant: transuectique in insulam in conspectu concilii quod propter hoc ipsum regia potestas cegerat, epistolam tradiderunt.





RESCRIPTUM PAPAE.

LEO episcopus, seruus seruorum Dei, dilecto filio EDWARDO Anglorum regi, salutem et apostolicam benedictionem.

Quoniam uoluntatem tuam laudabilem et Deo gratam agnouimus, gratias agimus ei per quem reges regnant et principes iusta decernunt . Sed quia prope est Dominus in omni loco omnibus inuocantibus eum in ueritate, et sancti apostoli cum  suo capite coniuncti unus spiritus sunt et pias preces equaliter audiunt; et quia constat periclitari regionem Anglicam ex tua discessione qui freno iustitie tue seditiosos eius motus cohibes, ex auctoritate Dei et sanctorum apostolorum et sancte synodi absoluimus te a peccato illius uoti pro quo Dei offensam times, et ab omnibus negligentiis et iniquitatibus tuis, ea nimirum potestate usi quam Dominus in beato Petro concessit nobis, dicens: »Quecunque solueritis super terram soluta erunt et in celis .« Deinde precipimus tibi sub nomine sancte obedientie et penitentie, ut expensas quas ad iter istud paraueras pauperibus eroges, et cenobium monachorum in honore sancti Petri  apostolorum principis aut nouum construas, aut uetustum augeas et emendes, et sufficientia uictualium fratribus de tuis redditibus constituas, quatenus dum illi assidue inibi Deum laudauerint, et sanctis augeatur gloria et tibi indulgentia. Cui loco quidquid contuleris uel collatum est uel conferetur, ut ratum sit apostolica auctoritate precipimus, et ut semper habitatio monachorum sit, et nulli laice persone nisi regi subdatur. Et quecunque priuilegia ibi constituere uolueris ad honorem Dei pertinentia, concedimus et robustissima auctoritate confirmamus, et infractores eorum eterna maledictione damnamus.



De uisione que apparuit cuidam incluso de ipse rege.

 De sponsalibus regis litterisque pontificis oraculum celeste concurrit, quod non longe agentibus nuntiis uiro cuidam sancto quid Rome egissent nescienti, apostolorum principe sibi apparente, personuit. Erat uir iste dilectus Deo et hominibus, qui specu subterraneo multis annis inclusus, suorum erat meritorum stipendiis iam uicinus. Huic Petrus beatissimus in uisione noctis assistens, cum metum uocis ac uultus lenitate depulisset: »Rex, inquit, Edwardus pro uoto quo se cum adhuc exsularet astrinxerat, pro regni etiam pace plebisque consilio, pro pauperum quoque necessitate preceque sollicitus, Romanam Ecclesiam de omnibus credidit consulendam. Nouerit ergo se mea auctoritate ab hac alligatione solutum, et de cenobio  ad mei honorem nominis construendo a summo pontifice suscepisse salutare mandatum. Incunctanter itaque litteris apostolicis fidem habeat, preceptis obediat, consiliis acquiescat. A me enim egressus est sermo, quem sibi quondam patronum elegit, me comitem, gratie largitorem. Est autem mihi locus in occidentali parte Londoniarum, a me electus, mihi dilectus, quem quondam mihi propriis manibus consecraui, mea nobilitaui presentia, diuinis insuper miraculis illustraui. Thorneia nomen est loci, qui quondam ob peccata populi barbarorum traditus potestati, pauperrimus ex diuite, humilis ex sublimi, ex nobili factus est contemptibilis. Hunc rex me precipiente in habitaculum monachorum suscipiat reparandum, sublimandum  edificiis, possessionibus ampliandum. Non erit ibi illud, nisi domus Dei et porta celi . Ibi erigenda est scala, per quam descendentes et ascendentes angeli , preces et uota hominum Deo perferant, et referant gratiam. Inde ascendentibus reserabo ianuam paradisi, ut ex officio quod meus mihi iniunxit Dominus ac Saluator, et ligatos absoluam, et absolutos suscipiam et quam eis delictum obcluserat, iustificatis patrie portam celestis aperiam. Tu autem omnia que a me audisti et didicisti litteris tradens, mitte qui perferat regi, ut Dei munere duplicato, et de absolutione securior, et in precepti exsecutione deuotior, in mei autem dilectione et obsequio reperiatur  propensior.« His dictis, lux cum loquente disparuit. Ille nichil moratus, ac cito notario, que uiderat uel que audierat, schedule litterisque commisit, et tradens epistolam baiulo, ad curiam que multis tunc millibus aberat, ut ei fuerat imperatum direxit. Ea igitur die, loco eodem, in eodem concilio quo legati redeuntes ab urbe apostolicum retulere mandatum, epistola etiam uiri Dei regi presentata profertur in medium, lectoque sancti pape Leonis rescripto, loco sequenti beati senis apices recitantur. uoce exteriori ac iubilo interiori benedicitur Deus in donis suis et laudatur in omnibus operibus suis. Mirantur omnes regis sanctitatem, amplectuntur apostoli gloriam, confirmantur in fide, spe a terrenis ad celestia attolluntur, in  Dei amore sincerius accenduntur. De oraculi ueritate nulla potuit esse cunctatio, cum in Wigornensi prouincia uir ille ab hominum conuersatione seclusus, quid Rome egerint, quid in mandatis acceperint, quandoue redierint, scire non nisi Deo reuelante potuit. Tunc rex letus et alacer, ut ei fuerat constitutum, pecuniam quam in peregrinationis sue solatium procurauerat dispersit et dedit pauperibus , operique iniuncto intendens animum thesauros effudit. Insuper et tributum illud grauissimum quod tempore patris sui primo classi Danice pendebatur, postmodum uero fisco regio annis singulis inferebatur, regia liberalitate remisit, et ab onere hoc importabili in perpetuum Angliam absoluit. Unde sancto huic regi non inconuenienter  aptatur quod scriptum est: Beatus uir qui inuentus est sine macula, et qui post aurum non abiit, nec sperauit in pecunie thesauris . Inuentus sane sine macula ob priuilegium castitatis. Post aurum non abiit, quod potius dispersit; nec sperauit in thesauris, quos in Dei opere non tam minuit quam consumpsit. Quis est hic, et laudabimus eum? Fecit enim mirabilia in uita sua, reddens cecis uisum, et claudis gressum, fugans febres, et paralyticos sanans et diuersas hominum ualitudines curans. Ex quibus aliqua huic operi dignum ducimus inserenda.



De contracto quem rex sanctus portando curauit.

Cum in ciuitate regia in palatio iuxta beati Petri basilicam rex pacificus aliquando moraretur, superuenit  uir quidam miserabilis Hybernicus genere, secundum proprietatem lingue illius uocabulo Gillemichel, pedis utriusque priuatus officio. Nerui enim in poplite contracti, ad posteriores corporis partes crura retorserant, tali natibus inheserant, immersi carnibus pedum articuli a lumbis eius et deorsum corpus omne peruerterant. Porrectis terra tenus manibus scamnis suppositis repebat, et factus sibimet ipsi grauis, trahebat se post se, miserabile spectaculum intuentibus prebens et multorum in se prouocans pietatem. Accessit ad cumulum infelicitatis rei inopia familiaris, ob quam famis iniuria et inclementia eris tabe simul ac macie semesum corpus illud affecerant. Hic igitur cum curie irrerepsisset,  et se regis cubiculario obtulisset: »Itane, inquit, Hugoline, non me respicies? non misereberis? non te mouebit unius hominis tanta calamitas?« Et ille: »Quid me uis facere?« Cui pauper: »Sexies, inquit, sanctorum apostolorum limina in urbe qua requiescunt, ita miserabiliter repens ut tu ipse nunc aspicis, uisitaui, sanitatem uero necdum promerui, quam tamen mihi Petrus beatissimus non negauit sed distulit, socium in hoc miraculo habere uolens Edwardum, quem sibi nouit in omnibus esse deuotum. Iam enim nunc septimo profecturus ad urbem, ab ipso sancto apostolo in mandatis accepi, regem adire, apostolicum perferre preceptum, ut me suo sacro subuectum dorso ad ecclesiam eius que palatio uicina est perferat, recepturum  si id fecerit meritis eius membrorum meorum integram sanitatem.« Hec ubi nuntiata sunt regi, agit Deo gratias, seque pariturum apostolo, nec inopi defuturum sed prebiturum obsequium, ut in mandatis acceperat, pollicebatur. Scitatus mox eger accessit. Rex ut spiritalis ille asinus fortis ac cubans in terminis supposuit humeros suos ad portandum. Audite hec, omnes gentes, auribus percipite qui habitatis terram . Congregamini ad spectaculum, quale circus nullus unquam prebuit, nec theatrum finxit. Pendet ab humero tanti principis plenus sordibus pauper, squalidis manibus brachiisque squamosis regium illud pectus collumque complectitur. O monile omni gemma splendidius, o torquem omni pretiosiorem  auro, omni electro fulgentiorem. Interea ex assistentibus ridebant nonnulli, alii a paupere illusum regem iocabantur, alii iusti simplicitatem et mansuetudinem fatuitatem interpretabantur. Ecce nouus Dauid saltus et plausus, ecce nouus Michol contemptus et risus. Quibus tamen erat mens sanior, feliciorem eum sub tali sarcina quam sub corona aurea iudicabant. Tu enim, Christe Iesu, tu in paupere portabaris, qui quondam in paupere quem Martinus texerat tegebaris. Sed hoc tunc oraculo, hoc nunc miraculo prodidisti. Cum itaque oneratus nobili illo onere rex paululum processisset, subito nerui quos inueteratus ille morbus contraxerat extenduntur, meatus sanguinis quos uenarum rigor obcluserat, reserantur, rigantur ossa, carnes  marcide recalescunt. Emergunt a carne articuli, pedes soluuntur a natibus. Distendit homo crura poplite iam flexibili, sanieque cum sanguine profluente, uestis regia ornatur potius quam fedatur. Iam tunc satis esse clamant omnes sanatum languidum, onus ob sordes ulcerum iam deponendum. Ille memor precepti quod susceperat, sirenarum cantus obturata aure petransiit, ingressusque ecclesiam, ante sanctum altare holocaustum quod detulerat Deo ac beato Petro resignat. Suscepit ab humeris sancti pauperem magne religionis uir ipsius sacrista ecclesie nomine Godricus, lotisque membris ulceribusque curatis, paulo post sanum et incolumem dimisit. Stetit supra pedes suos homo, ac solidatis basibus eius et plantis, regi presentatur.  A quo itineris suscepto uiatico, benedicens Deum profectus est Romam, acturus beato Petro apostolo gratias, et sancti regis merita predicaturus ubique. Ad tanti testimonium miraculi, scamna quibus miser ille repens inniti consueuerat, in ecclesia suspenduntur, gratum spectantibus prebentia spectaculum, et regis sanctitatem aduenientibus ostendentia. Hoc profecto miraculum ad diligenda simul et ueneranda beati Petri merita maximum sancto regi prebuit incentiuum, et ad opus quod in eius nomine inchoauerat consummandum et desiderium igniuit et illexit affectum. uerum pre ceteris que beato Petro per Angliam consecrata sunt loca, hunc potissimum restaurandum elegit, quia non solum, ut supra diximus, celestis uisionis oraculo,  sed etiam antiquissimi attestatione miraculi istum ei didicit pre omnibus cariorem. Quod licet preter materiam esse uideatur, ad ostendendam tamen regis in hac electione industriam, huic operi nostro credimus inserendum.



De ecclesia Westmonasterii quam sanctus Petrus dedicauit.

Tempore quo rex Aedelbertus qui regnauit in Cantia, predicante beato Augustino, fidei sacramenta susceperat, nepos quoque eius Sebertus qui orientalibus Anglis prefuit, fidem eodem episcopo euangelizante suscepit. Hic Londoniis, que regni sui metropolis habebatur, intra muros ecclesiam in honore Pauli beatissimi construens, episcopali  eam sede uoluit esse sublimem. Cui sanctus Mellitus quem beatus papa Gregorius cum pluribus aliis miserat in adiutorium Augustino, merito simul et honore pontificali primus omnium prefuit. uolens autem rex utrique apostolo se gratum prestare, in occidentali parte eiusdem ciuitatis extra muros, in honore beati Petri monasterium insigne fundauit, multis illud donariis ornans et ditans possessionibus. uenerat autem tempus quo ecclesia in eo fuerat dedicanda, paratisque omnibus pro loco, pro tempore, pro monasterii dignitate, agente etiam ea nocte in tentoriis episcopo, dies crastina prestolabatur. Magna plebis exspectatio, que adhuc rudis in fide, his solemniis interesse non solum pro deuotione, sed etiam pro admiratione gaudebat.  Eadem nocte piscatori cuidam in Thamensis fluuii, qui eidem monasterio subterfluit, ulteriori ripa, in habitu peregrino beatus apostolus Petrus apparens, promissa mercede transponi se ab eodem et petiit et promeruit. Egressus autem e nauicula piscatore cernente ecclesiam ingreditur; et ecce subito lux celestis emicuit, miroque splendore collustrans omnia, noctem conuertit in diem. Adfuit cum apostolo multitudo supernorum ciuium egredientium et ingredientium, et choris hymnidicis preeuntibus melodia celestis insonuit. Omnia plena lumine, omnia referta dulcedine. Aures angelice uocis mulcebat iucunditas, nares indicibilis odoris fragrantia perfundebat, oculos lux celestis illustrabat. uidebantur quasi mista terrena celestibus,  humana coniuncta diuinis, et quasi in scala Iacob angeli descendentes et ascendentes  in illis sacris solemniis uisebantur. Quid plura? Peractis omnibus que ad ecclesie dedicationem pertinent solemniis, redit ad piscatorem piscium piscator egregius hominum. Quem cum diuini luminis fulgore perterritum alienatum pene sensibus reperisset, blanda consolatione hominem sibi, animum reddidit rationi. Ingredientes cymbam simul uterque piscator, inter loquendum apostolus hominem hisdem quibus se quondam magister suus conueniens uerbis: »Nunquid, ait, pulmentarium non habes?---Tum, inquit, inconsuete lucis perfusione stupidus, tum exspectatione tui detentus, nichil cepi, sed promissam a te mercedem securus exspectaui.«  Ad hec apostolus: »Laua nunc, inquit, retia ad capturam .« Paruit imperanti piscator, et mox impleuit rete piscium maxima multitudo. Quibus ad ripam extractis: »Hunc, inquit, apostolus qui ceteris magnitudine pretioque precellit, Mellito ex mea parte piscem defer episcopo. Pro naulica uero mercede cetera tibi tolle. Ego sum Petrus qui loquor tecum, qui cum meis conciuibus constructam in meo nomine basilicam dedicaui, episcopalem benedictionem mee sanctificationis auctoritate preueni. Dic ergo pontifici que uidisti et audisti, tuoque sermoni signa parietibus impressa testimonium perhibebunt. Supersedeat igitur dedicationi, suppleat quod omisimus, Dominici uidelicet  corporis et sanguinis sacrosancta mysteria, populumque erudiens sermone et confirmans benedictione, notificet omnibus hunc locum me crebro uisitaturum, hic me fidelium uocibus et precibus adfuturum. Sobrie uero, iuste et pie in hoc loco uiuentibus  celi ianuam reseraturum.« His dictis, clauicularius celestis disparuit. Et iam nocturnis tenebris finem dedit aurora, cum beato Mellito ad future dedicationis celebranda mysteria processuro, cum pisce piscator occurrit. Quem cum episcopo resignasset, omnia que ei ab apostolo fuerant mandata prosequitur. Stupet pontifex, reseratisque sacre basilice ualuis, uidet pauimentum utriusque alphabeti inscriptione signatum, parietem bissenis in locis sanctificationis oleo litum, tot cereorum reliquias  duodenis crucibus inherere, et quasi recenti respersione adhuc cuncta madescere. Nihil ulterius ambiguitatis de his que piscator astruxerat in cuiusquam animo potuit residere, cuius assertioni signa celestia testabantur. Refert hec episcopus populo et mox una uox omnium pulsat celos laudantium Deum et benedicentium, qui ad fidem omnium confirmandam, in huius templi sanctissimi dedicatione celi terreque patriam unam fecit rempublicam. Dant fidem miraculo piscatoris illius tota successio, que sicut a patre acceperant, totius emolumenti quod eis ars illa deinceps contulit, beato Petro eique seruientibus offerre decimas non desunt. Unus tamen semel fraudem ausus inferre,  mox tam diu artis caruit beneficio, donec confessus reatum, et ablatum restitueret, et promitteret correctionem.



De responsalibus iterum ad dominum papam directis per ipsum regem sanctum.

Hec cum beatus Edwardus relatione ac scriptis ueterum didicisset, concaluit cor eius intra eum; et ad prefatum monasterium edificiis et ornamentis, dignitatibus etiam ac possessionibus altius extollendum in meditatione eius exarsit ignis. Que ut futuris temporibus firma et integra illibataque durarent, apostolica auctoritate omnia credidit confirmanda. Preterea inter crebra miracula quibus quotidie illustrabatur, inter pacis gaudia quibus fruebatur, in humilitatis solidissima petra consistens,  semper pauidus, semper suam erat fragilitatem suspectus. Beatus profecto uir qui semper metuit Dominum, et in mandatis eius uoluit nimis . Ideo gloria et diuitie in domo eius, et iustitia eius manet in eternum . Iam a uoto apostolica auctoritate absolutus, et adhuc tamen de ipso sollicitus, iterato ad apostolorum limina legatos parat dirigere, iterato apostolicam maiestatem consulere, iterato id ipsum uel aliud quid in uoti recompensatione sibi poscit iniungi. Emerserant et alie cause in Anglorum ecclesia, de quibus ea sedes precipue fuerat consulenda, de qua specialiter dictum est: Quia porte inferi non preualebunt aduersus eam . Itaque rex sanctus de omnibus curam gerens, omnia secundum catholice ueritatis regulam  fieri uolens omnibus etiam prodesse desiderans, ut ipse de suis securior efficeretur, et aliis ad salutem doctrina apostolica preberetur, cum Aeldredo Eboracensi archiepiscopo duo mittuntur in pontificatum electi, Guiso scilicet ad ecclesiam Wellensem Walderus uero ad Herefordensem. Qui presente eo cum quo uenerant archiepiscopo, a domino papa munere consecrationis suscepto, in concilio quod in Lateranensi palatio, Dei, ut credimus, tunc nutu, forte conuenerat, cum ceteris patribus honorifice consederunt. Deinde tempore opportuno cum litteras regis in medium protulissent, cetera que eis fuerant imperata adiiciunt. Fauet uotis regie sanctitatis summi pontificis totiusque sacri conuentus unanimis rationabilisque sententia. Acceptaque  sancti patris epistola, nichil omnino aduersi toto illo itinere passi cum summo tripudio regi patrieque redduntur.





LITTERAE REGIS AD NICOLAUM PAPAM DIRECTAE

Summo uniuersalis Ecclesie Patri NICOLAO, EDWARDUS, gratia Dei Anglorum rex, debitam subiectionem et obedientiam.

Glorificamus Deum quia curam habet electe sue Ecclesie, quando in loco boni predecessoris uos optimum successorem constituit. Quapropter iustum iudicamus apud uos uelut ad solidam petram acuere, et probare omnes bonas actiones nostras, et uestram notitiam atque societatem in bono habere, quatenus eas donationes et priuilegia que obtinuimus apud predecessorem  uestrum, renouetis et augeatis nobis; uidelicet, ut quod ille iniunxerat nobis sub nomine obedientie et penitentie propter uotum quod uoueram ire Romam, et in remissionem omnium peccatorum meorum, construere cenobium monachorum in honore apostoli Petri, ratum faciatis, et priuilegia possessionum, et dignitatem eiusdem loci confirmetis, renouetis, atque augeatis, et in perpetuum immutabilia stare decernatis. Ego quoque pro modulo meo, augeo et confirmo donationes et consuetudines pecuniarum quas sanctus Petrus habet in Anglia, et ipsas pecunias collectas cum regalibus donis mitto uobis, ut oretis pro me et pro pace regni mei, et continuam ac solemnem memoriam instituatis totius gentis Anglice coram corporibus sanctorum apostolorum.





PRIuILEGIUM DOMINI NICOLAI PAPAE.


NICOLAUS episcopus, seruus seruorum Dei, gloriosissimo ac piissimo, omnique honore dignissimo, speciali quoque filio nostro EDWARDO Anglorum regi, uisitationem omnimodam, salutem mellifluam et benedictionem apostolicam.

Omnipotenti Deo referimus grates, qui uestrum prudentissimam excellentiam in omnibus ornauit ac decorauit erga beatum Petrum apostolorum principem, et nobiscum habere dilectionem et in omnibus apostolicis consentire censuris. Litteras igitur uestre nobilitati transmittimus, et per eas societatem sanctorum apostolorum et nostram uobis damus, orantes misericordiam illius qui est Dominus omnium et rex  super omnia solus, ut ipse participem uos faciat ex omnibus si qua sunt coram Deo bonis operibus nostris, et fratres nos, et socios in dilectione constituat in omni tempore amplius, ac non minorem partem nostri obsequii reconsignet in suo regno quam nobismetipsis prouenire optamus. Erimus etiam deinceps pro uobis sine dubio orantes assidue, ut ipse Deus uobis subiiciat hostes et inimicos qui contra uos uoluerint insurgere, et confirmet uos in paterno solio ac propria hereditate, et beatus Petrus sit uobis custos et adiutor in omni tribulatione. Claret enim Anglorum reges pro reuerentia et deuotione quam exhibuerunt beato Petro apostolo, gloria et honore floruisse, ac ipsius patrocinio famosos triumphos obtinuisse. Cuius beati apostoli meritis, uestro  desiderio et uoluntati omnipotens Deus prestet effectum, et confirmet uobis paterni regni imperium, et tribuat incrementum, et post presentis uite decursum, perducat ad eternum permanentis glorie imperium. Renouamus ergo, et confirmamus, et augemus uobis priuilegia uestra; scilicet, ut absolutus sitis ab illo uoto quod timebatis, et ab omnibus aliis peccatis et iniquitatibus uestris, auctoritate illius qui me licet indignum sancte sue preesse uoluit Ecclesie. Preterea, illi loco quem sub nomine sancte penitentie construendum et meliorandum suscepistis, quoniam, ut fertur, primam antiquitus consecrationem a beato Petro apostolo accepit, cuius licet indigni uicarii sumus, et quia regia antiquitus  sedes est, ex auctoritate Dei et sanctorum apostolorum, atque huius sancte Romane sedis, et nostra concedimus, permittimus, et solidissime confirmamus, ut amplius in perpetuum regie constitutionis et consecrationis locus sit, atque repositorium regalium insignium, et habitatio perpetua monachorum, qui nulli omnino persone nisi regi subdantur, habeantque potestatem secundum Regulam sancti Benedicti per successores eligere idoneos abbates, neque introducatur per uiolentiam extranea persona, nisi quam concors congregatio preesse elegerit. Absoluimus etiam eum locum ab omni seruitio, dominatione episcopali, ut nullus episcopus illuc intreat ordinaturus uel precepturus aliquid, nisi ex consensu et petitione abbatis et monachorum. Et habeat idem locus  liberum precinctum, id est ambitum et cemeterium mortuorum circa se absque episcopali, uel cuiuslibet respectu, uel exactione. Et omnia que ad libertatem et exaltationem loci illius, ad honorem Dei pertinentia, per nostram auctoritatem accedere possunt, promptissima et hilari uoluntate concedimus. Possessiones autem quas antiqui reges, seu quicunque alii homines, uos quoque et uestri barones ad eumdem locum contulistis, et chartas que ex eis facte sunt, diuina et nostra auctoritate roboramus, et ratas ac stabiles esse decernimus. Et infractores, uel earum inuasores, uel diminutores aut dispersores, uenditores etiam eterna maledictione cum Iuda proditore damnamus, ut in beata partem non habeant resurrectione; sed a beato Petro apostolo se iudicandos  sciant, quando sedebit cum suis coapostolis iudicans duodecim tribus Isrel. uobis uero et posteris uestris regibus committimus aduocationem et tuitionem eiusdem loci, et omnium totius Anglie ecclesiarum, ut uice nostra cum consilio episcoporum et abbatum constituas ubique que iusta sunt. Scientes per hoc uos recepturos dignam mercedem ab eo, cuius regnum et imperium non desinet nec minuetur in seculum.

Lectis igitur apostolice maiestatis apicibus, exsultauit in gaudio rex beatissimus, omnique sollicitudine quam ex uoti obligatione contraxerat exuitur, cuncta regni negotia ducibus proceribusque committens, totum se diuinis mancipabat obsequiis. Quanto autem se corporalibus subtrahebat, tanto  luminosius se spiritualibus indidit theoriis. Unde crebro celestium secretorum reuelatione et spiritualium uisionum suauitate meruit refoueri, sicut sequentia declarabunt.



Quomodo super altare Iesum Christum in sacramento cum quodam comite uidit.

In monasterio namque beati Petri apostoli quod construendum ampliandumque susceperat, ante altare in honore Trinitatis deifice consecratum, sacrosanctis redemptionis nostre mysteriis rex Christianissimus assistebat. Adfuit cum omni reuerentia spiritusque dulcedine nominandus comes Lefricus, cuius memoria in benedictione est, cum uxore Godgiua interpretationem sui nominis magnifice rerum exsecutione complente, interpretatur enim bonum  donum, uel quod ipsam quasi bonum donum ecclesie sue profuturam Christus attulerat, uel quod ipsa fidei ac deuotionis Deo munus acceptissimum continue offerebat. Cum tali ergo sui lateris socia comes sanctissimus in Dei opere semper intentus, multorum cenobiorum fundator exstitit, et sobrie et iuste et pie in omnibus uiuens , possessionum suarum et thesaurorum Christum fecit heredem. Hic ergo a latere regis paululum tamen semotus astabat, dignus per omnia qui tanti talisque miraculi conscius et testis existeret. Agitur in altari celeste mysterium, manibus sacerdotis diuina sacramenta tractantur. Et ecce speciosus ille forma pre filiis hominum . Christus iehsu in ara consistens,  oculis utriusque uisibiliter corporalibus apparuit, sacraque dextera super regem extensa, signum sancte crucis eum benedicendo depinxit. At rex, demisso capite, diuine adorabat presentiam maiestatis, humiliatoque corpore tante benedictioni reuerentiam exhibebat. Comes uero quid in animo regis ageretur ignorans, uolensque regem tante uisionis esse participem, cepit uelle ad illum usque procedere. uerum rex quid in mente comitis uoluebatur intelligens: »Sta, inquit, Lefrice, sta, quod tu uides uideo et ego.« Inde ad preces lacrymasque conuersi, inebriebantur ab ubertate domus Dei, et torrente uoluptatis eius potabantur . Post finem officii conferunt de celesti uisione sermonem, et celesti pabulo saginati, dies diei eructat  uerbum, suspiriisque crebro sermonem interrumpentibus: »Te nunc, ait rex, mi Lefrice, per eius quem uidimus maiestatem obtestor, ne quoadusque uixerimus sermo iste proferatur in publicum, ne uel nos in perniciem nostram ob fauorem uulgi pulset elatio, uel fidem deroget dictis infidelium emulatio;« Domini sui in his secutus exemplum, qui coram discipulis transfiguratus, descedentibus illis de monte: Nemini, ait, dixeritis uisionem, donec Filius hominis a mortuis resurgat . At comes discedens a curia, diuina, ut creditur, inspiratione edoctus, ita domini sui seruauit imperium, ut tante uirtutis sublimitas posteros non lateret. ueniens itaque monasterium Wigornense, uiro cuidam religioso eadem qua se rex obligauerat adiuratione  constricto reserat in confessione sermonem, rogans ut litteris tradat tante uisionis arcanum, talique recondat in loco, ut et presentes lateat, et futurorum notitie non depereat. Annuit uir ille sanctus petentis affectui, scheduleque mandatum ordinem uisionis cum sanctorum reliquiis in theca recondidit. Et iam a sancti regis obitu multum temporis fluxerat, cum diuino ut credimus nutu, nullo hominis actu theca reperitur aperta. Cumque fratres de sanctorum reliquiis diligenter disquirerent, reperiunt schedulam et euoluunt; nolentesque tantum latere thesaurum, in auribus populi cuncta legerunt. Ita, quod rex uoluit esse celatum, Dei est prouidentia propalatum, ut et regis humilitas probaretur,  et nichilominus prodito miraculo fides credentium confirmaretur.



De glandibus et uermibus regio tactu a quadam femina expulsis.

Exhinc crebrescunt miracula, signa multiplicantur, et ad regis merita sublimius declaranda manus omnipotentis extenditur. Adolescentula quedam tradita nuptiis duplici laborabat incommodo. Nam faciem eius morbus deformauerat, amorem uiri sterilitas prolis ademerat; sub faucibus quippe quasi glandes ei succreuerant, que totam faciem deformi tumore fedantes, putrefactis sub cute humoribus, sanguinem in saniem uerterant, inde nati uermes odorem teterrimum exhalabant. Ita uiro incutiebat morbus horrorem, sterilitas minuebat affectum. uiuebat infelix  mulier odiosa marito, parentibus onerosa. Rarus ad eam uel amicorum accessus propter fetorem, uel aspectus uiri propter horrorem. Hinc dolor, hinc lacryme, hinc die noctuque suspiria, cum ei uel sterilitas opprobrium, uel contemptum infirmitas generaret. Industriam medicorum auertebat inopia. Quid ageret misera? Quod solum supererat, ubi humanum deerat diuinum precabatur auxilium, quasi in illam illius eque misere mulieris uocem erumpens: Peto, Domine, ut de uinculo improperii huius absoluas me, aut certe super terram eripias me . Iubetur tandem in somnis adire palatium, ex regiis manibus sperare remedium, quibus si lota, si tacta, si signata foret, reciperet eius meritis sanitatem. Expergefacta mulier, sexus simul et conditionis  oblita, prorumpit in curiam, regis se representat obtutibus, exponit oraculum, auxilium deprecatur. Ille more suo uictus pietate, nec sordes cauit, nec fetorem exhorruit. Allata denique aqua, partes corporis quas morbus fedauerat propriis manibus lauit, locaque tumentia contrectans digitis, signum sancte crucis impressit. Quid plura? Subito rupta cute, cum sanie uermes ebulliunt, resedit tumor, dolor omnis abcessit: admirantibus qui aderant tantam sub purpura sanctitatem, tantam sceptrigeris manibus inesse uirtutem. Paucis uero diebus substitit in Curia mulier regiis ministris necessaria ministrantibus, donec obducta uulneribus cicatrice incolumis rediret ad propria. uerum ut nichil deesset regi ad gloriam, paupercule nichil ad  gratiam, donatur sterili inopina fecunditas, uentrisque sui desiderato fructu ditata, facile sibi mariti gratiam conciliauit.



De ceco per manuum eius lauaturam sanato.

Diuersa esse munera gratiarum, nec omnes omnia consecutos, beatissimo Paulo docente didicimus. Alii, inquit, per spiritum datur sermo sapientie, alii autem sermo scientie per eumdem Spiritum, alii fides, alii gratia sanitatum . Hoc precipue munus curationum licet plenius per Dei Spiritum rex Christianissimus habuisset, in illuminandis tamen cecis speciali gratia prefulgebat, ob interioris, ut creditur, hominis puritatem, ut cui munditia singularis defecauerat cordis obtutus, ipse in aliis  exteriorum propelleret tenebras oculorum. Cecus quidam satis notus in populo, cum multo iam tempore adempte sibi lucis fleuisset incommodum, placuit Saluatori uno eodemque miraculo, et regis propalare uirtutem, et calamitatem pauperis temperare. Docetur itaque miser oraculo lumen amissum se eius meritis adepturum, si lympha, qua rex ipse, faciem perfudisset. Ad manum igitur tractus cum ad palatium peruenisset, cubiculariis retulit uisionem. Quam cum illi piissimo principi suggessissent, obstupuit ille, plurimumque indignatus, illusum phantasmatibus hominem, nichil tale a peccatore sperandum, apostolice hoc esse uirtutis, nec fidem somniis adhibendam asseruit. Referunt illi non usquequaque fidem somniis derogandam, cum Ioseph  et Daniel nocturna uisione futura didicerunt, et nutritius Christi fugiendum cum puero uel redeundum, angelo in somnis apparente, cognouerit. Adiiciunt Deum cui subest cum uoluerit posse, quando uoluerit, quibus uoluerit, per quos uoluerit, opem ferre miseris; nec hominis esse preceptis resultare diuinis, nec cuiquam quod ipse prouiderit negare remedium. Itaque cum inter humilitatem et pietatem regis animus in paruo tempore fluctuasset, nisi importunitati petentium cessisset humilitas, nec partes suas pietas deseruisset: instabat hora qua ob solemnem omnium sanctorum uigiliam processurus ad ecclesiam rex, ut fieri solet, manus ablueret. Recepta in pelui aqua, cum rex sacris interesset missarum solemniis, citatur a ministris  cecus, infundunt aquam orbiculis oculorum, lauant faciem, et per merita sancti regis diuinam precantur adesse uirtutem. Mira res: quasi noua nobis Siles de regiis manibus profluxisset, reseratis palpebris haurit lucem, et ad insuetum solis splendorem stupefactus circumspicit omnia, et mundum sibi quasi denuo redditum gratulatur. Magnitudo letitie lacrymas excussit, in ore astantium gratiarum actio et uox laudis insonuit. Ingreditur oratorium homo acturus Deo gratias, et cum aliis, diuinis astabat obsequiis. uidebatur nec agnoscebatur, et aliis dicentibus quia ipse est, aliis non, sed similis eius est, ipse affirmabat se esse quod erat. Intuetur alter alterum, alter alterum conuenit, cum illis inter se mussitantibus missa clauditur, egressusque oratorium  rex ab obuiis ministris excipitur. Audito miraculo, retorquet ad ecclesiam gressum, uocatoque ad se uiro: »uerene, inquit, uides, o homo?« Respondit: »uere, domine mi rex.---Et quid, inquit, me uides facere?« Respondit ille: »Dilectam mihi manum tuam extendis, domine mi.« Cui ille: »Et modo quid?« Et pauper ad eum: »A medio, inquit, digito indicem diuidens quasi oculis minitaris.---Iam nunc tertio responde, inquit, et quid agam edicito.« Cui ille: »Barbam, inquit, complecteris, rex.« Tunc sanctus prorumpens in lacrymas ante sanctum altare decubuit, gratias agens, dansque Deo totum, nichil sibi, illud proclamabat Dauidicum: Non nobis, Domine, non  nobis, sed nomini tuo da gloriam .



De alio ceco similiter per beatum uirum illuminato.

Non potuit latere quod tali loco, tali tempore, a tali persona actum fuerat, et uir ille cui lux fuerat restituta, stipe regia sustentatus in curia, multo tempore superuixerit. Narratur ubique, per aquam qua rex manus abluerat, hominem oculorum amisisse caliginem. Gaudet Anglia prophetam sibi preesse, non regem, qui et morbos curaret et uentura prediceret, qui et iudicaret terram in iustitia et populos in equitate . Erat autem uir quidam Lincolnie ciuitatis municeps cui casus uel morbus lumen ademerat, uiteque suauitatem absorbuerat. Hinc nata tristitia. Et iam agenti in tenebris  tertius effluxerat annus, cum tante uirtutis fama in spe recuperande sanitatis erigitur, et quasi in semetipsum reuersus: »Quid est hoc, inquit? quid moror? propheta in Anglia est, et ego cecus sum. Ego in tenebris sedeo, et in tenebris ambulo, cum hic iuxta me lux noue sanctitatis resplendeat, et in rege nostro apostolica uirtus emineat.« Accidit inter hec hominem somno sopiri, et ecce in uisione nocturna citum ei remedium promittitur, si eadem qua cecum curatum didicerat medicina, et ipse potiretur. Nihil ulterius hesitans uir accessit ad curiam, et a cubiculariis desideratum sibi munus et dari petiit et promeruit. Abluitur facies lauacro salutari, et mox tenebris diuturnis lux optata succedit. Agit gratias homo, et ipse deinceps  regie sanctitatis assertor ad patriam reuertitur, summam suis reportans cum sanitate letitiam.



De quodam ceco regio tactu similiter curato.

Accidit aliquando regale palatium construi in loco cui Bruheham nomen est. Missa est a magistris operum ad ligna cedenda rusticorum non parua manus. Qui post laborem cibo satiati, cum sol meridiano feruore inclementius estuaret, huc illucque dispersi per umbras, dederunt membra quieti. Post modicum uero ceteris ad opus iniunctum alacriter redeuntibus, adolescens quidam Wulfwinus nomine surrexit a somno, apertisque oculis nichil uidebat. Contorquet miserum caput hac atque illac, fricat frontem manu, digitis oculos tergit, sed non extergit  caliginem. Intellexit tandem se priuatum lumine, et mox in clamorem lacrymasque prorumpens, socios aduocat, casum exponit. Prebent illi quale possunt eius infelicitati solatium, et manuducatum prestantes reducunt ad propria: sedit in tenebris, et umbra mortis annis uno de uiginti, et ecce tempus miserendi eius. Die quadam infelicitatem suam miserabiliter deploranti, matrona quedam honeste uite grauis moribus miserum consolatura aduenit. Que dum de statu eius ut multis moris est, percunctata fuisset, et ille prout tunc animo habebat, respondisset: »Ego, inquit illa, missa sum ad te boni nuntii baiula, quod si fueris absque ulla dubitatione secutus, tibi mox excussis tenebris lux amissa reparabitur.«  Cepit homo gestire pre gaudio, et uirtute maiora promittens, tale meruit a muliere responsum accipere. »Oportet te, inquit, mi amice, ecclesias numero octoginta nudis pedibus et absque lineis circumire, sanctorum cum summa humilitate postulare suffragia, et sic fide non ficta, spe certa, hilari spiritu ad palatium properare recepturum ex regiis manibus pristinam sanitatem.« Ille nil moratus, ductore petito, sicut ei fuerat imperatum ecclesias uisitauit, et sic fide plenus curiam ingressus querebat qui eum principi nuntiaret. Pertesi omnes multitudine aduentantium pauperis neglexere clamorem, insuper increpabant eum ut taceret. Et ille ceci illius euangelici imitator egregius multo magis clamabat. uicti tandem pulsantis importunitate ministri,  eius causam referunt regi. Ille iam his assuetus operibus: »ueniat, inquit, quis enim ego sum qui contrister et non potius exsultem, si meis manibus licet indignis promissum beneficium pauperi pietas diuina contulerit?« uocatus adfuit uir captus oculis, et rex tinctis aqua digitis linit faciem, et orbiculis tenebrosis signum crucis impressit. Adfuit mox gratia Saluatoris, et inter manus regis ab oculis utriusque ubertim sanguis effluxit, serenauit pupillas, tumorem deposuit palpebrarum. Sic homo redditus luci et astantem sibi intuens regem: »uideo te, inquit, domine mi rex, et facies tua tanquam facies angeli stantis ante me.« Egit rex gratias Deo, ipsumque regii palatii iuxta ecclesiam Beati Petri apostoli quoad uiueret, iussit esse custodem. uixit  autem usque ad Willielmi magni tempora, uirtutis Edwardi testis expertus.



De tribus cecis et uno monoculo per beatum uirum illuminatis.

Miranda quidem hec, sed plus miranda sequuntur. Inuenti sunt ante fores palatii uiri quatuor unius oculi fruentes solatio. Nam tribus omni priuatis unus preibat monoculus, in modico plane fidelis, ut multa recipere mereretur. Compatitur tantis eadem calamitate laborantibus quidam de palatinis, qui ex regiis manibus tantam uidens exisse uirtutem, portionem aque qua fuerat lux ceco restituta, fide plenus pio furto subrepsit, credens illam etiam in plurimis operatum iri, quod in uno tam euidenter eam uiderat et efficaciter  operatam. Egreditur ad miseros uir fidelis, rogat eos confidere in Domino et per merita sancti regis reparandam sibi credere sanitatem. Deinde adhibito lauacro tenebrosas pauperum facies lauit, signauit pollice, et non ut sua Deus, sed beati Edwardi merita respicere dignaretur, orauit. Adfuit statim manus Domini, et reseratis palpebris lumen desideratum infudit. Nox eis in diem uertitur, et facies tenebrosa solis splendore perfunditur. Ita septem lucerne ex uirorum quatuor fronte lucentes, Edwardum nostrum clariorem cunctis seculis reddiderunt. Hec de cecis quibus uisum restituit, interim scripsisse sufficiat, ut in hoc ultimo miraculo quo de lucernis septem, fecimus  mentionem, regem sanctum septiformi Spiritus sancti gratia doceamus esse repletum; cui spiritus timoris Domini, depulsis superbie tenebris, humilitatis oculum reserauit; cui infidelitatis cecitate detersa, fidei lumen spiritus pietatis infudit; quem spiritus scientie, fugata caligine falsitatis, lumine ueritatis illustrauit; quem spiritus fortitudinis cunctis tam corporalibus quam spiritualibus reddidit hostibus fortiorem; qui tenebris ignorantie pulsis, per spiritum consilii lumen discretionis obtinuit; quem de terrenis ad celestia, de corporalibus ad spiritualia, de nocte mundi huius ad contemplationem celestium luminum spiritus transtulit intellectus; quem prophetice lucis gratia, et diuinorum cognitione consiliorum spiritus sapientie munerauit.  Merito proinde luce septemplici exteriores hominum oculos depulsa cecitate perfudit, qui septem oculorum lumine qui in agro celesti uisi sunt interius illustrari promeruit.



Quid de duobus filiis Godwini comitis rex prophetauerat.

Sed iam aliqua de his que ei sunt de futuris uel secretis celestibus reuelata, Deo nobis facultatem tribuente ponamus. Sedebat ad mensam aliquando rex beatus, et a latere eius comes Godwinus pater regine, de quo superius fecimus mentionem. Huius duo filii pueri adhuc Haroldus et Tostinus ludentes coram eis, cum unus ex illis amarius quam expetebat ludi suauitas insurrexisset in alterum, ludum uerterunt in pugnam. Et ecce Haroldus  uehementius in fratrem irruens, utramque manum capillis eius inseruit, prostratumque nisi citius eriperetur uirtute superior suffocasset. Tunc rex uersus ad ducem: »Nihilne, inquit, aliud, o Godwine, nisi simplicem in his uel ludum puerorum, uel pugnam contemplaris?« Et ille: »Nihil aliud, domine mi rex.---Longe, ait, aliud mea mihi mens loquitur, et quid his futurum sit pueris per hoc mihi bellum reuelatur. Emensis quippe puerilibus annis cum in uirum uterque profecerit, utriusque pectus aduersus inuicem liuor aduret, et primum circumuentione insidiisque priuatis quasi ludere uidebuntur, ad ultimum fortior infirmiorem proscribet, rebellantem prosternet, et prioris mortem post modicum sequens alterius calamitas expiabit.«  Que omnia sic completa tota Anglia teste probantur. Nam Tostinus ab Haroldo fugatus, cum paulo post ipse in regnum successisset Edwardo, comitante se rege Norwagie Haroldo cognomento Harfager, multa classe cum exercitu multo contra fratrem pugnaturus applicuit in Angliam. Contra quos aciem producens Haroldus, uictor exstitit, Tostinus in bello prosternitur, rex Norwagie lapsus fuga in unam nauim cum paucis sese recepit. Eodem anno Haroldus ipse regno spoliatus Anglorum aut misere occubuit, aut ut quidam putant penitentie tantum reseruatus euasit.



De miserabili morte Godwini comitis.

Sed quia iterato sermonem incidimus de Godwino,  inserendum arbitror quemadmodum eum proditionum suarum donatum stipendiis diuini iudicii ultrix ira consumpserit, detestandique facinoris quod in regem fratremque eius commiserat, populo spectante ipsam quam meruerat penam exsoluerat. Ille enim simplicitate regis abutens, multa in regno contra ius et fas pro potestate faciebat, et ad sue iniquitatis consensum sepe regis animum inclinare tentabat. Tandem cousque eius processit astutia, ut omnes fere regis cognatos et amicos quos de Normannia uel adduxerat uel uocauerat, tam episcopos quam aliarum dignitatum clericos et laicos, fraude, dolo, circumuentione de patria perturbaret, credens sibi cuncta pro uotis [successura] si necessariis nudatus amicis suis  tantum uteretur rex consiliis. At Edwardus pro loco, pro tempore, pro religione cuncta dissimulans diuinis uacabat obsequiis, Dei iustitiam tantam ducis ultum iri malitiam predicens, aliquando etiam illud ipsum ipsi Godwino non tacens. Die itaque quadam que populo celebris habebatur, cum rex, presente Godwino, mensis regalibus assideret, inter prandendum unus ministrorum in obicem aliquem immoderatius uno pede impingens pene lapsum incurrit, quem tamen pes alius recto gressu procedens iterum in statum suum nichil iniurie passum erexit. De hoc euentu pluribus inter se loquentibus, et quod pes pedi subuenerit gratulantibus, comes quasi ludendo intulit: »Sic est frater fratrem adiuuans et alter alteri in necessitate  subueniens.« Et rex ad ducem: »Hoc, inquit, meus mihi fecisset si Godwinus hoc permisisset.« Ad hanc uocem Godwinus expauit, et tristem admodum preferens uultum: »Scio, ait, o rex, scio, adhuc de morte fratris tui tuus me accusat animus, nec adhuc eis estimas discredendum, qui me uel eius, uel tuum uocant proditorem; sed secretorum omnium conscius Deus iudicet, et sic bucellam hanc quam manu teneo guttur meum faciat pertransire et me seruet illesum, sicut nec tue proditionis reus, nec de fratris tui nece mihi conscius existo.« Dixerat, et buccellam inferens ori, usque in gutturis medium protraxit. Tentat interius trahere, nec ualuit; tentat emittere, sed hesit firmius. Mox meatus quibus ducebatur spiritus  occluduntur, euertuntur oculi, brachia rigescunt. Intuetur rex infeliciter morientem, et ultionem sentiens in eum processisse diuinam, astantes alloquitur: »Extrahite, inquiens, canem istum.« Occurrunt filii, protractumque de sub mensa thalamis inferunt, ubi post modicum debitum proditori sortitus est finem.



Quid ei Dominus de septem dormientibus spiritualiter reuelauerit.

Non satis admirari possum quenam fuerit causa quod eo tempore quo cultu regio clarior, quo procerum circumfusus comitatu seuerior, quo lautioribus epulis intuentium estimatione uidebatur effusior, abundantiorem spiritualium reuelationum  gratiam meruerit; sed nimirum homo in facie, Deus autem uidet in corde. Portabat certe gladium, sed pro officio; utebatur regalibus, sed pro sacramento; multo stipatus milite incedebat, sed pro necessitate; sublimis in conuiuio residebat, sed pro consuetudine. Felix qui his omnibus sic usus est ut non sit abusus, corpus tradens terrenis et celestibus spiritum miscens. Hinc quod in die Dominice resurrectionis imperiali stola circumdatus, cum dextram sceptrum, caput ornaret corona, iam celestis Agni carnibus saginatus regiam accessit ad mensam, spiritualibus magis quam carnalibus epulis reficiendus. Timens enim, ut arbitror, ne forte mensa fertilior, cultus festiuior, pompa splendidior, animum celo intentum sibi uel modicum  inclinaret, arctius solito se collegit ad se, et ponens pre oculis Deum, omnia hec terrena arbitrabatur ut stercora, cum subito uultus ei plus solito serenabatur, interiorque letitia labia soluebat in risum, rursumque solita grauitate resumpta, obscuriorem faciem preferebat. Mirabantur qui astabant et qui residebant, et licet ex his que acciderant secretum aliquid regi diuinitus reuelatum nequaquam ambigerent, nemo tamen audebat eum interrogare quid accidisset. Finito tandem conuiuio, mensisque sublatis, rex beatissimus thalamum ingreditur, regium depositurus ornatum. Secutus eum comes Haroldus, accitoque uno episcoporum et abbatum uno, simul regem super hoc sermone conueniunt. Tunc ille: Beatus, inquit, cuius est  nomen Domini spes eius, et non respexit in uanitates et insanias falsas . Quantum enim se quisque uanis subtraxerit, tantum ueris arctius inherebit. Ecce quidem ego inter fecundos calices et pinguia fercula ac radiantis metalli splendorem recordatus sum Domini Dei mei, et effudi in me animam meam , dilatoque sinu mentis oculus interior speciali perfusus lumine radios usque Ephesiorum ciuitatem mira celeritate porrexit, et usque in montem Celion progressus, sanctorum septem dormientium quiescientium in spelunca proprietatem uultuum, membrorum quantitatem, qualitatem uestium expressione manifestissima contemplatus est. Hec dum interiorem risu significante letitiam luminoso corde conspicerem,  subito me cernente a latere dextro super quod multis quieuerant annis in sinistrum se latus uirtute uertentes diuina, dirum mortalibus omen hac laterum mutatione suorum signarunt. Exhinc enim, ut in Euangelio scriptum est: Surget gens contra gentem, et regnum aduersus regnum, et erunt pestilentie, et fames, et terre motus magni erunt per loca . His quippe septuaginta annis, tantum enim temporis in sinistro latere repausabunt, uisitabit Dominus iniquitatem plebis sue, tradens eos in manus gentium, ut dominentur eorum qui oderunt eos . Inimici namque nominis Christi in Christianos insurgent, serui dominis rebellabunt, reges insidiabuntur regibus,  et principibus principes, et in omnibus terris ultor iniurie Christi mucro deseuiet. Obstupuerunt omnes qui audiebant uerbum, et quia extra orbem positi de septem dormientibus nichil audierant, inquirentibus qui essent et unde, rex uitam illorum, et nomina, et passionem, et dormitionis modum exposuit.« Quibus auditis, inito consilio ut fidem posteris facerent, ad explorandam sermonis ueritatem, dux militem, episcopus clericum, abbas monachum, cum regis epistola ad imperatorem Constantinopolitanum dirigendos putant. Qui ubi ad urbem regiam peruenerunt, ab imperatore honorabiliter suscepti sunt. Lectis autem litteris exsultauit in gaudio spiritus eius, et thesauros Grecie Anglis diuinitus reuelatos plurimum gratulabatur.  Mittuntur Ephesum, et ex imperatoris mandato, episcopus cum clero et populo precedunt legatos, introductisque cum aromatibus in speluncam, sanctorum corpora facies et uestes, et ipsos in latere sinistro repausantes ostendit. Et ecce timor magnus irruit super eos uidentes omnia signa in martyribus in Grecia, que rex sanctus in Anglia, Dei Spiritu docente, didicerat. Facta itaque oratione oblatisque muneribus, cum summa prosperitate repatriant, Grecis exsultantibus in his que audierant et uiderant, sicut dictum est ad illos, nuntiis tam Anglorum regi quam plebi inauditum miraculum, et fidei certum reportantibus argumentum. Regem non fefellit oraculum, quoniam ipso ad regnum celeste translato, cuncta  terrarum regna commota sunt. Syria paganis subiecta, destructa monasteria, dirute a fundamentis ecclesie, plena funeribus omnia, morte principum Grecorum, Romanorum, Francorum, Anglorum, et regna cetera perturbata. Liquet igitur regem sanctissimum, spiritu prophetie gratia ampliore ditatum, cui uno eodemque tempore et patuere preterita, nec latuere presentia, futura quoque nichilominus reuelantur.



De annulo quam sanctus rex beato Ioanni euangeliste dedit, et quomodo eumdem receperit.

Interea rex sanctus euo iam grauis militie sue stipendiis parabatur, augebatur ei in dies circa Deum et Dei matrem affectio, circa sanctos Dei deuotio, inter quos beatissimum Petrum ut specialem  patronum suum uenerabatur, discipulum illum quem diligebat iehsu, ob singulare priuilegium castitatis mira mentis dulcedine amplectebatur. Apud Deum pares arbitrabatur utrosque, cum alteri totius Ecclesie primatum Christus contulerit, alteri suauitatem sui amoris copiosius indulserit. Quod isti defuit de primatu, supplebat affectus, et quod ille minus habuit ex affectu, collata dignitas recompensabat. Unde congrue simul uocantur a Christo, simul in monte fuere cum Christo, simul missi sunt cenaculum grande stratum ut Pascha pararetur Christo, simul ad monumentum currebant ut Christi resurrectio probaretur, simul ascendebant in templum ad horam orationis nonam ut claudus curaretur. Et quid hoc apostolo dulcius,  qui a pectore Iesu et ab uberibus eius inebriabatur sapientia, et dilectionis eius lacte potabatur? Hec et his similia beatus Edwardus admiratione diligenti perpendens, post apostolorum principem hunc amicum Iesu arctius diligebat, eius libens insistebat obsequiis, frequens ei sermo de eius excellentia, frequens de illius uirginitate meditatio. Accidit autem ut ecclesia in honore ipsius apostoli constructa Deo sub nominis ipsius titulo consecraretur. Prefuit dedicationi rex beatus, et ob honorem euangeliste letus diuinis officiis assistebat. Cum igitur processionem sequens multo milite stiparetur, subito quidam in habitu peregrino clamabat ad regem, aliquid eleemosyne pro sancti Ioannis amore sibi postulans impartiri. Iniecit mox  rex manum crumene, sed ille iam in opus simile omnia que fuerant illata consumpserat. Instat peregrinus, multiplicat preces. uocat thesaurarium rex, sed, obsistente turba, non adfuit. Angebatur animo sanctus, et quid faceret ignorabat. Tandem annuli reminiscens qui digitum ambiebat, festinanter abstractum peregrino porrexit. Ille tante munificentie gratias agens, uel recessit, uel disparuit. Accidit postea uiros duos ad adorandum Saluatoris sepulcrum Ierosolymam proficisci; qui die quadam a publica strata declinantes deuia queque secuti sunt. Et ecce sole ruente dies clauditur, er suffunditur tenebris: uiri quid agerent, quo diuerterent, non occurrit. Illis itaque subsistentibus, et  de his que acciderant conferentibus, grex iuuenum albis ornatus preteriit intuentes, duobus precedentibus cereis intersecantibus mira luce noctis obscurum. Sequebatur preeuntes, adlaterantibus eum uiris duobus, senex quidam niuea cesarie uenerandus cui et mira uultus suauitas et innata grauitas conferret gratiam, uenustatem augeret. Hic iuuenes respiciens modicum substitit: »Et heus! inquit, o uiri, quinam estis uos, et unde estis? Que uobis patria, quis rex, que lex? que peregrinationis uestre causa?« Ad quem illi: »Natale solum nobis Anglia est, rex Edwarde; Christianis legibus subditi, sacratissima Dominice passionis et resurrectionis loca uisitare disponimus. Sed hodie casu diuertentes a sociis, ut uerum fateamur uenerabilitati  tue, ubinam loci simus, quis suscipiat hospitio, quis debitam humanitatem exhibeat ignoramus. Tunc senex ut erat hilaris uultu, facieque iucunda, intuens intuentes: Sequimini me, inquit, et Dominus tribuens omnia uobis necessaria procurabit.« Gratias agentes illi, et senem comitati, nobilissimam ingressi sunt ciuitatem. Susceptis hospitio mensa paratur, lautissimeque refecti dant membra quieti. Mane facto, egredientes senex comitatur, et extra urbem iam positos, huiusmodi uerbis alloquitur: »uiri fratres, cum summa prosperitate uos repatriaturos non dubitetis, quoniam prosperum iter faciet uobis Deus salutarium nostrorum, et ego ob amorem regis uestri in omni uia hac qua gradiemini, firmabo super uos oculos meos. Ego  enim sum Ioannes apostolus et euangelista, discipulus ille quem diligebat iehsu, qui ipsum regem uestrum ob meritum castitatis summa dilectione complector, quem rogo uice mea salutetis; et ne deroget fidem oraculo, hunc ei annulum quem mihi in dedicatione ecclesie mee in habitu peregrino apparenti tribuit resignate, denuntiantes ei obitus sui instare diem, quem infra sex menses uisitans uisitabo ut mecum sequatur Agnum quocunque ierit ; in quo cum mentis integritate carnis munditia et morum pulchritudo conuenit.« Dixit; et statim uiri in loco se quem ipsi delegerant inuenerunt. Cum summa autem alacritate ad patriam reuertentes, representant annulum regi, exponunt oraculum, et seorsum ab aliis  conferunt de regis fine sermonem: statim ad nomen Ioannis rex prorupit in lacrymas, et cum de omnibus que uiderant uel audierant diligentius inquisisset, cum gratiarum actione nuntios remisit ad propria.



De infirmitate regis, et monasterii sui dedicatione Westmonasterii.

Tali igitur edoctus oraculo beatus Edwardus obitum suum longe ante presciuit, unde et postmodum ad patriam profecturus, idoneos nuntios, preces uidelicet et lacrymas, sedulo premittebat. Sed et larga manu thesauros distribuit, faciens sibi amicos de mammona iniquitatis, qui eum reciperent in eterna tabernacula. uerum constructam  iam Beati Petri basilicam ante obitum suum uoluit dedicari, pulchram operum suorum consummationem estimans, si ecclesiam quam in peccatorum suorum remissionem et uoti recompensationem renouandam susceperat, pontificali benedictione in uita sua cerneret consummatam. Appropinquabat dies festus ceteris letior, quo Saluator noster iehsu trabea mortalitatis indutus, de utero uirginali tanquam de thalamo sponsus processit; in quo Anglorum tota nobilitas ad regis curiam debuit conuenire, et regi more suo sceptris simul et corona decorando assistere. Cogitans ergo quemadmodum posset ipsa consecratio solemnius exhiberi, decreuit festiuitate peracta regali, die sanctorum Innocentium celebritatem istam compleri.  Cum in ipsa nocte Dominice natiuitatis febre corripitur, et mox instans iucunditas uertitur in dolorem, festiuitas in fletum mutatur. Dissimulauit tamen, duplici, ut arbitror, consolatione preuentus. Nam et transitum suum ad superna imminere sentiebat, et dulcissime natiuitatis dulcissimi Iesu sacra solemnitas mentem eius plurimum iucundabat. Igitur tribus diebus uictor nature, et de ipso morbo triumphans regalia instrumenta sustinuit, et solemni conuiuio inter episcopos, et proceres cum qua potuit alacritate resedit. Tertio autem die, sentiens uocationis sue tempus adesse, iubet, ut paratis omnibus, die crastina consecraretur ecclesia. Parauit et ipse donaria, uaria protulit ornamenta, diuersa uasorum genera separauit, descripsit possessiones,  quibus omnibus sanctissimum illud oratorium et dotaretur et ornaretur et ditaretur. Illucescebat igitur sanctorum Innocentium iucunda festiuitas, et conuenientibus in unum episcopis, cunctisque regni proceribus sacra dedicationis solemnitas inchoatur. Rex quantum ualitudo permittebat fauebat officio, sed regina omnia disponens, omnia procurans, sollicita de omnibus, intenta omnibus, utriusque uicem impleuit. Peractis itaque omnibus pro tanta solemnitate, quasi diceret rex: Consummatum est , inclinat in lectulo caput, et exhinc cepit graui dolore fatigari. Tunc meror et luctus omnium, una uox plangentium. Presentiebant plures eius in morte desolationem  patrie, plebis exterminium, totius Anglice nobilitatis excidium, finem libertatis, honoris ruinam.



De uisione quam uidit in extremis.

Circumstant palatini, ante lectum regina prosternitur, artus frigescentes proprio gremio fouet. Cum ecce uel resolutus in somnum, uel egritudinis more depressus, uel quod credibile est, in mentis raptus excessum, biduo fere iacebat exanimis. Tandem quasi de graui somno euigilans aperuit oculos et resedit, erectisque in celum manibus: »Deus, inquit, omnipotens, in cuius ditione sunt cuncta posita, qui nosti omnia antequam fiant, regna transferens et mutans imperia, et reddens iniquitates patrum in filios , si ea que mihi reuelata sunt ex ueritatis luce processerunt,  presta uoci mee uocem uirtutis, et da sermonem rectum et bene sonantem in os meum, ut enarrem mirabilia tua, et discant qui me audiunt timere te, et in spiritu humilitatis et in animo contrito placare faciem tuam, ut peniteat te super malo quod proposuisti facere populo huic.« Mira res! uix orationi finem dederat, et ecce robur corpori, uoci uirtus accessit, resoluit linguam gratia quam uinxerat egritudo. Mirantur qui aderant, quomodo is qui pressus paulo ante morbo uix poterat ab ipsis audiri, subito uocem extulit, ac uires pristinas, sonumque clariorem sermo recepit. Assumpta igitur parabola uir beatus refert uerbis luculentissimis huiusmodi uisionem: »Cum adolescens in Normannia exsularem, grata mihi semper exstitit  bonorum amicitia, et quicunque in sacris monastice religionis ouilibus uidebantur meliores, hi mihi erant ceteris familiariores. Inter quos uiros duos speciali quadam mihi deuinxerant caritate conuersationis honestas, uite sanctitas, suauitas morum, uerborum affabilitas. Hos frequentius uisitabam, quam dulcia faucibus meis eloquia eorum, super mel et fauum ori meo. Sic quidem uiuebam, et in talibus uita spiritus mei. Hos ante plurimos annos translatos ad celos uidi mihi paulo ante in somnis assistere, quid genti mee post obitum meum sit futurum ex Dei mihi mandato referentes. Impletam dicunt Anglorum nequitiam, et iniquitas consummata iram prouocat, accelerat uindictam. Sacerdotes preuaricati sunt pactum Domini, polluto  pectore et manibus inquinatis sancta contrectant, et non pastores sed mercenarii exponunt lupis oues, non protegunt, lac et lanam querunt non oues, ut detrusos ad inferos mors et pastores depascat et oues. Sed et principes terre infideles, socii furum, predones patrie, quibus nec Deus timori est, nec lex honori, quibus ueritas oneri, ius contemptui, crudelitas delectationi. Itaque nec seruant prelati iustitiam, nec subditi disciplinam. Et ecce Dominus gladium suum uibrauit, arcum suum tetendit et parauit illum. Ostendet deinceps populo huic iram et indignationem, immissiones insuper per angelos malos, quibus traditi sunt anno uno et die uno, igne simul et gladio puniendi. Hec illi.  Ego uero ob intentatam mee genti calamitatem dolens atque suspirans: Et, inquam, celestium secretorum conscii, si conuersi egerint penitentiam nunquid non ignoscet Deus et relinquet post se benedictionem? Penitentia certe prolatam ore Dei in Niniuitas suspendit sententiam, quin etiam imminentem impiissimo Achab debitam ultionem. Suadebo igitur genti mee ut peniteant de preteritis et caueant de futuris, et sic forte miserebitur Deus, ut non inducat super eos malum hoc grande, sed qui punire preparauit aduersos, recipiat in gratiam solita bonitate conuersos.---Nequaquam, inquiunt, quoniam induratum est cor populi huius, et oculi obcecati et aures aggrauate, ut nec audiant corripientem, nec intelligant admonentem,  nec terreantur minis, nec beneficiis prouocentur.« His eorum uerbis dum mihi maior accrescerit sollicitudo: »Itane, inquam, in perpetuum irascetur Deus, et non apponet ut complacitior sit adhuc? Quando tot tristibus leta succedent? aut tot aduersa qualis consolatio temperabit? Quale sperandum est in his malis remedium, ut sicut illinc terret et contristat afflictio, ita hinc aliquantulum mulceat diuine miserationis promissio? Ad hec sancti tale mihi problema proponunt. Arbor quelibet uiridis a suo trunco decisa ad trium iugerum spatium a radice propria separetur, que cum nulla manu hominis cogente, nulla urgente necessitate, ad suum truncum reuersa in antiquam radicem sese receperit, resumptoque succo rursum floruerit et fructum  fecerit, tunc sperandum est aliquod in hac tribulatione solatium, et de ea quam prediximus aduersitate remedium. Hec cum dixissent, ipsi celo, ego uobis redditus sum.« Assidebat narranti uisionem regina, Robertus etiam sacri custos palatii, dux Haraldus frater regine, Stigandus etiam qui ascendit cubile patris sui, et maculauit stratum eius, uiuente adhuc archiepiscopo Roberto cathedram Cantuariensem inuadens; ob quod a summo pontifice suspensus paulo post crepuit et effusa sunt omnia uiscera eius. Is ad uocem narrantis obduruit, nec terretur oraculo, nec fidem habuit prophetanti, sed potius regem confectum senio delirare submurmurans, ridere maluit quam lugere. At ceteri  quibus erat mens sanior flebant ubertim et suspirabant, qui nichil secus quam ipse dixerat, aut a sacerdotibus aut a principibus fieri non ignorabant. Recordantur hec ipsa summo sepius narrata pontifici, ipsumque persepe tum per legatos, tum per epistolas eorum uesaniam increpasse, regemque ac reginam his malis curandis diligentiam adhibuisse, sed profecisse nichil. Experti sunt tandem regem sanctum hec non de suo spiritu prophetasse, quando rex Haraldus qui contra iusiurandum quod Willielmo duci fecerat regnum inuaserat, ab ipso uictus in prelio Anglice libertati finem dedit, initium seruituti. Unde quidam premissam similitudinem dicunt, pro impossibili regem statuisse, illi maxime qui totam Anglorum nobilitatem sic deperisse lugebant  ut ex ea gente nec rex, nec episcopus, nec abbas, nec princeps quilibet uix in Anglia cerneretur.



Expositio problematis a rege propositi.

Mihi sane alia mens est consideranti sanctissimum uirum Dunstanum et ipsam calamitatem predixisse, et consolationem nichilominus promisisse. Potest proinde sic non inconuenienter exponi. Arbor hec regnum Anglorum significat, decorum gloria, diuitiis deliciisque fecundum, excellentia regie dignitatis sublime. Radix ex qua totus honor iste processit regium semen fuit, quod ab Alfredo, qui primus Anglorum a summo pontifice unctus et consecratus in regem fertur, recta successionis linea usque ad sanctum Edwardum descendit. Abscisa  est arbor a trunco, quando regnum a genere regali diuisum, ad aliud semen translatum est: Ad spatium trium iugerum hec facta est separatio; quia in trium regum temporibus nulla fuit nouis cum antiquo semine regali communio. Haraldus enim successit Edwardo, et Willielmus Haraldo, et Willielmus iunior patri Willielmo. Accessit ad radicem arbor, quando gloriosus rex Henricus in quem totum regni decus transfusum est, nulla necessitate cogente, nulla spe lucri urgente, sed ex infuso ei amoris affectu abneptem Edwardi Mathildem duxit uxorem, semen regum Normannorum et Anglorum coniungens, et interueniente opere coniugali de duobus unum faciens. Floruit sane arbor, quando de utroque semine imperatrix Mathildis  processit. At tunc fructum fecit, quando de ipsa noster Henricus uelut lucifer matutinus exoriens, quasi lapis angularis utrumque populum copulauit. Habet nunc certe de genere Anglorum Anglia regem, habet de eadem gente episcopos et abbates, habet et principes, milites etiam optimos, qui ex utriusque seminis coniunctione procreati aliis sunt honori, aliis consolationi. Si cui hec displicuerit expositio, aut aliter ipse exponat, aut aliud tempus quo hec expleantur exspectet, ne propheta prophete inueniatur contrarius; nec credatur sanctum Edwardum negasse quod nouimus sanctum Dunstanum promisisse. His forte non inconuenienter insertis, ad narrationis ordinem redeamus.



De morte sancti regis et exsequiis.


Sciens itaque rex quia appropinquauit hora eius ut transiret ex hoc mundo ad Christum, iubet suos a fletibus temperare, nec letitiam quam spes parturiebat inutili quadam interpolare tristitia. Et quasi his uerbis astantes conueniens: »Si diligeretis, inquit, me, gauderetis utique, quia uado ad Patrem, promissa fidelibus gaudia percepturus, non meis meritis, sed gratia Domini Saluatoris qui miseretur cui uoluerit, et misericordiam prestat in quem sibi placuerit; uos autem amicum persequimini precibus, et obsidentibus iter meum ad supera psalmis eleemosynisque resistite, quoniam licet ab his superari fides crucifixi non posset, uix tamen  quispiam ita perfectus est, ut uel impedire cum uel terrere non tentent.« Reginam deinde fratri proceribusque commendans, eius plurimum laudabat obsequium, et pudicitiam predicabat, que se quidem uxorem gerebat in publico, sed sororem uel filiam in occulto. Imperat etiam quatenus omnia que ei dotis nomine munificentia regali contulerat, firma ei semper et illibata permaneant. Sed et eos qui eum de Normannia secuti fuerant, indigenis sedulo commendabat, siue preeligerent repatriare cum gratia, siue cum honore subsistere. In ecclesia sane Beati Petri apostoli quam a fundamentis ipse construxerat, sepulturam sibi fieri postulauit, suumque transitum mox omnibus propalari, ne mortis sue cognitione dilata, orationum quoque  suffragia differrentur. Omnibus igitur sicut oportebat dispositis, iubet sanctus sacerdotes cum ecclesie ministris adesse, et mox exitum suum Dominici corporis et sanguinis perceptione muniuit. Cernensque reginam inter ceteros flentem uberius et crebrius suspirantem: »Noli, inquit, flere, filia mea, non enim moriar sed uiuam, recedensque de terra morientium, credo uidere bona Domini in terra uiuentium.« Totum se demum commendans Deo, in fide Christi, sub sacramentis Christi, in spe promissorum Christi, senex et plenus dierum migrauit a seculo, et puram relinquens purus spiritus carnem auctori spirituum in eternum uicturus coniungitur; cui celi ciues obuiant, cui clauiger ethereus celum reserat, cui uerax sui exsecutor  promissi discipulus ille quem amauit iehsu Ioannes occurrit, cum quo uirgine uirgo sequetur Agnum quocunque ierit . Obiit autem anno Incarnationis Domini 1066, cum regnasset uiginti tribus annis, mensibus sex, et uiginti septem diebus, indictione Iu, pridie Nonas Ianuarii: cum quo tota pariter Anglorum felicitas ruit, periit libertas, uigor omnis interiit. Dici non potest quantus mox omnes timor inuaserit, occupauerit meror, quomodo totam quoque insulam tenebrosus quidam horror impleuerit; stabant [ad] exuuias  sacras regis cognati eius et amici, cum subito cadauer exanime quoddam future beatitudinis preferret insigne, cuius uultus celesti rubore perfusus omnium assistentium in se conuertebat aspectus. Mirantur omnes, sed nudati corporis gloria auxit admirationem quod niueo candore coruscans ita resplenduit, ut uirginitatis illius decus etiam incredulos latere non posset. Parantur interim regales exsequie, pretiosis linteis et optimis palliis corpus inuoluitur, pauperes Christi copiosis eleemosynis subleuantur. Adsunt pontifices, sacerdotum et clericorum frequens turba occurrit, duces regni cum comitibus proceribusque conueniunt, agmina concurrunt monachorum, innumerabilis multitudo utriusque sexus de uicis et ciuitatibus ad regis  exsequias conuolarunt. Hinc psalmi resonant, illinc lacryme gemitusque prorumpunt; ubique gaudia mista dolori; cum omnes et in rege cernerent unde gauderent, et in se sentirent unde dolerent. Deferunt ad ecclesiam illud pudicitie templum, uirtutis domicilium, offertur pro eo sacrificium salutare. Et sic in loco quo ipse decreuerat honorifice sepelitur, in die nouissimo beata resurrectione donandus per Iesum Christum Dominum nostrum, cui est honor et gloria in secula seculorum. Amen.



LIBER SECUNDUS.



De contracto ad eius tumulum sanato.


Rebus humanis exemptus quam potens fuerit in diuinis beatus Edwardus mundum latere non potuit, cum nec uirginei corporis uirtus uel terra obrui, uel lapide claudi, uel cum ipso potuerit corpore sepeliri; uis enim que latebat in membris erupit in miraculis, quoniam dum cecis uisum, claudis gressum, infirmis sanitatem restituit, pretiosam in conspectu Domini mortem Ed. certis indiciis declarauit. Inter pauperes quos in uita sua sanctus aluerat fuit quidam Normannici generis Radulphus nomine, qui neruis in poplite contractis, pedibus etiam ad celanda retortis, non solum naturali priuabatur incessu, sed et genibus repere, ut eiusmodi debilibus moris est, dolore obsistente  non ualuit. Nouum solatii genus adinuenit magistra necessitas, uas cauatum in formam peluis acquirit, cui nates cum coherentibus membris iniiciens et sibi arctius colligans anteriora manibus sustentabat, posteriora quasi per terram nauigando trahebat. Rege igitur ad superiora translato, cum alimenta solita misero defecissent, molestius cepit etiam debilitatem membrorum sustinere. Recolens autem uiri Dei qui eum uiuens aluerat, cuius sanctitas admiranda nec ipsum latere potuit, fide plenus sue insidens nauicule, infra octauum sue depositionis diem ad sancti regis sepulcrum applicuit.  Ibi regem quasi uiuentem conueniens: »Tu non es, inquit ille, qui corruptibili adhuc carne circumdatus debiles et egrotos celesti uirtute curabas? Et ego quidem, domine mi, membrorum dispendium lenius te uiuente ferebam, cum hac mihi causa cibi, potus, delicie, uestesque necessarie copiosissime prestarentur. At nunc infirmitatis inopia cumulante miseriam, aut tu quid mihi faciendum sit, quo diuertendum, cuius supplicanda maiestas, cuius pietas expetenda non taceas; aut ipse solito medicam manum adhibeas, ut quia ad spiritales quibus nunc frueris mihi fas non est aspirare delicias, membra mihi quibus corporales acquiram potenti uirtute restituas.« Dixerat, et ecce mox sanctitas regis emicuit, effloruit gratia, pietas inuocata resplenduit;  uis enim quedam occulta subito neruos extendens in naturalem statum crura pedesque retorquet, euulsisque a carne articulis sanguis profluit, paulatimque succo resumpto, arida prius ossa pristinum robur recipiunt. Gaudent astantes eamdem in mortuo quam in uiuente uiderant effulsisse uirtutem, et exhinc sacras Edwardi regis reliquias et uisitare frequentius et propensius honorare satagebant, scientes eis ad sanandos infirmos morbosque pellendos apostolicam gratiam non deesse. Porro uir ille receptis uiribus stetit super pedes suos, gratias agens Deo et sancto Edwardo,  qui post primam gratiam qua debile corpus aluerat, etiam nunc secundam adiiciens, ipsam debilitatem amouerat.



De sex cecis et septimo monoculo ad eius sepulcrum illuminatis.

Diximus beatum Edwardum specialem in illuminandis cecis dum aduiueret habuisse uirtutem, hanc ei gratiam morte interueniente non esse subtractam sequens capitulum declarabit. Adhuc de morte tritennarium pro rege celebrabatur officium, cum sex ceci unum secuti monoculum ad sepulcrum regium properarunt. Mirabile spectaculum, cum alter ab altero traheretur, et unus precedens oculis uiris septem ducatum prestaret. Ab illo ergo quo gressus omnium regebatur, ante sacri corporis  repositorium collocati, suam cum lacrymis exponunt miseriam, opem flagitant, contra diuturne caliginis ledium beatissimi regis poscunt auxilium. Nec difficile putant in regione lucis quam nulla nox interpolat constituto, a domino lucis mortalibus corporibus lucem impetrare terrenam; nec minoris eum meriti choris immistum angelicis arbitrantur, quam fuerat cum membris esset corruptibilibus inuolutus. Illis itaque in oratione persistentibus clementia diuina non defuit, que et sancti sui merita latius propalaret, et desideratum miseris solatium non negauit. Subito enim is qui dux fuerat ceterorum, caritatis sue stipendium lumine duplicato recepit, sociosque respiciens, uidet et ipsos  noui luminis infusione splendere. Intuentur se mutuo, et unus ab alio sciscitatur an uideat, stupent omnes et quasi extra se positi, nesciebant quia uerum est quod fiebat, existimabant enim se uisum uidere. Tandem in semetipsos reuersi, et magnam multitudinem diuine bonitatis experti, erumpunt in uocem exsultationis et confessionis, multis accurrentibus et admirantibus pre gaudio, et laudantibus Deum in sancto suo Edwardo. Illi autem qui munus salutare acceperant gratias agentes Deo ad propria remearunt, beatissimi regis merita predicantes et uirtutem eius argumento uisibili comprobantes.



De uictoria regis Haraldi per beati regis merita.

Interea Haraldus, Godwini filius, regnum quod  secundum fidem sacramenti debuerat seruasse Willielmo regis Edwardi consobrino, sibi nec iure debitum nec natura, irreuerenter usurpans, malum quod Anglis secundum sancti regis oraculum Dominus preparauerat, transgressione pacti et fidei accelerauit lesione. Ut autem attenuatis uiribus facilius ab his quos iniuste prouocauerat hostibus uinceretur, suscitauit ei a parte aquilonis inimicos, Haraldum, cognomento Harfau, Norwagenorum regem, et Tostinum fratrem suum quem de Anglia ipse expulerat, et tempore regis Edwardi exsulabat in Flandria. Hi cum magna classe per Humbrum ad Eboracum properantes, cum exercitum Northanhimbrorum prelio excepissent, potiti uictoria magnam de obsistentibus stragem dederunt. Hec ubi  Haraldo nuntiata sunt, exercitum copiosum ex omnibus finibus Anglie collegit, cum nocte quadam abbati cuidam religioso qui Ramesiensi preerat monasterio, Alxi nomine, beatus Edwardus in somnis apparuit, Cuius cum maiestatem uir sapiens expauisset, ille blande consolatus hominem: »uade, inquit, et dic Haraldo ut homines qui contra ius et fas regni huius fines inuadunt aggrediatur secure, ego enim ero dux et protector exercitus, quoniam iustitie huius gentis deesse non possum, per quem reportabit uice hac de hoste triumphum. Et ne uerbis tuis fidem deroget secretum ei sui cordis ostende ut cum ei [quod] nullo conscio mente uoluebat edixeris, non hec tue adinuentioni sed mee promissioni ascribat. Nocte quidem preterita cum  dolore torqueretur, licet eum non parum urgeret molestia imminens, siluit tamen, reputans apud se si publicaret languorem, quod et suis futurus esset contemptui et hostibus irrisioni. Hec secum, uerum quia nunc sanitate succedente languori ab illa peste conualuit, de meo presumens auxilio, contra barbaros iustum bellum suscipiat, et ab imminenti periculo suos compatriotas eripiat.« Exsurgens a somnis uir uenerandus adiit Haraldum, exponit oraculum, et ne subriperet hesitatio, secretum illud quod sanctus iusserat operiri ipso multum admirante reserauit. Tunc ille celesti promissione factus audacior, in manu ualida usque ad prouinciam Eboracensem progrediens, in loco qui tunc  Steinfordebrigge, nunc autem ex rei euentu etiam Pons belli dicitur, hostes offendit: consertoque prelio dux uterque prosternitur, rex uidelicet Norwagenorum et frater proprius Anglici regis Tostinus, peneque totus eorum deletus est exercitus. Itaque quod de duobus fratribus adhuc pueris longe ante predixerat, et quod recenti uisione uir sanctus promiserat, una Haraldi uictoria completum esse nemo qui ambigat.



Quomodo cecus beatum Edwardum uidit de sepulcro exire, et ita uisum recepit.

Fuit preterea in monasterio beati Petri apostoli iuuenis haud ignobilis, decorus quidem forma sed utriusque sideris priuatus officio. Huius compatientes miserie qui tunc preerant cenobio, campanas  cum quibus fratres ad quelibet agenda sciscitabantur pulsare iusserunt, et ceteras horas certis quibuscunque solemniis deputatas cymbalorum sonitu designare. Agebat igitur uir ille creditum sibi prudenter officium, frequentabat ecclesiam, orationibus crebro insistebat, et beati regis merita adesse sibi sedulo precabatur. Accidit autem die quadam estiuo tempore, dum fratres hora meridiana quiescerent, et ut ipse decumbens in oratorio daret membra quieti, et ecce uidet in somnis beatum Edwardum egredi de sepulcro seque respicientem; deinde somnolentia arguens hominem, iubet ei pulsando finem somno facere, et fratres ad horam orationis nonam, que iam pene transierat, excitare. Hec cum ei monita sanctus dedisset, uidet ipsum  regem coronatum ad altare procedere. Quem cum diligenter intuens in splendorem illius corusci luminis oculos infixisset, uisio beata disparuit. Expergefactus iuuenis subito aperuit oculos, et hausto lumine redditam sibi pristinam sensit sanitatem. Detexit uisionem fratribus, et attestatione miraculi fidem uerbis fecit, omnibus admirantibus et benedicentibus Deum in operibus suis, qui beato Edwardo post mortem dedit melius uiuere, et ossa eius mortua de loco suo miris operibus pullulare.



De iniusta beati Wulstani depositione, et de iusta eiusdem per beatum regem restitutione.

Beneplacitum est Domino super timentes eum, et in eis qui sperant super misericordia eius. Hoc et beati presulis Wulstani simplex iustitia, et sancti  regis Edwardi potens magnificentia sequenti miraculo declararunt. Cum enim rex Willielmus totam insulam subdidisset, ac rebelles quosque uel expulisset ab insula, uel mancipasset uinculis, uel seruitute oppressisset, cepit etiam cum suis de ecclesiasticis tractare negotiis. Fecit igitur synodum congregari presentibus apostolice sedis legatis Hermenfrido Sedunensi episcopo, et presbyteris cardinalibus Ioanne et Petro. A quibus Stigandus, qui ut superius diximus pollutis pedibus sanctuarium Dei conculcauerat, omni gloria et honore spoliatus, et a rege perpetuo carcere condemnatus est. Successit huic in cathedra Cantuariensi abbas Lanfrancus uir undecunque doctissimus, omnium etiam  liberalium artium diuinarumque simul ac secularium litterarum peritissimus. Hic igitur quasi constitutus a Deo ut euelleret et dissiparet et disperderet, et edificaret et plantaret, ecclesiam Anglorum ad nouam quamdam speciem reuocare legationis sue fultus auctoritate conatur. Cepit autem mox corrigenda corrigere et statuenda statuere, clericis etiam et monachis honestiorem uiuendi formam prescribere. Apud hunc uir Domini Wulstanus simplicitatis et imperitie accusatur, et quasi homo idiota et sine litteris deponendus, rege consentiente uel etiam hoc ipsum prescribente, decernitur. Igitur in synodo quam apud Westmonasterium rege presente celebrauit Lanfrancus, inter cetera que tractauit negotia, iubet uenerabilem  uirum baculum resignare cum annulo. At uir Domini nec uultu mutatus nec animo, erexit se, et uirgam pastoralem manu tenens: »uere, inquit, domine archiepiscope, uere scio quia nec hoc honore dignus sum nec huic idoneus oneri nec sufficiens labori: sciebam hoc cum me clerus eligeret, cum episcopi cogerent, cum me dominus rex meus Edwardus ad hoc officium inuitaret. Ipse auctoritate sedis apostolice in meos humeros hoc unus refudit, et per hunc baculum me episcopali gradu inuestiri precepit. Et nunc pastoralem tu uirgam exigis quam non tradidisti, officium adimis quod non contulisti. Et ego quidem insufficientiam non ignorans, et tue sancteque synodi sententie cedens resignabo baculum, sed non tibi, sed ei potius  cuius eum auctoritate suscepi.« Hec cum dixisset, cum suis accessit ad lapidem quo gloriosissimi regis exuuie claudebantur, et stans ante sepulcrum: »Tu scis, inquit, domine mi Edwarde, quam inuitus hoc onus susceperim, quoties subterfugerim, quoties me cum quererer absentauerim. Fateor insipiens factus sum, sed tu me cegisti. Nam, licet non deesset fratrum electio, plebis petitio, uoluntas episcoporum, gratia procerum, his tamen omnibus tua preponderauit auctoritas, tua magis urgebat uoluntas. Et ecce nouus rex, noua lex, nouus pontifex, noua iura condunt, nouas promulgant sententias. Te erroris arguunt qui iussisti, me presumptionis qui consensi. Et tunc quidem falli potuisti ut homo, sed nunquid modo  coniunctus Deo? Non igitur illis qui exigunt quod non dederunt, qui cum sunt homines fallere possunt et falli, sed tibi qui dedisti, qui iam inductus in ipsam ueritatem erroris uel ignorantie tenebras euasisti, tibi, inquam, resigno baculum, tibi curam eorum quos mihi commendasti dimitto, tibi secure eos committo cuius merita non ignoro.« Hec cum dixisset, eleuata paululum manu, in lapidem quo sanctum corpus tegebatur infixit baculum: »Accipe, inquiens, domine mi rex, et cui libuerit trade illum.« Et sic descendens ab altari exutus pontificalibus inter monachos ipse monachus simplex resedit. Admirabantur omnes cernentes uirgam immersam silici, et quasi radicibus niteretur, neque  ad dextram neque ad sinistram declinare. Tentant eam quidam euellere, sed illa stabat immobilis. Fit in turba murmur et mussitatio, accurrunt undique uidentesque magnalia Dei stupent, herent, nunc procedunt paululum, nunc gressu sistunt, nunc extendunt manum, nunc retrahunt, nunc quomodo ferrum inhereat lapidi terre decumbentes explorant, nunc erecti se inuicem coarctantur ut uideant. Res defertur in synodum. Sed Lanfrancus dictis fidem non adhibens, accersito ad se Gumulfo Roffensi episcopo uiro uenerabili et religioso, iubet ut accedens ad sepulcrum, baculum quem sanctus deposuerat proferat in medium. Paret superiori presul inferior, sed inuenta est fortior uirginei licet exstincti corporis uirtus, quam uiuentis  episcopi manus. Ista baculum tentat euellere, quem illa licet inferior loco sed potestate superior, quasi a parte inferiori ui quadam mirabili teneretur, silici facit immobiliter inherere. Tunc presul Lanfrancus nouitate miraculi stupefactus, et regem uolens tante admirationis esse participem, mittit qui eum in synodum euocarent Aduenienti cum proceribus assurgit Lanfrancus, simulque ad regis tumulum properantes, facta oratione manum apponit pontifex, baculum tentat eruere, sed obsistente sancti regis uirtute conatus eius desiderato caret effectu. Exclamat rex, plorat pontifex, uterque resonat gloriam Deo, laudes Edwardo, cuius in beati Wulstani promotione non errasse iudicium certis indiciis declarabatur. Tunc Lanfrancus ad sanctum accedens:  »uere, inquit, iustus Dominus et iustitias dilexit, equitatem uidit uultus eius, uere cum simplicibus graditur, et cum simplicibus sermocinatio eius. Derisa est a nobis tua, frater, iusta simplicitas, sed eduxit quasi lumen iustitiam tuam et iudicium tuum tanquam meridiem. Plangende tenebre quibus inuoluti dicimus malum bonum et bonum malum. Errauit, errauit in te, frater, iudicium nostrum, et suscitauit Deus in rege suo spiritum suum, qui nostram euacuaret sententiam, et simplicitatem tuam Deo gratam omnibus propalaret. Auctoritate proinde qua fungimur, imo diuino iudicio quo conuincimur, curam qua te inconsultius exuimus iterum tibi committimus et imponimus, scientes experti quoniam melius est modicum iusto super  diuitias peccatorum multas. Melius plane modicum litterature cum fide que in simplicitate cum dilectione operatur, super diuitias sapientie et scientie secularis, quibus multi uel ad uanitatem humane laudis uel in auaritiam turpis questus abutuntur. Accede igitur, frater mi, accede ad dominum tuum, imo et nostrum: credimus enim quod sancta eius dextera que nobis baculum negauit, tibi laxata manu facile resignabit.«

His auditis, sanctus pontifex sua usus simplicitate paruit imperanti, et accedens ad altare: »Ecce, inquit, ego, domine mi Edwarde, ecce ego qui me tuo commisi iudicio, qui me tue sententie subdidi, cui baculum quem concesseras resignaui. Quid nunc tibi placet, quid uis, quid discernis? seruasti  certe dignitatem tuam, meam purgasti innocentiam, tuam magnificentiam prodidisti. Si igitur adhuc de me tua stat antiqua sententia redde baculum, aut si mutata est, cui tradatur edissere.« Hec dicens, leui tactu uirgam tentat euellere; que manum eius secuta, ac in molli luto fuisset impressa desiliit. Accurrunt rex simul et archiepiscopus prostrati ueniam postulant, et se sancti uiri orationibus commendant. At ille qui didicerat a Domino Iesu Christo mitis esse et humilis corde, ipsis eque prosternitur, et a tanto se pontifice benedici precatur. Que tunc inter sanctos episcopos lacryme, que suspiria, quam humilis de ipsa benedictione fuerit contentio, quis facile dixerit?  Tandem mutuo benedicentes et manibus se tenentes in synodum redeunt cunctis exsultantibus, multis autem et flentibus pre gaudio, omnibus autem in commune Deum in suis sanctis mirabilem predicantibus. Rex uero in amorem cognati sui et predecessoris accensus, sanctissimum eius sepulcrum theca de argento simul et auro fabrefacta, sicut impresentiarum cernitur, miro studio decorauit.



De prima eius translatione et corporis incorruptione.

Cum igitur his atque huiusmodi miraculis sanctus floreret Edwardus, erat inter fratres frequens de eius sanctitate confabulatio. De die in diem circa tantum patronum cunctorum augebatur affectus,  quo ad reuisendas sanctas eius reliquias magistre magis incitabantur. Erat et inter eos amica quedam plerumque contentio, aliis affirmantibus uirgineam carnem regis corruptionis expertem, integram et illibatam in sacro sui corporis hospitio detineri; aliis pre timore indicentibus illis de tanta presumptione silentium, ne forte hac spe frustrata, facile tanti confessoris gloria posset imminui. Cum enim, inquiunt, apostolorum, martyrum, innumerabiliumque sanctorum corpora sint resoluta in cineres, si hoc ipsum natura operetur in Edwardo, nec a nobis minus amandus, nec Deo minus uideri debet acceptus. Hec cum ante uirum uenerabilem ipsius monasterii abbatem Gillebertum, cognomento Crispyn disputatio uerteretur, discernit tanti patroni  corpus omnimodis uisitandum, et quid de his sentiendum sit, certis indiciis explorandum. Statuit igitur diem quo sancti uiri reliquie proferentur in medium, ut istorum fidei, illorum consuleretur affectui. uocat autem ad hoc celeste spectaculum personas honestas et religiosas, inter quas Roffensis episcopus Cumulfus, de quo superius fecimus mentionem, speciali gratia simul et gloria preeminebat. Itaque tricesimo sexto anno ex quo rebus humanis excesserat, accedunt ad tumulum sancti uiri qui ad hoc fuerant inuitati, sublatoque lapide quo sarcophagum claudebatur, tanta odoris fragrantia omnium naribus, ut et ecclesia repleretur, et in sepulcro aromata scaturire putarentur. Primum deinde pallium quo sacratissima membra fuerant  inuoluta, pristinam uenustatem et integritatem reseruasse conspiciunt. Spe deinde glorie potioris animati, extracto pallio cetera ornamenta uestesque considerant, et omnia solida inuenerunt et integra. Producunt brachia, plicant digitos, articulos explorant, et omnia sana, omnia flexibilia et antiquo reperiuntur uigore firmissima. Inuestigant postremo carnis integritatem pariter et colorem, que uitro purior, niue candidior, future resurrectionis gloriam preferebat. At cum desideratam faciem eius attingere omnes pariter timuissent, prefatus episcopus Roffensis testimonio conscientie uel amoris factus audacior, sudario quo caput sanctissimum tegebatur manum iniecit, et a parte inferiori  discindens, barbam beata canitic niueam fide plenus extraxit, eam ac si uiueret mento firmius inherere persentiens. Delectatus miraculo et desiderio ignitus pilum unum extrahere sibique seruare conatur; sed hesit firmius, nec sequitur uoluntatem effectus. Animaduertit hoc Gillebertus, et episcopum blande corripiens: »Sine, inquit, pater, nec tanti regis uelis infestare quietem, nec integritati eius quam Christus huc usque seruauit aliquid minuere.« Ad hec episcopus: »Optime, inquit, loqueris abba. Non tamen conatum hunc meum presumptioni deputes sed deuotioni, cum reliquiarum eius uel modicam portionem, si mihi copia prestaretur, Cresi opibus pretulissem. Sed quia regius animus aliquid sibi detrahi dedignatur,  habeat sibi omnia, et cum integritate sua diem beate resurrectionis exspectet.« Itaque retento pallio quo sanctissima eius membra fuerant inuoluta, aliud eque pretiosum apponunt, diligenterque curatam glebam illam dulcissimam suo recondunt in thalamo. Ubi per eius merita plurima prestantur beneficia; ex quibus ad laudem Domini nostri Iesu Christi pauca de pluribus credimus subnectenda.



De puella ad eius tumulam sanata.

Sanctissimus Eliseus propheta a pueris plus quadraginta derisus, sua maledictione ultus iniuriam, uniuersos bestiis tradidit puniendos. Magum impiissimum Helymam apostolos blasphemantem beatus Paulus subita cecitate damnauit. Iniuriam igitur  sanctis suis illatam in se redundare Christus declarat: Qui uos, inquiens, audit me audit, et qui uos spernit me spernit . Hoc in suo Dominus iehsu ostendit Edwardo, eius detrahentes sanctitati cum magna seueritate puniens, obsequentes ei beneficiorum collatione remunerans. Erat in ciuitate matrona nobilis, Mathildis nomine, artis purpurarie peritissima, que regum diuitumque uestes ornare auro, illustrare gemmis, picturis et floribus opere polymito uariare consueuerat. Commiserat ei opus non mediocris pretii nobilissima quedam ac ditissima femina, que comiti Glouernie nuptum tradita paulo minor a regina habebatur, ceterisque per Angliam comitissis sicut diuitiis,  ita cultu uestium nitebatur excedere. Instabat quotidie non solum ut artificiose, sed etiam ut celeriter, omnia complerentur. Aderat interea beati regis et martyris Ed. huius nostri principis patrui, preclara solemnitas, qui ab impiis sine culpa peremptus, creditur innocentie martyrio coronatus. Fluctuabat animo sapiens illa mulier, et cum operis dilationem superbissime femine indignationem sibi crederet parituram, et sanctissimam festiuitatem labore prohibito uiolare diuine ultionis timeret esse materiam. Respiciens igitur sociam operis adolescentulam: »Quid tu, inquit, inter laboris huius necessitatem et sancti regis Edwardi festiuitatem decernis? Nam uacare dispendiosum, operari autem in tanta festiuitate arbitror periculosum.« Subridens  iuuencula: »Istene est Edwardus quem apud Westmonasterium hec rustica multitudo ueneratur ut regem? Rogo quid mihi et illi? uacent alii et suis cantibus uel plangant mortuum uel honorent, ego non magis pro eo quam pro rustico quolibet inceptum opus si iusseris pretermittam.« Expauit domina et incaluit cor eius et in meditatione eius ignis exestuans erupit in uocem increpationis et indignationis, et quasi diabolico preuentam spiritu blasphemam durissimis sermonibus uerberaret. Ridebat pedisequa, et domine sue simplicitatem irridens, blasphemiam blasphemiis cumulabat; cum subito multis astantibus paralysi morbo corripitur, et os blasphemum usque ad dexteram aurem retortum eam officio lingue quo fuerat  abusa priuauit: spumant labia, stridet dentibus et arescit, miserabilique membrorum sinuamine corpus omne torquetur. Hec cum materfamilias iuuencule cerneret iusto Dei iudicio contigisse, dolor indignationi, luctus ire successit. Flebat illa et domus eius tota, et que obiurgauerat blasphemantem, miseratur tot tormenta et tam intolerabilia patientem. Res innotuit ciuitati. Accurrunt multi, aut dominam consolaturi, aut pedisequam admiraturi. Querenti autem quid facto opus sit, astat persona quedam satis ut uidebatur ueneranda, hortabatur ut impositam naui miseram ad ipsius quem blasphemauerat corpus sanctissimum deportarent, eius meritis recepturam remedium, ob cuius iniuriam illatum sibi senserat  tam immane supplicium. Dixit, et factum est ita. Delata est ad sancti regis sepulcrum mulier infelix, accensoque ad eius mensuram cereo, domina eius uigiliis et orationibus insistebat. Luctus et eiulatus multus circa illam, quoniam insanabilis uidebatur dolor eius, pessima plaga illius. Una et sola spes omnium pietas Edwardi, qui didicerat a Domino Iesu retribuere bona pro malis, dilectionem pro odio. Torquebatur ergo tota nocte illa, ceteris flentibus et orantibus. Orabant et pro ea fratres monasterii, quorum prepositus solemnes super eam litanias cum magna deuotione edidit. Pugnabant in conspectu piissimi regis oratio et egritudo, iniquitas famule peccatricis et fides domine  miserantis, magnitudo criminis et multitudo doloris. uicit tandem Iesum meritis beati regis illa a qua uinci solet misericordia, que mox in languida obuians ueritati sententiam quam illa dictauerat sua lenitate temperauit. Itaque cum in dolore nocti continuasset et diem, hora qua laudibus uespertinis sacra illius festiuitas diei claudebatur, inter psallentium uoces et gemitus orantium subito reddita sibi sanitate intuebatur astantes, flentes admirabatur, ubi esset, quid passa, quo delata, que tanti doloris causa sermone recepto requirit. Os quippe quod morbus contraxerat, ad naturalia loca reuersum, forme pristine simul et sanitati donatur. Audiens autem cuncta que acciderant erupit in lacrymas; os, lingua, mens, sensus confessionem  personant, et interiorem contritionem crebra suspiria prodiderunt. Tunc misericordiam et iudicium cantabant qui aderant Domino, qui percutit et sanat, mortificat et uiuificat, deducit ad inferos et reducit . Illa uero gratias agens Deo et eius beatissimo seruo Edwardo, cum domina sua incolumis remeauit ad propria. Quandocunque deinceps nomen gloriosi regis audiebat, tanto corripiebatur timore, ut pallor uultum offenderet et cetera membra tremor occuparet.



De quodam fratre a febre quartana per sanctum regem liberato.

Erat preterea in monasterio quo sancte eius reliquie seruantur frater quidam Osbertus nomine, cuius sincerissimam uitam decorabat scientia, illustrabat  facundia, philosophia tam secularis quam ecclesiastica sublimius extollebat. Hic aliquando circa medium mensis Iulii quartana febre correptus, per menses sex adeo uexabatur, ut natura morbo iamiamque cessura uideretur. Exese carnes, sanguis exhaustus, ossa suis uacuata medullis simulacrum magis quam hominem preferebant. Aderat Dominice natiuitatis cunctis mortalibus amplectenda solemnitas, et uir ille duplici molestia fatigatur, cum et ui febrium torqueretur, et his gaudiis non interesse festiuis ipsis ei febribus amarius uideretur. Intulit itaque fides uim nature, et deuotio de morbo triumphat, uirumque Dei sacratissimis interesse uigiliis contra spem omnium compulerunt. Et iam circa galli cantum, ut ea die  consueuit Ecclesia, missa celebratur, et euangelium, quo uirginalem partum, pastorum uigilias, excubias angelorum sanctus Lucas euangelista describit, recitatur, cum ille paruuli qui natus est nobis humilitatem, matris et uirginis pietatem summa cum deuotione considerans, totumque in lacrymas resolutus, et interiori letitia miro modo perfunditur, et exteriori quadam suauitate membra marcida refouentur. Psallit, spiritu psallit et mente; orat, spiritu orat et mente; et inter matrem et filium, inter sinum et presepium, pia cogitatio cum locotione discurrit. Exstinctam credit quam diu pertulerat passionem; quam tamen pius iehsu ut Edwardi sui merita propalaret, suspenderat quidem sed non exstinxerat. Biduo namque ob deuotionem  uiri febres quadam uirtute concluse diuina, die tertio seuerius solito miserum corpus inuadunt, et se artubus, neruis, iuncturis quoque, imis etiam uisceribus infundentes, doloribus, ac tortionibus tam interiora quam exteriora illius omnia dissecabant. In his tormentis cum dies posterior precedenti uideretur esse crudelior, aduenit dies desiderata, qua gloriosissimus princeps Edwardus post gloriam temporalem Christo remunerante meruit eternam. Hora igitur illa qua pro tanti regis memoria immolabatur sacrificium salutare, accessit ad sancti tumulum languidus, et prostratus solo, quasi iam extremum spiritum emissurus indoluit. Deus meus, que tunc suspiria, qui  gemitus, qui singultus miserum illud corpus concutiebant? Qualia ei uerba dolor dictabat, suggerebat fides, spes componebat. Nunc quasi ratiocinando prouocat, nunc supplicando compellat. »Et tu, inquit, Domine, usquequo? usquequo obliuisceris me in finem? usquequo auertis faciem tuam a me? ubi sunt, rogo, magnalia tua que narrauerunt nobis patres nostri, opera que operatus es in diebus eorum? Itane qui alienis didicisti misereri semper et parcere, tibi seruientibus, tuis deputatis laudibus, tuis obsequiis mancipatis claudes uiscera pietatis? Itane corpus quod regia munificentia hactenus aluisti, nunc febribus consumendum exposuisti? Et utinam consumendum cito; sed heu! heu! depascor et non consumor, torqueor  et non morior; uita dolori est, nec finitur; mors desiderio, nec conceditur. Sed quid facio, quasi iudicio contendens tecum cum misericordiam petam, nec presumam de iudicio? Obsecro proinde, bone rex, amantissime princeps, dulcis patrone, moueat illa uiscera tua piissima seruuli tui tantus dolor, et oculo quo longe posita cernere consuesti, quid in his miserendis uisceribus meis agatur diligentius contemplare, et quam intolerabiliter a frigore nimio ad calorem nimium transeam. O! o tremor horribilis, ardor indicibilis! Attende, Domine dulcissime, attende et uide, si est dolor sicut meus . Si indignum iudicas sanitate, uel dolorem termina morte.« Inter hec uerba, singultus lacrymeque prorumpunt, nec ulterius res uerbis  agitur sed affectibus. Deinde expletis missarum solemniis surgit ab oratione; et ecce dolor omnis abcesserat, et quasi nouo perfusa refrigerio uigorem pristinum membra cuncta resumpserant. Cepit etiam cogitare de cibo, et statim pulso fastidio, uis appetitiua ad cibi desiderium excitatur. Quid plura? Perfecte redditus sanitati tanto dehinc deuotius sancti confessoris obsequiis et laudibus insistebat, quanto fuerat in se ipso uirtutem eius expertus.



De quodam milite ab eodem morbo sanato.

Erat uir iste scriba doctus in regno celorum, et sepe sermonem iussus facere in populo, proferebat de thesauro suo noua et uetera. Accidit autem post recuperatam tali miraculo sanitatem, ut  anni orbita natalis anniuersariam denuo sanctissimi regis memoriam reuocaret. Confluxerat de ciuitate non minima multitudo, ut et singulis annis consueuerat, tam uigiliis quam missarum solemniis ob ipsius gloriam interesse gaudebat. Frater igitur iste ab abbate secundus sacris indutus uestibus ad altare missam celebraturus accessit. Post lectionem autem sancti Euangelii, conuersus ad populum, habuit ad eos de regis sanctitate simul et uirtute sermonem. Predicabat uir Dei eius humilitatem, laudabat patientiam, pudicitiam extollebat. Quanti uero meriti fuerit apud Deum, certis miraculorum astruit argumentis. Postremo uirtutem eius quam anno preterito senserat in se ipso  producens in medium, omnes ad pietatem, multos etiam ad suspiria lacrymasque commouit. Adfuit miles quidam regalis custos palatii Gerinus nomine, qui typo quartano per dies et menses supra modum fatigatus, frustra in medicos multa consumpserat. Nam morbus nec sibi nec suis parcens, sacculum pecunia, sanguine corpus eius exhauserat: spiritus eius attenuatus est, et solum sibi uidebatur superesse sepulcrum. Audiens autem hunc uirum per merita beati Edwardi simili exemptum passioni, concepte fidei spes successit, et cor pauidum caritas igniuit. His omnibus factus alacrior, ad sepulcrum regis nocte sequenti accensis cereis excubias celebrauit. Erat autem uigilia Dominice apparitionis, et nox triplici iucunditate  solemnis in qua et fides gentium, et baptismatis sacramentum, et miraculorum Christi commendatur initium. In conuentu fratrum hymni resonant et concrepant lectiones, Gerinus Edwardo totus intentus lacrymas offert, et multiplicat preces: Edwardus Gerinum, Christus exaudiuit Edwardum, et opere uno, regem gloria et honore sublimem, Gerinum reddidit febribus exstinctis incolumem.



De femina quam absentem sanauit.

Regulus ille cuius filius infirmabatur Capharnaum ad sanandum eum necessariam corporis Domini presentiam ratus, minus fidelis ipsius Saluatoris sententia iudicatur. Porro fidem centurionis ob id maxime Isreletice religioni nouimus  ab ipso Christo prelatam, quod cum ad pueri illius paralysim depellendam suum spopondisset aduentum, diuinam eius maiestatem fide plenus attendens: Nequaquam, inquit, Domine, sed tantum dic uerbo, et sanabitur puer meus . Huius fidei similitudinem sanctimonialis quedam femina in monasterio Berchigensi zelata, beati regis Edwardi merita sua reddidit fide clariora. Laborabat enim et ipsa quartane febris incommodo, et iam ei secundus in ipso languore transiens annus spem recuperande sanitatis ademerat. Die uero quadam cum matutini soporis quiete membra marcida refocillarei, uidebat in somnis se cum suorum comitatu ad patriam propriam parentesque reuisendos  iter arripuisse. Et cum paululum processissent, rogat unus aliquis ut diuertat ad Westmonasterium, quatenus ibi cibo potuque refecti laborem itineris facilius sustinerent. Et: »Quomodo, inquit illa, ad eos diuertam quorum nec faciem unquam uidi nec nomina noui, nec in ratione dati et accepti cuiquam illorum aliquando communicaui?« Et ille: »Est ibi, inquit, nobilis rex Edwardus, cuius si cum deuotione ac fide sepulcrum inuiseris, facile tibi a Domino Deo suo refectionem qua corpus tuum pristinum uigorem recipiat impetrabit.« Euigilans igitur mulier somnumque retractans surrexit de stratu, baculoque imbecilla membra sustentans, ingreditur oratorium et coram altari prosternitur. Septem quoque Psalmos qui penitentiales dicuntur, cum  summa cordis contritione decantans solemnes addit Litanias; deuotis quoque precibus sanctum regem conueniens: »Credo, inquit, Domine, paratam mihi apud sanctum sepulcrum tuum, secundum quod mihi promissum est, si illud adiero, sanitatem; sed quid opus est hoc labore meo, imo periculo meo? Erit enim non paruum mee quietis dispendium uecturam querere, uiaticum procurare, socios itineris prouidere, precipue in eundo et redeundo audire multa, multa uidere que mentem extollant et adimant grauitatem, et uel ipsa nugari, uel otiari, uel talia facientes attendere. Quid igitur necesse est ut sacri corporis tui presentiam queram, cum spiritu presens sis, et cernenti creatorem angusta sit omnis creatura? Scio certe, scio quod in ea luce  que penetrat omnia, mea tibi patet miseria, et cum sis particeps summe illius potestatis, si uoluntas adfuerit, non deerit facultas. Dic proinde uerbo et sanabitur ancilla tua.« Hec et huiusmodi cum in magna cordis angustia declamasset, ad lectum doloris sui timens et tremens reuertitur; erat enim dies qua tremebunde illius accessionis exspectabatur hora. Sed illa, ut ita dicam, lento pede progrediens parum uel nichil molestie intulit patienti. Animequior exhinc facta mulier ad rogandum regem beatissimum se totam conuertit, et post biduane quietis solatium quartane passionis timebatur accessus. Incumbente autem hora illa terribili oratorium rursus ingreditur, et premissis psalmis lacrymas iterat et multiplicat preces. Quid plura? Et illum  diem transigit sine molestia. Cum autem tertie tribulationi eodem quo prius occurrisset antidoto, perfecte reddita sanitati, sancto regi Edwardo quoad uixerit gratiarum retulit actiones.



De monacho a triplici morbo curato.

Nec silentio tegendum arbitror quod uni seruorum Westmonasterii, uiro religioso et honesto, per merita beati regis pietas diuina contulerit. Miro quidem uir iste circa beatum Edwardum tenebatur affectu, et nominis illius recordatio super mel ei dulcis erat et memoria sanctitatis eius super mel et fauum, unde cum gratiarum actione quinque pro eius anima quotidie psalmos decantabat. Accidit autem ut triplici fatigaretur molestia, nec alia quam  celestis speraretur medicina. Post minutionem namque circa uulnusculum collectus sanguis et coagulatus in pessimum apostema duruerat, et uicina quoque loca dolor inuadens, suo brachium uigore priuauerat, anhelo preterea cor cruciabatur spiritu, et pectus angustum cum magna difficultate halitum emittebat. Sed et pedem tumor intolerabilis occupans officium eius pene totum ademerat. Appropinquabat dies annua reuolutione solemnis, qua rex sanctus ad celestia regna migrauit, cum ille tanto laborans incommodo desideratam cunctis letitiam solito mestior exspectabat. Eadem uero nocte tempore opportuno cum ad signa pulsanda ob honorem regis alacriter fratrum turba concurreret, ipse ualitudine pressus tristis sedebat, quod nichil  poterat hilaritatis exhibere, nec fratribus in tanto labore prestare solatium. Illis igitur cordas summa cum deuotione trahentibus, estuabat uir sanctus et semetipsum iam ferre non sustinens: »Itane, inquit, mi Edwarde, non subuenies, et huic desiderio meo uires negabis? Adesto, queso, surgo enim, et me fratrum choris intersero.« Arrepta uero una cordarum morbumque contemnens, toto nisu manibus traxit utrisque. Statim apostemate rupto, concretus ille putridus sanguis erupit, sedatoque tumore dolor omnis abcessit. Sublata igitur una trium molestia, de pectoris anxietate sollicitus, expertam iam regis sancti uirtutem, fide certior et spe cepit alacrior contemplari. Moris autem erat illi, fratribus post uigilias ad strata redeuntibus in ecclesia  remorari, et ante quoddam altare secretius psalmis orationibusque uacare. Eadem uero nocte qua sibi diuinam in brachii sui curatione senserat adfuisse presentiam, ad dulces quas solitus fuerat frequentare latebras deuotus accessit. Prostratusque Deo et sancto confessori suo Edwardo, pro accepto beneficio agit gratias, supplicat pro non accepto. Nec presumptioni sed fidei ascribendum, quod triplicari sibi celestia munera precabatur. Instat igitur, plorat et orat, letus pro brachio, sed pro pectore tristis. Inter orandum autem, e corpore sudor copiosus egrediens spiritum reddidit solito fortiorem. Pectus deinde celesti quodam rore perfusum solitam recepit sanitatem. Superat adhuc pedis angustia, que eum fratrum suorum interesse conuentui  non sinebat. Itaque cum in cella infirmorum cum alio quodam seniore decumbens, die quadam circa solis occasum mutua se collatione reficiunt, et inter colloquendum beati regis uirtutem suaui sermone commemorant. Tunc ille qui iam fuerat duplici morbo curatus: »Quam magna, inquit, multitudo  potentie eius frater carissime, quam ego peccator in memetipso expertus audeo dicere, quia quidquid uoluerit, a Domino Deo suo facile impetrabit.« Sic ei miraculum quod in se fuerat operatus exponens, pedem extendit intolerabili quodam tumore deformem; et: »Si hunc, ait, pedem mihi sublato dolore sanasset, nichil est quod ulterius petendum ab eo estimassem.« His sermonibus se consolantes, sole ruente lectulis sese recipiunt. Mane autem facto, surgens is cui pes doluerat, solito manum apponit dolori, sed nichil in pede quod uel tumeret uel doleret inueniens, sensit se per beatum Edwardum perfecte sanitati donatum. Exclamat cum gaudio, et pandens sociis tam celeste miraculum, ad amandum dulcius, et laudandum deuotius, et expressius extollendum  tanti meriti patronum omnium corda commouit, ad laudem et gloriam Domini nostri Iesu Christi, cui est honor in secula seculorum. Amen.


Explicit uita sancti Edwardi regis et confessoris, cum miraculis eiusdem.





DE SANCTIMONIALI DE WATTUN.

De quodam miraculo mirabili, auctore Aluredo abbate Rieuallensi.

 Miracula Domini et manifesta diuine pietatis indicia scire et tegere, portio sacrilegii est. Quod enim esse potest presentibus ad consolationem, ad edificationem posteris, omnibus ad deuotionem, indignum est cunctorum notitie deperire. Sed plerumque multorum nos terret ineptia, qui uel inuidia tabescentes, uel infidelitate languentes, de his que bona sunt, uix de quoquam suis credunt oculis, ad credendum uero de quolibet ea que mala sunt, leui tactu aurium inducuntur. Hinc est quod rem mirabilem et nostris seculis inauditam tibi potissimum, pater amantissime, credidi reuelandam, cuius sancta simplicitas bene sentire de omnibus, de nullo absque certis indiciis sinistrum aliquid suspicari consueuit. Nulla sit de uerborum ueritate cunctatio,  cum ea que dicenda sunt, ex parte propriis oculis uiderim, omnia autem mihi tales persone retulerint, quas nec etatis maturitas, nec spectata sanctitas, ulla sinerent ratione mentiri.

Inter monasteria uirginum que uir uenerabilis ac Deo dilectus, pater et presbyter Gillebertus per diuersas Anglie prouincias miro feruore construxit, unum in prouincia Eboracensi situm est in loco qui aquis et paludibus septus ex re nomen accepit. Dicitur enim Wattun, id est humida uilla. Qui quondam, ut refert in Historia Anglorum uenerabilis presbyter  Beda, magno sanctarum mulierum pollebat examine: ubi et beatus pontifex Ioannes, puellam ob incautam sanguinis diminutionem fere desperatam, salubri tactu et oratione sanauit. Quoniam igitur in eodem loco predicti patris industria renouatur antiqua religio, antiqua nichilominus miracula renouantur. Ita quippe ibi Christi ancille, inter quotidiana manuum opera consuetudinemque psallendi, spiritualibus mancipantur officiis ac celestibus intersunt theoriis, ut plereque quasi ualedicentes mundo et omnibus que mundi sunt, sepe in quosdam indicibiles rapiantur excessus, et angelicis uideantur interesse choris. Crebra eis cum bonis spiritibus confabulatio, a quibus nunc corripiuntur, nunc erudiuntur, nunc de certis necessariisque premuniuntur.  Tanta inter eas uidetur dilectio, tanta pro inuicem sollicitudo, ut cum una obierit, cetere nunquam cessent a precibus, donec uel de pena eius, uel de gloria certum eis aliquid eluxerit. Inde est quod non solum ut fieri solet in somniis, sed et uisibiliter carneis oculis mortue uiuis appareant, et nunc penam, nunc gloriam quam singule meruerunt exponant. Contigit aliquando unam optime apud omnes opinionis, relicto corpore ad celestia commigrasse. Diligebatur ab omnibus, sed ab una specialius colebatur. Instat precibus illa, ut ei uirginis  meritum diuina pietas non celaret. Reuoluto anni circulo, dies depositionis eius anniuersarius uertebatur. Solitas orationes puella multiplicat. Accenditur desiderio, ubertim lacrymis irroratur. Interim pro defuncte excessibus immolanda salutaris hostia parabatur. Sacerdotes debitum officium prosequuntur. Conuersa ad altare Christi uirgo desiderii sui prestolabatur effectum: cum ecce radius solis de superioribus ad inferiora demissus ante gradum altaris sese locauit. Intuetur diligentius illa, et mox uirginem quam dilexerat, nimio splendore coruscam ipsi radio conspicit insidere. Obstupuit et obriguit, et loquente spiritu, carnea lingua tacebat. Quia uero sopitis quodammodo sensibus corpus stabat immobile, accessum uirginis, ut euidentius  cerneretur, solo desiderio flagitabat. Mox radius solis a loco quo substiterat eleuatus, accessit propius, et ante faciem uirginis stans uultum quem concupierat amanti prebuit cominus contemplandum. Ita ineffabili perfusa gaudio finem celestis prestolabatur officii. Cum uero missa uoce diaconi clauderetur, illa ad se, radius ad superiora reuertitur. His extra propositum premissis, ad ea que proposuimus enarranda transeamus.

Pontificante in ecclesia Eboracensi sancte ac pie recordationis Henrico, puella quedam quatuor ut putabatur annorum, eiusdem sancti patris precibus in eodem monasterio suscipitur nutrienda. Que mox ut infantilem excessit etatem, cum puellaribus annis puellarem induit lasciuiam. Nullus ei circa  religionem amor, nulla circa ordinem sollicitudo, circa Dei timorem nullus affectus. Petulans illi oculus, sermo indecens, lasciuus incessus. Incedebat sacro tecta uelamine, sed nichil tali dignum habitu pretendebat in opere. Corripitur uerbis, sed non corrigitur; urgetur uerberibus, sed non emendatur. Furabatur magistrarum oculis horas, ut uel indulgeret otio, uel signis inordinatis difflueret, aut uacaret fabulis, aut inutile aliquid aliis suaderet. Disciplina ordinis premebatur, et ad exterioris hominis honestatem utcunque seruandam cogebatur inuita. Omnia ei ex timore constabant, ex amore nichil. Et iam nubilis facta, interioribus exteriora, otiosa quietis, seriis ludicra preponebat. Accidit  autem ut fratres monasterii quibus exteriorum commissa est cura, quidpiam operis facturi ingrederentur monasterium feminarum. Quod illa perpendens accessit propius, et curiosius ipsorum opera contemplabatur et uultus. Erat inter eos adolescens ceteris formosior facie et etate nitidior. Iniecit in illum oculos misera, ipse uero intendebat in eam. Aspiciunt se oculo blandiori; et mox serpens tortuosus, utriusque pectus ingrediens, letiferum insibilat per cuncta uitalia uirus. Res primum nutibus agitur, sed nutus signa sequuntur. Tandem rupto silentio conserunt de amoris suauitate sermonem. Accendunt se mutuo, spargunt utrinque seminaria uoluptatis, libidinis incentiua. Et ille stuprum meditabatur, illa uero postea dicebat, de solo cogitabat  amore. Interim coalescunt affectus. Sed ut sibi liberius colloquerentur uel se fruerentur uberius, de loco uel tempore in unam colere sententiam. Abiicientibus itaque arma lucis, nox placebat obscurior. Publicum fugitantibus locus secretior gratus habetur. Dat signum prede impiissimus predo, ut ad sonitum lapidis quem uel in parietem uel tectum edis in qua pausare consueuit, infelix se iactaturum promisit, de eius aduentu certissima egrederetur ad eum. Ubi tunc, pater G., tuus in custodia discipline uigilantissimus sensus? Ubi tot tam exquisita ad excludendam uitiorum materiam machinamenta? Ubi tunc illa tam prudens, tam cauta, tam perspicax cura, et circa singula ostia, fenestras, angulos tam fida custodia ut sinistris etiam spiritibus  negari uideretur accessus? Elusit totam industriam tuam, pater, una puella, quia nisi Dominus custodierit ciuitatem, frustra uigilat qui custodit eam . Fecisti, uir beate, fecisti quidquid potuit homo, quoniam sic expediebat. Sed sicut nemo potest corrigere quem Deus despexerit, ita nemo potest seruare quem non ille seruauerit. Et tu, infelix, quid agis? quid cogitas? quid tam attente aures ad tegulas erigis? Ubi timor, ubi amor, ubi illius sancte congregationis reuerentia? ubi beati pontificis qui te huic monasterio tradidit suauis memoria? Nihil horum a tanto te reuocat scelere. Deletis his omnibus, solus in corde turpis uiuebat affectus. Surgis misera, pergis ad ostium. Conantem egredi uis diuina repellit; tentans iterum, sed nichil profecisti.  Regressa modicum beate uirgini solitas uigilias cum duodecim lectionibus celebrasti. Quid ultra tibi facere debuit Christus et non fecit? O mira cordis excecatio! Quid denuo moliris egressum? Ecce dimitteris instar Balaam secundum desideria cordis tui, ut eas in adinuentionibus tuis. Oportet te duci in Babylonem, ibi forte curaberis. Quid plura? Heu! egreditur. Claudite aures, uirgines Christi, oculos operite. Egreditur Christi uirgo, adultera post modicum reditura. Egreditur, et quasi columba seducta non habens cor, mox accipitris excipitur unguibus. Prosternitur, os ne clamaret obstruitur, et prius mente corrupta carne corrumpitur. Experta uoluptas nefas compulit iterare. Cum hec sepius  agerentur, sorores sonitum quem crebro audiebant admirantes fraudem suspicabantur. Illa maxime patuit suspicioni, cuius mores omnibus solebant esse suspecti. Fuga etiam iuuenis suspicionem adauxit. Cum enim concepisse se adultero prodidisset, timens ne et ipse proderetur, relicto monasterio ad seculum ire perrexit. Tunc matrone sapientiores puellam conueniunt. Illa ulterius celare non ualens confitetur excessum. Stupor autem apprehendit omnes que audiebant uerbum. Exarsit mox zelus in ossibus earum, et aspicientes se mutuo, complosis manibus irruunt super eam: extractoque ab eius capite uelo, alie tradendam flammis, alie uiuam excoriandam, alie impositam stipiti suppositis carbonibus assandam putarunt. Feruorem adolescentium  compescebant matrone. Attamen spoliatur, extenditur, etiam absque ulla miseratione flagellis atteteritur. Preparato ergastulo uincitur, intruditur; singulis pedibus duo annuli cum suis catenulis inducuntur; quibus due non parui ponderis catene inserte, quarum una immani trunco clauis infigitur, altera per foramen extracta foris sera concluditur. Sustentatur pane et aqua; quotidianis opprobriis saturatur. Interea tumens uterus euoluit conceptum. O quantus tunc erat luctus omnium! quanta precipue uirginum lamenta sanctarum, que suo timentes pudori unius crimen in omnibus metuunt impingendum, etiam quasi iam expositas se omnium oculis illudendas, quasi omnium traditas dentibus corrodendas sentirent! Flebant omnes, flebant singule;  nimioque dolore succense iterum irruunt in captiuam. Et nisi maturiores conceptui pepercissent, uix aliquando ab eius pena quiescerent. Illa uniuersa hec mala patienter sustinet, maioribus se dignam clamat tormentis, credere se tamen ceteras pro eius infidelitate nichil mali passuras. Deliberant quid de his agendum. Si expelleretur, in omnium hoc redundare infamiam, imminereque non paruum omnium animabus periculum, si destituta solatio mater cum sobole mortis discrimen incurreret; si seruarentur, partum non posse celari clamabant. Tunc una: »Optimum, inquit, est, ut nequissimo iuueni sua meretrix adulterino fetu grauida commendetur, eiusque dimittatur cure cuius consensit  nequitie.« Ad hec infelix: »Si hoc uobis poterit esse remedio, licet sciam hoc mihi futurum exitio, ecce adolescens nocte illa, hora illa, in loco nostre iniquitatis conscio, mihi sicut promisit occurret; uestri tunc erit arbitrii me tradere illi. Sicut fuerit uoluntas in celo, sic fiat.« Continuo rapiunt uerbum de ore eius. Iam iamque spirantes ultionem in iuuenem, querunt ab ea de omnibus ueritatem. Confitetur illa, affirmans uera esse que dixerat. Tunc magister congregationis, ascitis quibusdam e fratribus, rem aperit. Iubetque ut nocte illa unus tectus uelamine caput, designato loco sederet, alios occulte presentes adesse ut uenientem exciperent, attrectatumque fustibus uinctum tenerent. Dixit et factum est ita. Adolescens quid cum  sua ageretur ignorans, non solum mente, sed etiam habitu secularis, aduenit. Et ardens libidine, mox ut uelamen aspexit, sicut equus et mulus quibus non est intellectus, irruit in uirum quem feminam esse putabat. At hi qui aderant, amarum ei cum baculis conficientes antidotum, conceptam febrem exstinguunt. Res defertur ad uirgines. Mox quedam zelum Dei habentes etsi non secundum scientiam, ulcisci cupientes uirginitatis iniuriam, petunt a fratribus iuuenem sibi per modicum tempus dimitti, quasi secretum aliquid ab eo cogniture. Susceptus ab eis, prosternitur ac tenetur. Adducitur quasi ad spectaculum, illa malorum omnium causa: datur ei in manibus instrumentum, ac propriis manibus uirum abscidere inuita compellitur. Tunc una de  astantibus, arreptis quibus ille fuerat releuatus, sicut erant feda sanguine in ora peccatricis proiecit. uides quo zelo urebantur emulatrices pudicitie, insectatrices immunditie, Christi pre omnibus amatrices. uides quo modo istum mutilando, illam opprobriis et contumeliis insectando Christi ulciscuntur iniuriam. Ecce gladius Leui, emulatio Simeonis, qui uiolate castitatis ultores, nec circumcisis putant esse parcendum. Ecce zelus Phines sacerdotis, qui eternum sacerdotium fornicantium nece promeruerit. Hic etiam sapientia Salomonis elucet, qui uirginem Abisac ad concubitum postulantem in proprium fratrem mortis sententiam promulgauit. Non laudo factum sed zelum; nec probo sanguinis effusionem, sed tantam contra turpitudinem  sanctarum uirginum emulationem extollo. Quid non paterentur, quid non facerent pro castitate seruanda, que tanta potuerunt pro ulciscenda? Sed ut ad propositum redeamus. Abscisus fratribus redditur, mulier in carcerem confusa retruditur. Hactenus misera mulier, infelicitatis tue historiam scripsimus, deinceps quemadmodum super te Christi stillauerit misericordissima pietas stylo prosequamur; ubi enim abundauit peccatum superabundauit et gratia . Iam exacta ultione, tepescente zelo, ad Christi uestigia sacre uirgines prouoluuntur. Plorant et orant, ut loco parceret, uerecundie uirginali consuleret, infamie occurreret, periculum propulsaret. Et ille quidem quotidie  precibus et lacrymis diuinam clementiam prouocabant. Peccatrix uero pia illa uiscera Iesu doloribus et opprobriis, contumeliis quoque quas patiebatur commouebat. O bone Iesu, qui omnipotentiam tuam parcendo maxime et miserando manifestas: si te presente quondam in carne, una misera mulier tanta afficeretur miseria, quid ageret illud pium pectus, in quo sicut omnis sapientie et scientie, ita omnes thesauri misericordie quieuerunt? Audiant iusti, et exsultent in conspectu Dei, et delectentur in letitia. Audiant peccatores, ut nunquam de illius bonitate desperent, qui sic exercet iudicium ut non deserat misericordiam. Respexisti, bone Iesu, respexisti, et tot ancillarum tuarum emulationem et timorem, et unius peccatricis tue afflictionem.  Iam infans in uentre uiuebat, lac ex uberibus ubertim fluebat; adeo etiam uterus intumescere uidebatur ut putaret geminos parituram. Plumbeus color oculos circumfundit, faciem pallor inuadit, et nunc uacuatis humore mamillis, post modicum solito liquore replebantur. Iam eam uix capiebat ergastulum, iam partui necessaria preparantur. Cauent quantum possunt ne fletus infantis partum prodat. Et ecce intempeste noctis silentio cum se misera sopori dedisset, uidet in somniis assistere sibi pontificem, per quem, ut prediximus, in eodem monasterio diuinis est officiis mancipata, amictum pallio, et monachico habitu subinduto. Cumque seueriori oculo aspiceret in eam: »Quid est, inquit, quod me quotidie maledicis?« Negauit illa nimio timore  perterrita. Tunc sanctus: »uerum est, ait, cur negas?« uidens se deprehensam mulier, respondit: »uere domine, quia tu me huic monasterio tradidisti, in quo inuenerunt me tanta mala.« Ad hec antistes: »Tibi hoc potius imputato que peccata tua necdum ut oportet patri spirituali propalasti. Sed uide ut quam citius poteris confitearis, et hoc a me suscipiens in mandatis, ut hos psalmos quotidie Christo decantes.« Et mox ei numerum et nomen psalmorum describens disparuit. Euigilans illa, et animequior facta, uisionem et psalmos commendat memorie.

Sequenti uero nocte cum iam putaretur paritura, et amara uideretur hore illius exspectatio, plus tamen timeretur ipsa partus editio, iterum uenerabilis  pontifex in somniis apparuit, desperanti duas secum adducens uenusta facie mulieres. Accessit ad miseram presul, et super genua sua capite eius supinato, pallio quo amiciebatur uultum operuit, increpans eam et dicens: »Si fuisses uera confessione purgata, cerneres manifeste ea que aguntur. Nunc quidem senties beneficium, sed modum et qualitatem facti scire non poteris.« Erecta post modicum uidet mulieres infantem, ut sibi uidebatur, candido coopertum linteo in ulnis ferentes discedentem sequi pontificem, expergefacta nichil ponderis sensit in uentre. Attrectat manu corpus, et totum uacuum reperitur. Mane autem facto, adsunt custodes, respicientes in illam, uident detumuisse uterum,  uultum puellarem, ne dicam uirginalem, induisse decorem, oculos perspicaces, plumbeum deposuisse colorem. Et mox quasi propriis non credentes oculis: »Quid est hoc, inquiunt? An tot sceleribus tuis et hoc addidisti, ut tuum interficeres infantem?« Statimque angustum ergastulum illud in quo catenata sedebat euertunt. Nihil ibi latere pateretur angustia carceris, supellectilis uilitas, tenuitas stramentorum. »Et quid, inquiunt, misera, num peperisti?« Ipsa se nescire respondit. »Et ubi est, aiunt, infans tuus?« Respondit: »Nescio.« Referensque uisionem, nichil amplius se scire professa est. Non credunt rei nouitate perterrite. Palpant uterum, et ecce tumori successerat tanta gracilitas, ut dorso uentrem adherere putares. Tentant  ubera, sed nichil humoris eliciunt ex eis. Nec tamen parcentes, fortius premunt, sed exprimunt nichil. Per singulos artus currunt digiti, explorant omnia; sed nullum signum partus, nullum conceptus indicium repererunt. uocantur alie, et post illas alie, et unum inueniunt omnes. Sana omnia, munda omnia, pulchra omnia; nichil tamen decernere, nichil sine patris auctoritate iudicare presumunt. Adhuc tenetur in uinculis, adhuc circa pedes ferrum durat, stridunt catene. Duos diuine ministros elementie  sibi aduenisse conspexit: et unus catenam qua arctius stringebatur arrepta, socio comitante discessit. Sorores uero aduertentes mane deesse catenam mirantur, causam inquirunt, audiunt, sed parum credentes scrutate sunt omnem supellectilem eius, sed nichil inueniunt. Paulo post inueniunt de eius pedibus unum de uinculis cecidisse. Quod inuenientes integrum, et in ea firmitate qua fuerat fabrilibus instrumentis, pedibus eius innexum, admirate sunt ualde. Sed quid multis morer? Eodem ordine a ceteris absoluta, pes tantum unus uno compede tenebatur. Interea sanctus pater adueniens, cum euidentibus signis ac ueracissimis testibus omnia didicisset, sicut est mire humilitatis homo, meam paruitatem de his omnibus credidit consulendam.  ueniens igitur ad nostrum monasterium seruus Christi, cum mihi aperuisset secreto miraculum, rogat ut ancillis Christi meam non negarem presentiam. Libens annui. Cum uero tam me quam itineris mei socios humanissime ac iucundissime suscepisset, imus ad cubiculum illud intra cubiculum ubi illa in suo antro sedebat inclusa. Adsunt plures tam uirgines quam uidue euo iam graues, sapientia et discretione pollentes, spectabiles sanctitate et in regularibus disciplinis multum exercitate. Que cum nobis omnia retulissent, cepi compedem propriis manibus attrectare, intellexique quod nec ab aliis nec ab ista sine Dei uirtute posset absolui. Quedam autem nec dum timore deposito quesierunt a nobis, si alia ei uincula deberent  imponi. Prohibui, importunum hoc asserens, et quoddam infidelitatis indicium. Exspectandum potius, et sperandum quod is qui eam liberauit ab aliis, ab hoc quoque quo adhuc tenetur eripiet. Patre preterea precipiente, relata sunt nobis multa eterna memoria digna, quibus manifeste datur intelligi, quia beneplacitum est Domino super timentes eum, etiam in eis qui sperant super misericordia eius. Igitur commendantes nos sanctis orationibus earum, et eas prout potuimus uerbo Domini consolantes, ad nostrum monasterium regressi sumus, laudantes et glorificantes Dominum in omnibus que audiuimus et uidimus, et sancte uirgines narrauerunt nobis. Post paucos dies allate sunt  nobis uiri illius uenerabilis littere, quibus significauit nobis, illum quo eam inuenimus uinctam compedem cecidisse, et quid facto deinceps opus esset meam indignitatem consuluit. Ego uero inter alia hec pauca uerba rescripsi: Quod Deus mundauit tu ne commune dixeris; et quam ipse absoluit, tu ne ligaueris. Hec ideo tibi carissimo meo longe ab his partibus remoto maxime scribendum putaui, ut et inuidis occasionem tollerem, et tamen Christi gloriam non tacerem. uale.


 Ex licit quoddam miraculum mirabile, descriptum a uiro uenerabili Ethelredo abbate Rieuallensi, de quadam sanctimoniali femina de Wattun.





LECTORI.

uitam S. Margarite, regine Scotie, recenset Fabricius inter Opera B. Aelredi, »quam, inquit, sed decurtatam, habet Surius ad diem 10 Iunii, integriorem Acta Sanctorum ad illam diem.« Que tamen in Actis Sanctorum legitur S. Margarite uita non Aelredum, sed Theodoricum monachum Dunelmensem auctorem agnoscit. Fragmenta tantum nonnulla affert D. Papebrochius ex libro Aelredi supra recuso De genealogia regum Anglorum. En ipsius Papebrochii uerba: »Laurentius Surius, qui in priori anni 1571 editione Margaritam ignorauerat; in secunde anni 1579 inseruit nescio per quem acceptam uitam, sub nomine incerti auctoris, prefatus quod eam S. Aelredus abbas primo conscripsit. Opera S. Aelredi Ioannes Baleus cent. 2, cap. 99, ex eoque Ioannes Pitseus recensentes, Ealredum nominant. In his notatur uita Margarite regine, lib. I; sed eam sibi non esse uisam ambo testantur, cum omittunt, que alibi addunt, prima illius uerba. Inter Scriptores uero decem postea editos ad nosque perlatos, quartus est Ethelredus, atque inter alia eius ibi scripta Epistola ad illustrem ducem H., id est Henricum, postea Anglorum regem, sancte ex filia Mathilde nepotem; cui epistole, anno 1144 scripte, in uolumine predicto ponitur titulus: Genealogia regum Anglorum. Hic, cum uerbotenus eadem reperiam, que ad Theodorici contextum adduntur apud Capgrauium de regina Mathilde, ueluti accepta ex ore Dauidis, regis ac fratrum natu minimi et testis oculati, uehementer suspicor, nichil de sancta scripsisse illum, nisi que in predicta Genealogia leguntur. Si tamen aliquid amplius scripsit, etiam hoc uehementer optatur.«




POST MEDIUM SAECULUM
HENRICUS ARCHIDIACONUS HUNTINGDONENSIS





NOTITIA


Henricus, ex Lincolniensi canonico archidiaconus Huntindonensis, Huntenduniensis, siue Huntingtonensis. uide Baleum II, 82, et Pitseum, p. 211. Scripsit, petitione Alexandri Lincolniensis episcopi, Historiam Anglorum libris uIII ab originibus gentis, et maxime ab Anglorum Saxonumque transitu in Britanniam usque ad obitum Stephani regis, A. C. 1153. Prodiit in H. Sauilii Scriptoribus rerum Anglicarum. Lond. 1596, et Francof. typis Wechelianis 1601, fol., pag. 296. His octo libris, nonum, decimum, undecimum et duodecimum. Henricus addidit, quos maximam partem adhuc ineditos seruari in duobus, biblioth. Lambethane perpulchris mss. codicibus notauit H. Warthonus pref. ad tom. II Anglie sacre, pag. XXIX. In his liber nonus agit de sanctis Anglie et de miraculis eorum. Liber decimus, de summitatibus rerum titulum habet. In prefatione, quam anno 1135 scripsit, de fine mundi disserit. Prefationi succedit epistola ad Henricum regem, ms. etiam in bibliotheca Cottoniana, p. 76, de serie regum et imperatorum Iudeorum, Assyriorum, Persarum, Macedonum et Romanorum usque ad imp. Conradum III, siue ad sua tempora. Dein alia ad Warinum Britonem epistola De origine regum Britannorum a Bruto ad Cadwalladrum, quos in Historia sua pretermiserat, postea autem in Galfridi Arthuri libro apud Beccum inuenerat et hanc edidit Dacherius ad calcem Guiberti de Nouigento, p. 736. Huic succedit tertia ad Walterum episcopum Wintoniensem, epistola an. 1145, De mundi contemptu per ea que ipsi uidimus: seu  De imagine mundi, alius De mundi appetitu, siue De episcopis et uiris illustribus sui temporis. Hanc ex utroque codice Lambethano exhibuit, laudatus Warthonus tom. II Anglie sacre, pag. 692-702, uariantibus alterius lectionibus ad marginem appositis. Eam antea euulgauerat Dacherius in Spicilegio suo, Tom. uIII, pag. 178 . Liber undecimus Satyras et epigrammata complectitur; duodecimus, hymnos sacros, lusus amatorios et carmina diuersi generis habet. Ex unico hoc Historiarum opere Baleus II, 82, et Pitseus, cap. 204, pag. 212, plus quam uiginti libros procuderunt, singulas fere epistolas et carmina pluribus subinde titulis pro arbitrio effictis insignita sepius recensentes. uidendum an diuersum aliquod sit opusculum De prouincia Britannie, quod in bibliotheca Cantabrigiensi publica seruari notauit Caueus. Henricus ipse ad Walterum  carmina sua memorans, ad ea que libro undecimo leguntur, respicit:

 Henricus tibi serta gerens, epigrammata primum,
   Prelia mox ueneris, Germina  deinde tuli.
Nunc Waltere tibi fero carmen funebre, totus
   Alter ab Henrico qui tria serta tulit.
uersus autem in laudem Elflede Merciorum domine atque  Alfredi, petiti sunt ex libro Historie Henrici huius quinto, p. 354 et 352, edit. Wecheliane.





HENRICI ARCHIDIACONI HUNTINGDONENSIS HISTORIARUM LIBRI OCTO.




PROLOGUS. AD ALEXANDRUM LINCOLNIENSEM EPISCOPUM.

Cum in omni fere litterarum studio dulce laboris lenimen et summum doloris solamen, dum uiuitur, insitum considerem, tum delectabilius et maioris prerogatiua claritatis historiarum splendorem amplectendum crediderim. Nihil namque magis in uita egregium quam uite calles egregie indagare et frequentare. Ubi autem floridius nitescit uirorum fortium magnificentia, prudentium sapientia, iustorum iudicia, temperatorum modestia, quam in rerum contextu gestarum? audiuimus quidem quid Homericam laudans historiam Flaccus intimauerit dicens:

Qui, quid sit pulchrum, quid turpe, quid utile, quid non,
Plenius et melius Chrysippo et Crantore dicit. 
Crantor siquidem et Chrysippus, circa doctrinam morum philosophantes, multis codicibus desudauerunt. Homerus autem uelut spectaculo eliquans prudentiam Ulyssis, fortitudinem Agamemnonis, temperantiam Nestoris, iustitiam Menelai; et e contra imprudentiam Aiacis, debilitatem Priami, intemperantiam Achillis, iniustitiam Paridis, honestum et utile et his contraria lucidius et delectabilius philosophis historiando disseruit. Sed quid in alienis moramur? uide quo modo sancta doceat historia morum instituta, dum Abrahe iustitiam assignat, Moysi fortitudinem, Iacob temperantiam, Ioseph prudentiam, et contra dum Achab iniustitiam, Ozie inualitudinem, Manasse intemperantiam, Roboam imprudentiam demonstrat. Presertim, o Deus bone, quante humilitatis fax est, quod sanctus Moyses, Deum se protegentem et ulciscentem ut ab hostibus suis auerteret, thuris odorationem cum fratre admouens, in medium periculi terribilis se iniecit, et pro Maria se blasphemante lacrymas effudit, et pro maleuolis semper orando sudauit! Quante benignitatis lux est, quod Dauid maledictis, iniuriis Simei [al. Cusi] et blasphemiis lesus, et irritatus ab eo uehementer, unum et persequentem et debilem armatus et comitatus et fortissimus contra feriri prohibuit; et postea uictor et regno restitutus ultionem fieri in eum non permisit? Sic etiam in rebus gestis omnium gentium et nationum, que utique Dei iudicia sunt, benignitas, munificentia, probitas, cautela, et his similia et contraria non solum spirituales ad bonum accendunt et a malo repellunt, sed et seculares ad bona sollicitant et in malis muniunt. Historia preterita quasi presentia uisui representat, futura ex preteritis imaginando diiudicat. Habet quidem et preter hec illustres transactorum notitia dotes, quod ipsa maxime distinguat a  brutis rationabiles; bruti namque homines et animalia unde sint nesciunt, genus suum nesciunt, patrie sue casus et gesta nesciunt, imo nec scire uolunt. Quorum homines quidem illos infeliciores iudicio, quia quod bestiis ex creatione, hoc illis ex propria contingit inanitione; et quod bestie si uellent non possent, hoc illi nolunt cum possint, sed de his iam transeundum est, quorum mors et uita sempiterno dotanda est silentio.

Hec ergo considerans, huius regni gesta et nostra gentis origines iussu tuo, presul Alexander, qui flos et cacumen regni et gentis esse uideris, decurrenda suscepi: tuo quidem consilio Bede uenerabilis ecclesiasticam, qua potui, secutus Historiam, nonnulla etiam ex aliis excerpens auctoribus, inde chronica in antiquis reseruata librariis compilans, usque nostrum ad auditum et uisum preterita representaui. In quo scilicet opere sequenda et fugienda lector diligens dum inuenerit, ex eorum imitatione et euitatione, Deo cooperante, melioratus, mihi fructum afferet exoptabilem. Plerumque etenim ad ipsam morum puritatem iuxta callem directum historie resiliuimus, nichil autem sine diuina inuocatione incipientes, Deo inuocato, incipiamus.


Adonai, opifex, pastor, susceptio nostra.
Principium rerum, uegetatio, finis earum,
Hoc opus aspira, deduc finique precamur.
Hoc opus, in patribus, quod es ipse parens operatus,
Iudicio grandis, et regna leuansque premensque,
Iudicio nunc occulto, nunc uero patenti:
His penas dum complerent sua crimina tardans,
His penas cum complessent sua crimina librans.
Quidquid enim reges, quidquid populi meditantur,
Ut faciant, si perficiunt, fieri facis illud,
Pacificansque malumque citans testante propheta,
Ens solus, tantusque manens, quantus uoluisti:
Ex quo, per quem sunt, in quo sunt omnia solo.
Tuque pater patrie, princeps a rege secundus,
Presul Alexander, si que perscripsimus apta,
Laude tua niteant, minus apta precamur ut aptes.
Hic reges populosque uides, quos alea fati
Extulit et pressit, sed ab his metire futura.
Aspice, magne Pater, quo deuenere potentes:
Aspice quam nichili sit honor, lux, gloria mundi.



LIBER PRIMUS.

 Britannia igitur beatissima est insularum, fecunda frugibus et arboribus, copiosa riuis et nemoribus, iucunda uolucrum et ferarum uenatibus, ferax auium multi et diuersi generis terra, mari, et fluuiis; alendis autem mira pecoribus et iumentis. Unde Solinus: Ita pabulosa in quibusdam locis est Britannia, ut pecua, nisi interdum a pastibus arceantur, ad periculum agat satietas. Fluuiis uero abundat ualde piscosis, fontibus preclara copiosis: et quidem precipue isicio redundat et anguilla; abundat et uitulis marinis, nec non et halecia et ostrea mire in ea redundant et uaria conchyliorum genera: inter que sunt et muscule, quibus sepe inclusam margaritam omnis quidem coloris optimam inueniunt, rubicundam scilicet et hyacinthinam,  purpuream et prassinam, sed maxime candidam; nec desunt cochlee, quibus tinctura coccinei coloris conficitur, cuius rubor pulcherrimus nullo unquam solis ardore, nulla ualet iniuria pluuiarum pallescere; sed quo uetustior, eo solet esse uenustior: capiuntur et sepe delphines et balene. Unde Iuuenalis X, 14:

Quantum delphinis balena Britannica maior.
uenis etiam metallorum eris redundat, ferri scilicet,  stanni et plumbi, nec non et argenti, sed rarius. Aduehitur autem argentum a proxima parte Germanie per Rhenum pro mira fertilitate piscium et carnium, lane pretiosissime et lactis armentorumque absque numero, ut maior ibi uideatur copia argenti quam in Germania: unde omnis moneta eius argento puro conficitur. Gignit etiam lapidem gagatem plurimum optimumque. Est autem nigrogemmeus et ardens; igne accensus serpentes fugat, attritu calefactus applicita detinet, eque ut succinum. Fontes etiam salinarum habet; adsunt et fontes calidi, et ex eis fluuii balneorum calidorum omni etati et sexui per distincta loca iuxta suum cuique modum accommodi. Aqua enim, ut sanctus Basilius dicit, feruidam qualitatem recipit, cum per  certa quedam metalla transcurrit, et fit non solum calida sed et ardens. Hec autem insularum nobilissima, cui quondam nomen Albion fuit, postea uero Britannia, nunc autem Anglia, inter septentrionem et occidentem sita est, DCCC millibus longa, et CC millibus lata, exceptis duntaxat prolixioribus diuersorum promontoriorum tractibus, quibus efficitur ut circuitus eius quadragies octies septuaginta quinque millia compleat; habet autem ab  oriente Germaniam et Daciam, ab occidente Hiberniam, a meridie Galliam Belgicam; cuius proximum littus transmeantibus aperit ciuitas, que dicitur Rucupi [al. Rutubi] portus, a gente Anglorum nunc corrupte Reptacester uocata, interposito mari a Gessoriaco Morinorum gentis littore proximo traiectu millium L, siue ut quidam scripserunt, stadiorum CDL. Gallia autem Belgica a Beluaci nobilissima quondam urbe Gallie dicta est: que prouincia nunc in duas diuisa uidetur: in eam scilicet que uocatur Pontica, et in eam que uocatur Northmannia, ubi modo Northmanni gens noua sed ualidissima degunt. Habet autem a septentrione, unde Oceano infinito patet, Orcadas insulas nouem, de quarum ultima Thule dictum est:

 Tibi seruiat ultima Thule. 
Cum autem plurimas insulas habeat Britannia, tres maiores habet, unam Orcadas, de quibus dictum est; aliam Dan, uel Euboniam, que in umbilico maris inter Hiberniam et Britanniam sita est; tertiam Dicht [al. Guith], que australis est, et uergit contra Northmannos et Armoricos, qui nunc Britanni dicuntur, sicut in prouerbio dicebatur antiquo, quando de iudicibus et regibus sermo fiebat: Iudicabit Britanniam cum tribus insulis. Erat autem et ciuitatibus quondam uiginti et octo nobilissimis insignita, preter castella innumera, que et ipsa muris, turribus, portis ac seris erant instructa firmissimis.  Ciuitatum autem nomina hec erant Britannice; Kair-Ebranc, id est Eboracum; Kair-chent, id est Cantuaria; Kair-Gorangon, id est Wigornia; Kair-Lundene, id est Lundonia; Kair-Legion [al. Lirion], id est Leiceastria; Kair-Collon, id est Coleceastria; Kair-Glou, id est Gloueceastria; Kair-Cel, id est Ciceastria; Kair-Bristou; Kair-Ceri, id est Cireceastria; Kair-Guent, id est Winceastria; Kair-Grant, id est Granteceastria, que modo dicitur Cantebrigia [al. Grantebrigia]; Kair-Lion, quam uocamus Carleuil; Kair-Dauri, id est Doreceastria; Kair-Dorm, id est Dormeceastre, que sita in Huntedonensi prouincia super flumen, quod uocatur Nen, penitus destructa est; Kair-Loitchoit, id est Lincolnia; Kair-Merdin, que nunc quoque  sic uocatur; Kair-Guorcon; Kair-Cucerat; Kair-Guortigern; Kair-Urnac; Kair-Celemion; Kair-Meguaid; Kair-Licelid; Kair-Peris, id est Porcestre; Kair-Legion [al. Lerion], in qua fuit archiepiscopatus tempore Britonum; nunc autem uix menia eius comparent, ubi Usca [al. Osca] cadit in Sabrinam; Kair-Draiton; Kair-Mercipit; Kair-Segent, que fuit super Tamesin non longe a Reding, et uocatur Silcestre. Hec erant nomina ciuitatum tempore Romanorum et Britannorum. Quinque autem plagas ab exordio usque ad presens immisit ultio diuina Britannie, que non solum uisitat fideles, sed etiam diiudicat infideles: primam per Romanos, qui Britanniam expugnauerunt, sed postea recesserunt; secundam per Pictos et Scottos, qui grauissime  eam bellis uexauerunt, nec tamen obtinuerunt; tertiam per Anglicos, qui eam debellauerunt et obtinent; quartam per Dacos, qui eam bellis obtinuerunt, sed postea deperierunt; quintam per Northmanos, qui eam deuicerunt, et Anglis in presentiarum dominantur. Quando autem Saxones hanc terram sibi subiugauerunt, reges septem statuerunt, regnisque nomina pro libitu imposuerunt. Primum regnum uocatum est Kent [al. Cent]; secundum Sudsear, in quo sita est Ciceastria; tertium Nestsear, cuius caput erat Wiltonia, que nunc data est sanctimonialibus, in quo sunt urbes uinceastria, Salesburia, et plures alie; quartum regnum Estlear, quod non durauit, sed ceteris regnis subiugatum est; quintum Lastangle, in quo sunt prouincie;  que uocantur Nordfolc et Sudfolc; sextum Merce in quo est Lincolnia, et alie complures; septimum Nordhumbre, in quo est Eboracum. Postquam autem reges Westsear ceteris preualuerunt et monarchiam obtinuerunt, terras per quinque et triginta prouincias sibi diuiserunt: quarum situs et nomina, quamuis inhabitantibus notissima sint, non tamen pigeat subscribere. Deueniet enim forsitan ut, quemadmodum nomina ciuitatum predicta, que olim grata et excelsa erant, modo in barbariem et risum uertuntur, ita et decursu temporum que modo notissima sunt, incognita et incredibilia fiant. Unde patet quam misere et frustra nominis nostri famam incole prouinciarum appetamus, cum nec ipsarum urbium uel prouinciarum nomina durare  possint. Prima igitur prouincia est Kent [al. Cent], in qua est archiepiscopatus Cantuarie, et episcopatus Roueceastrie; secunda est Sudsear, in qua est episcopatus Ciceastrie; tertia Suthrie; quarta Hamtesire, in qua est episcopatus uinccastrie; quinta Berscire; sexta Miltesire, in qua est episcopatus Salesberie; septima est Dorset; octaua Sumerset, in qua est episcopatus Badhe, uel Acemanecestrie; nona Deuenesire, in qua est episcopatus Exceastrie; decima Cornuallie [al. Cornugallie]; undecima Castsear; duodecima Midlesear, in qua est episcopatus Lundonie; tertiadecima Sudfolc; quartadecima Northfolc, in qua est episcopatus Norwicie; quinta decima Cantebrigesire, in  qua est episcopatus Clu; sextadecima Lincolesire, cuius caput est Lincolnia, cui subiacent septem alie prouincie, scilicet prouincia Leiceastrie, et Hamtonie et Huntundonie, et Hereford [al. Herteford], Bedeford Bukingeham, Oreneford. Extenditur enim episcopatus Lincolnie a magno flumine Humbre usque ad flumen Tamesis. uigesima quarta est Glouceastresire; uigesima quinta est Mireceastresire, in qua est episcopatus uigornie; uigesima sexta Herefordsire, in qua est episcopatus Herefordie; uigesima septima Salopsire; uigesima octaua Ceastresire, in qua est episcopatus Ceastrie; uigesima nona Marewic; trigesima Stafford. Post trigesimam prima est Dereby; secunda Notingham; tertia Guerwicesire, in qua est archiepiscopatus Eboraci;  quarta est Northumberland, cui preest episcopus Dunolmie [al. Dunhelmie]; quinta illa regio, in qua est nouus episcopatus Caruil. Syra uero Anglice Latine dicitur prouincia. Igitur septemdecim episcopatibus insignita nostro tempore florescit Anglia. Urbes uero multo plures sunt quam episcopatus, ut Gloweceastria, Leiceastria, Oxenefordia, et alie plures episcopis carentes, sed in occidentali parte Britannie, que uocatur Wallia, tres supersunt episcopatus. Unus apud Sanctum Dauid; alius apud Bangor [al. Paingor]; tertius apud Clamorgan. Sunt tamen hi tres nullarum urbium episcopi propter desolationem Wallie, que sola deuictis remansit Britannis. Tempore autem nostro recepit episcopus Sancti Dauid pallium a papa,  quod scilicet fuerat olim apud Kairlegion, sed statim tamen amisit. Urbes autem predicte amenis insite locis super flumina coruscant fertilia et pulcherrima. Sunt autem duo flumina ceteris clariora, Tamesis et Sabrina quasi duo brachia Britannie, per que sibi suas et alienas effert et infert diuitias. Proprie uero proprium Britannie est, ut incole eius in peregrinationem tendentes omnibus gentibus cultu et sumptu clariores, ex hoc unde sint, dignosci possunt. Cum autem tot rebus abundet Britannia, uinee quoque fertilis est; sed raro, ut habeant, qui diuitias eius emendas appetunt, secum quod inferant. De cuius laude quidam ita scripsit:

Illa quidem longe celebri splendore beata
 Glebis, lacte, fauis supereminet insula cunctis.
Quas regit ille Deus, spumanti cuius ab ore
Profluit Oceanus.

Et Paulo post:

Testes Londonie ratibus, Wintonia Baccho,
Herforda grege, uirecestria fruge redundans.
Batha lacu, Salebira feris, Cantuaria pisce,
Eboracum siluis, Excestria clara metallis.
Noruicium Dacis, Hibernis Cestria, Gallis
Cicestrum, Norwageniis Dunelma propinquans.
Testis Lincolie gens infinita decore,
Testis Ely formosa situ, Rouecestria uisu.

Nec tacendum arbitror quod temperie gratissima, et ideo inhabitantibus saluberrima sit Britannia. Cum enim inter septentrionem et occidentem sita sit, frigus, quod recipit a septentrione, temperat  calor, quem recipit a sole occidente. Nunquam autem in ea aliquos arripuit ignis sacer, sed a Galliis allati ibi solent sanari. Et quia prope septentrionalem mundi uerticem iacet, lucidas estate noctes habet, ita ut in medio sepe tempore noctis in inquisitionem ueniat intuentibus, utrum crepusculum adhuc maneat uespertinum, an iam aduenerit matutinum, utpote nocturno sole non longe sub terris ad orientem Boreales per plagas redeunte. Unde etiam plurime longitudinis habet dies estate sicut et noctes contra in bruma, sole nimirum tunc Lybicas in partes redeunte, id est horarum decem et octo. Plurime item breuitatis noctes estate, et dies habet in bruma, hoc est sex solummodo equinoctialium horarum, cum in Armenia, Macedonia,  Italia, ceterisque eiusdem linee regionibus longissima dies siue nox 15, breuissima 9 compleat horas. Quatuor autem sunt, que mira uidentur in Anglia. Primum quidem est, quod uentus egreditur de cauernis terre in monte qui uocatur Pec, tanto uigore, ut uestes iniectas repellat, et in altum eleuatas procul eiiciat. Secundum est apud Stanenges, ubi lapides mire magnitudinis in modum portarum eleuati sunt, ita ut porte portis superposite uideantur; nec potest aliquis excogitare qua arte tanti lapides adeo in altum eleuati sunt, uel quare ibi constructi sunt. Tertium est apud Chederole [al Chederhole, uel Chedrenhole], ubi cauitas est sub terra, quam cum multi sepe ingressi sint, et ibi magna spatia terre et flumina pertransierint,  nunquam tamen ad finem euenire potuerunt. Quartum est quod in quibusdam partibus pluuia uidetur eleuari de montibus, et sine mora per campos diffundi. Tante autem gratie inhabitantibus fuit Britannia, quod quatuor in ea calles a fine in finem construerent regia sublimatos auctoritate, ne aliquis in eis inimicum inuadere auderet. Primus est ab oriente in occidentem et uocatur Ichenild; secundus est ab austro in aquilonem, et uocatur Erningestrate; tertius est ex transuerso a Dorobernia in Cestriam, scilicet ab euroaustro in zephyrum septentrionalem, et uocatur Matlingestrate; quartus maior ceteris incipit in Catenes et desinit in Cotenes, scilicet a principio Cornugallie in finem Scotie: et hic callis uadit ex transuerso a zephiro  australi in eurum septentrionalem, et uocatur fossa, tenditque per Lincolniam. Hi sunt quatuor principales calles Anglie, multum quidem spatiosi, sed nec minus speciose sanciti edictis regum, scriptisque uerendis legum. Quinque autem linguis utitur Britannia, Britonum uidelicet, Anglorum, Scotorum, Pictorum et Latinorum; que doctrina scripturarum ceteris omnibus est facta communis, quamuis Picti iam uideantur deleti, et lingua eorum ita omnino destructa, ut iam fabula uideatur, quod in ueterum scriptis eorum mentio inuenitur. Cui autem non comparet amorem celestium, et horrorem terrestrium, si cogitet non solum reges eorum, et principes, et populum deperiisse; uerum etiam  stirpem omnem et linguam, et mentionem simul defecisse? et, si de aliis mirum non esset, de lingua tamen, quam unam inter ceteras Deus ab exordio linguarum instituit, mirandum uidetur.

Hucusque de situ et habitu Britannie, licet de multis pauca dixerimus, dicta sufficiant. Nunc a quibus, et quo tempore primum inhabitata fuerit dicendum est; quod in Beda non inuentum in aliis auctoribus reperi. Scripserunt enim a Dardano principium emanasse Britonum. Dardanus autem pater fuit Troii; Troius autem pater Priami et Anchise; Anchises pater Aenee; Aeneas pater Ascanii; Ascanius pater Siluii, Siluius autem, cum uxorem duxisset, et pregnans esset, predixit magus quidam filium, unde pregnans erat, interfecturum  patrem suum. Occiso igitur mago pro uaticinatione illa, natus est filius, et uocatus est Bruto. Post multum uero interuallum, dum ipse luderet cum pueris, ictu sagitte occidit patrem, non industria, sed casu. Quamobrem expulsus ab Italia peruenit in Galliam, ibique condita ciuitate Turonorum, que uocatur Turonis, inuasit tractum Armoricanum. De tractu autem Armoricano huc adueniens australes sibi partes insule ingentis uindicauit, et ex nomine suo Britanniam uocauit. Dicunt autem illi auctores quod, quando Bruto regnabat in Britannia, Heli sacerdos iudicabat Isrel, et Posthumus siue Siluius filius Aenee regnabat apud Latinos, cuius nepos erat Bruto. Post interuallum uero octoginta annorum contigit gentem Pictorum de Scythia  Oceanum ingressam, circumagente flatu uentorum, extra fines Britannie Hiberniam peruenisse, eiusque septentrionales oras intrasse, atque inuenta ibi gente Scotorum sibi quoque in partibus illis sedes petisse, nec impetrare potuisse. Dixerunt itaque Scoti: »Nos ambos insula hec non caperet, sed nouimus insulam esse aliam non longe a nostra contra ortum solis, quam sepe lucidioribus diebus de longe aspicere solemus: hanc adire si uultis, habitabilem uobis facere ualetis; uel, si quis resistere uoluerit, nobis auxiliaris utimini.« Itaque petentes Britanniam Picti, habitare per septentrionales insule partes ceperunt. Nam austrinas Britones occupauerunt. Cumque uxores Picti  non habentes peterent eas a Scotis, ea solum conditione dare consenserunt, ut ubi res ueniret in dubium, magis de feminea regum prosapia quam de masculina regem sibi eligerent: quod usque hodie apud Pictos constat esse seruatum. Hec sunt, que a scriptis ueterum traduntur de aduentu Britonum in partem illam terrarum, que Britannia uocatur, et de aduentu Pictorum in insulam eamdem. Que, quamuis insula sit, cum maximi sit spatii, non minoris excellentie est quod insula est, cum totus mundus insula sit. Sed quia uulgo dicitur: uento pluuia, et risus dolori miscetur, ob prerogatiuas ipsius Britannie diuitias omnium circumadiacentium in se liuorem et inuidiam mouit. Quamobrem sepe expugnata, sepissime uero impugnata est. Procedente  namque tempore, uenerunt et Scoti ab Hibernia in Britanniam duce Reuda, qui in Pictorum parte uel amicitia uel ferro sedes sibi, quas hactenus habent, uindicarunt, a quo uidelicet duce Dalreudini uocantur. Nam lingua eorum Dal partem significat. Dicendum est igitur paucis de Hibernia. Quod quamuis de proposito non sit, prope tamen est, et ad laudem Dei omnipotentis hoc scribere apponam.

Hibernia enim post Britanniam omnium insularum optima est. Que, quamuis Britannie diuitiis cedat, latitudine tamen sui status et salubritate ac serenitate erum multum ei prestat. Que, sicut contra aquilonem breuior est, ita in meridiem se trans illius fines plurimum protendens usque contra  Hispanie septentrionalia quamuis magno equore interiacente peruenit. Nunquam aut raro ibi nix plusquam triduana remanet. Nemo propter hiemem aut fena secat estate, aut stabula fabricat iumentis. Nullum ibi reptile uideri solet, nullus serpens uiuere ualet: nam sepe illuc de Britannia allati serpentes, mox ut proximante terris nauigio odore eris illius attacti fuerint, intereunt. Cum [al. quin] potius omnia, que de eadem insula sunt, contra uenenum ualent. Denique quibusdam uidimus a serpente percussis rasa folia codicum, que de Hibernia fuerunt, et ipsam rasuram aque immersam, ac potui datam, talibus protinus totam uim ueneni grassantis, totum inflati corporis absumpsisse ac sedasse tumorem.

 Mirabili igitur dono Deus hanc ditauit insulam, multitudinemque sanctorum ad eius tuitionem in ea constituit; preterea lacte et melle ditauit, uinearumque non expertem, uenatu piscium, et uolucrum, ceruorum et caprearum insigniuit: hec autem proprie patria Scotorum est. Si quis autem scire uoluerit quo tempore primum habitata fuerit, de hoc nichil apud uenerabilem Bedam, sed apud quemdam auctorem reperi. Quod Aegyptiis in mari Rubro submersis, illi, qui superfuerant, expulerunt a se quemdam nobilem Scythicum, qui apud eos degebat, ne dominium super eos inuaderet. At ille expulsus, diu circuiens per Africam, peruenit cum familia ad aras Philistinorum, et per lacum Salinarum uenerunt inter Russicadam [al. Rusicadam] et  montana Syrie, et uenerunt per flumen Malua, transieruntque per Mauritaniam, et ad columnas Herculis nauigarunt Tyrrhenum mare, et peruenerunt usque ad Hispaniam, et ibi per annos habitarunt multos, et progenies eorum multiplicata est ualde. Inde autem uenerunt Hiberniam, post mille et duos annos a transitu Isrel per mare Rubrum. Britones tamen occuparunt prius Britanniam. Britones namque in tertia mundi etate Britanniam; Scoti in quarta uenerunt Hiberniam. Hec cum non certissima sint, hoc tamen certum est quod ab Hispania Hiberniam uenerunt, et inde pars eorum egressa tertiam in Britannia Britonibus et Pictis gentem addiderunt: nam et pars, que ibi remansit, adhuc  eadem utitur lingua, et Nauari uocantur. Est autem sinus maris permaximus, qui antiquitus gentem Britonum a Pictis secernebat, qui ab occidente in terras longo spatio erumpit, ubi est ciuitas Britonum munitissima usque hodie, que uocatur Aldclud [al. Aldclid]: ad cuius uidelicet sinus partem septentrionalem Scoti, quos diximus, aduenientes sibi locum patrie fecerunt.

Iulius uero Cesar primus Romanorum Britanniam bello lacessiuit, annos sexaginta ante Incarnationem Domini nostri, anno ab urbe condita sexcentesimo nonagesimo tertio, ipse ergo functus gradu consulatus cum Lucio Bibulo, cum Germanos et Gallos iure prelii superasset, qui tum Rheno tantum flumine dirimebantur; inde uenit ad Morinos,  unde in Britanniam breuissimus est transitus. Fecit igitur naues parari octoginta onerarias et actuarias, et ipse cum legionibus in Britanniam transuolat; nec tamen secundum quod sperabat euenit: egrediens enim de nauibus Britonum pugnam acerbam plusquam credere posset sensit. uidens ergo suos pauciores, aliosque quam putauerat prestantiores, ui compulsus est naues reintrare. Tunc uero tempestate correptus, magnam classis partem, magnum militum numerum, equites uero omnes pene amisit; confusus et reuersus in Galliam acrius exarsit, legionibusque hiemantibus sexcentas naues utriusque commodi parauit; uere autem uir exspectato cum maximis copiis Britanniam reuehitur; egrediens cum exercitu in hostem  pergebat: naues interim anchoris fixe tempestate corripiuntur, colliduntur, confringuntur. Ex quibus quadraginta perierunt; cetere post longum non sine difficultate sunt reparate. Dux igitur magnus, spe fugiendi amissa, acrius animos militum hortatur, et in ipso hortatu hostibus commiscetur; unanimiter utrinque uiribus et animis extensis pugnatur, dum Romanis spes fugiendi nulla, Britannis spes uincendi ex solito certa. Labienus ergo tribunus militum, dum primam aciem in Dolobelli cuneum, qui proconsul erat Britannici regis, acrius immergit, cedentesque cedit, prosternit, et persequitur, regalis acies inter Cesareas, et Labieni phalanges infigitur. Rex autem uocabatur Belinus frater Cassibellani regis: et erat filius Liud regis fortissimi,  qui multas insulas maris bellis occupauerat. Circumuentum igitur Labienum cum tota acie sua cedunt, subitoque morti transmittunt. uidens Iulius diem infaustum, dicensque pugnandum cum Britannis magis artibus quam uiribus, antequam maiora detrimenta sustineret, fuge indulsit. Persecuti sunt Britanni Romanos; multisque peremptis, nemorum uicinitate cohibiti sunt. Tertio Cesar congressus est Britannos, taliterque suos exhortatus est:

Consortes fortissimi, quorum uirtuti nec asperitas maris, nec labor terrarum refragari potuit, quorum uires nec audacia Gallorum, nec fortitudo Germanorum perferre sustinuit, non me exhortari uos arbitremini  ut uestram uerbis augeam probitatem. Que enim summa, et perfectissima est, et tot in periculis toties probata crescere nequit, decrescere nescit; illa, inquam, uirtus, que semper in asperrimis clarius refulsit, et ubi alii desperarent, spe certa progrediens, et secura hilaritate confligens. Quid nota uobis, imo cunctis gentibus memorem? Quoties uicti uictores nostros uicerimus, et ira compulsi fortioribus fortiores deuenerimus? Debet lesa probitas irasci. Nunc igitur, si aliqua laus Romani nominis, nunc disciplinam militarem, quam perfecte didicistis, perfectius exercuistis, perfectissime supremo in periculo demonstretis. Ego certe ex duobus alterum ineuitabiliter elegi, aut hodie uincere, quod beatum est; aut mori pro patria, quod securius est; sola fuga miserorum  est. Unde si alicui uestrum idem animus est, erigat dextram inexpugnabilem, stupeantque hostes nos detrimentis refocillari, et diminutione roborari. Sic locutus erexit dextram, cunctusque tollens ad sidera clamorem exercitus, dextris erectis, infrenduit, et in ipso clamore miscentur hostibus; apparuitque uirtus Romana, dum sagacius ordinati cautius pugnant, obstinatius perseuerant. Fatigatis ergo Britannis percutiendo, Romanisque studentibus in se protegendo, cum diu prelium durasset, fessis insulanis Cesarei recentes uidentur. Tunc igitur non sine magno suorum discrimine uictores fiunt Romani. Inde ad flumen Tamesim [al. Tamensem] prouectus in huius ulteriore ripa, Cassibellauno duce, immensa hostium multitudo consederat; ripamque  fluminis ac pene totum sub aqua uadum acutissimis sudibus prestruxerat: quarum uestigia sudium ibidem usque hodie uisuntur: et uidetur inspectantibus, quod singule earum ad modum humani femoris grosse et circumfuse plumbo immobiliter fundo fluminis infixe perseuerant; sed hoc Romani deprehenderunt, uitantesque barbaris irruerunt. Illi impetum legionum non ferentes siluis se occuluerunt; unde crebris irruptionibus Romanos grauiter ac sepe uexabant. At Trinouantum firmissima ciuitas cum Androgeo duce datis septuaginta obsidibus Cesari sese dedit: similiter et alie urbes complures in fedus Romanorum uenerunt. Iisdem demonstrantibus, Cesar oppidum Cassibellauni inter duas paludes situm, obtentu insuper  siluarum munitum, omnibus rebus confertissimum tandem graui pugna cepit. Postquam uero Cesar a Britannis reuersus in Galliam, legiones in Hiberniam [al. Hiberna] misit, repentinis bellorum curis circumuentus pro legionibus, que remanserant in Britannia, et in Hiberniam [al. Hibernia, uel Hibernis] misit, ut secum Romam irent. De qua re Lucanus:

Soluuntur flaui longa statione Britanni.

Romam uero inuitam recipiens, in honorem suum Quintilem mensem Iulium iussit uocari; siquidem Idibus Martiis in curia dolo perimitur. Sed, quia de Cesare et successoribus eius, qui rexerunt Britanniam usque ad tempus Martiani, qui fuit quadragesimus  quartus a Cesare, tractandum est, non pigeat laudes eorum perstringere, ut Christianos principes nostros, si moribus non pudeat illis equiparari, saltem pudeat illos deteriores eis inueniri. Authentica laus Cesaris ex Solino: Quantum fortissimi militum Sergius et Sisinnius ceteris militibus prefulserunt, tantum omnibus ducibus, imo omnis temporis hominibus Cesar prenituit: eius siquidem ductu undecies centena nonaginta et duo millia hostium cesa sunt. Nam quantum bellis ciuilibus fuderit, noluit adnotare. Signis collatis quinquagies et bis dimicauit, Marcum Marcellum solus supergressus, qui triginta et nouem uicibus pari modo fuerat preliatus. Ad hoc nullus celerius scripsit, nemo uelocius legit, quaternas etiam epistolas simul dictauit. Tante fuit  bonitatis, ut quos armis subegerat, clementia magis uicerit.

Augustus Iulio Cesari succedens monarchiam totius mundi tenuit. Descripsit autem uniuersum orbem, et a Britannia sicut ab aliis regnis censum accepit, ut uirgilius ait :

Purpurea intexti tollunt aulea Britanni.
Hoc autem fecit anno imperii eius quadragesimo secundo, quando lux uera mundo nata innotuit, per quem omnia regna mundi et insule caligine oppresse cognouerunt Deum unum esse, et uiderunt eum qui creauit eos. Cum autem regnasset Augustus Lu annis et dimidio legem mortis secutus est. Laus Augusti ex Eutropio: Augustus, exceptis ciuilibus bellis, in quibus inuictus fuit, subegit Armeniam,  Aegyptum, Gallatiam, Cantabriam, Dalmatiam, Pannoniam, Aquitaniam, Illyricum, Rhetiam, uindelicos, Talassos, Pontum et Cappadociam. Dacos et Germanos ita uicit, quod CCCCM captiuorum ex eis super ripam Rheni in Gallia collocaret. Perse obsides ei, quod nulli antea, dederunt, et signa Crasso direpta reddiderunt. Fuit mitis, gratus, ciuilis animi, corpore toto pulcher, sed oculis precipue; in ciues clemens, in amicos tantus, ut pene eos sibi cequaret. Nulli genti nisi iustis de causis bellum indixit, pessimum ducens causa triumphandi dubios euentus adire. Sic a barbaris dilectus, ut quidam reges ad ei obsequendum Romam sponte uenerint; quidam in honore eius ciuitates conderent, ut Iuba et  Herodes. Omni die legebat, scribebat, declamabat, cibi ac uini multum abstinens, probra sibi dicta non ulciscens, proditionis sue reis dans ueniam, Romam lateritiam inuenit, reliquit marmoream.

Tiberius priuignus Augusti post eum regnauit annis XXIII tam super Britanniam quam super alia regna totius mundi. Laus Tiberii: Tiberius prudens in armis fortunatusque fuit. Unde sub Augusto meruit, ut ei succederet. Erat litterarum scientissimus, sed magis eloquio clarissimus, repentinis responsionibus aut consiliis melior quam premeditatis. Arguebatur autem simultatis, quasi infensus his, quos diligebat; his uero quos oderat quasi beneuolus apparens.

Caius cognomento Caligula regnauit super orbem  terrarum annis fere quinque.

Claudius post sexaginta duos annos ab Incarnatione Domini, anno ab urbe condita septingentesimo nonagesimo octauo imperium suscepit. Quarto anno regni sui Britanniam adiit, quosdamque rebelles sine ullo prelio uel sanguine citissime in deditionem recepit. Orcadas etiam insulas ultra Britanniam in Oceano positas, de quibus prediximus, Romano adiecit imperio, et sexto, quo profectus erat, mense Romam rediit, sibique et filio suo Britannici nomen indidit. De quo Iuuenalis:

Ostendensque tuum, generose Britannice, uentrem. Quo etiam anno fames grauissima per Syriam facta est; que a Luca in Actibus apostolorum per prophetam Agabum predicta esse memoratur. Temporibus  Claudii Petrus fidei nostre princeps cathedram Rome suscepit, quam XXu annis tenuit, id est usque ad ultimum Neronis annum. Ab eodem Claudio uespasianus missus in Germanniam, ac deinde in Britanniam, trigesies et bis cum hoste conflixit; duas ualidissimas gentes afflixit; uiginti oppida armis cepit; insulam quoque uectam Britannie adiacentem Romano subiecit imperio. Cum autem regnasset tredecim annis et plusquam dimidio uiam patrum obtinuit. Laus Claudii: Claudius multa gessit tranquille et moderate, quedam minus caute. Romanum imperium auxit, uir bellicosus fuit: adeo ciuilis circa quosdam amicos exstitit, ut etiam Paulinum nobilem uirum, qui in expeditione Britannica multa egregie fecerat, triumphantem ipse prosequeretur,  et conscendenti Capitolium leuus incederet.

Nero regnauit annis tredecim et plusquam dimidio. Hic, quamuis iuuenis strenuus fuisset, tamen cum imperaret, in re militari segnis factus est: unde inter alia Romani imperii detrimenta Britanniam pene amisit. Nam duo sub eo nobilissima oppida illic subuersa et destructa fuerunt. Hic eo anno quo Petrum et Paulum occidit, ignominiose deperiit.

uespasianus, qui Ierusalem destruxit, regnauit annis fere decem: ipse scilicet qui Britanniam sut Claudio adierat, et insulam uectam Romane ditioni subiecerat: que habet ab oriente in occasum  triginta millia circiter passuum; ab austro in boream duodecim; in orientalibus suis partibus mari sex millium; in occidentali trium a meridiano Britannie littore distans. Hic etiam uir nobilissimus colossum erexit, habentem altitudinis CuII pedes. Laus authentica uespasiani: Rome se imperio moderatissime gessit, pecunie tantum auidior fuit, ita tamen ut eam nullis iniuste auferret: quam cum omni diligentie prouisione colligeret, tamen studiosissime largiebatur, precipue indigentibus: nec facile ante eum cuiusquam principis uel maior est liberalitas comperta, uel iustior. Placidissime lenitatis erat: ut qui maiestatis contra se reos non facile punierit ultra exsilii penam. Hic uicit Iudeam, Achaiam, Lyciam, Rhodum, Byzantium, Samum,  Thraciam, Ciliciam, Comagenem: offensarum et inimicitiarum immemor fuit; conuitia a causidicis et philosophis leuiter tulit; senatui, populo, cunctis amabilis et iucundus.

Titus filius eius regnauit annis duobus et mensibus duobus, uir omnium uirtutum genere mirabilis, adeo ut amor et delicie humani generis diceretur. Hic amphitheatrum Rome edificauit, et in dedicatione eius, quinque millia ferarum occidit. Laus Titi summa: Titus facundissimus, bellicosissimus, moderatissimus, causas Latine egit, pemata et tragedias Grece composuit; in oppugnatione Ierosolymorum sub patre militans propugnatores duodecim sagittarum ictibus confixit. Rome tante ciuilitatis imperio fuit, ut nullum omnino puniret. Conuictos  aduersum se coniurationis dimisit, et in eadem familiaritate qua ante habuit. Facilitatis et liberalitatis tante fuit, ut cum nulli quidquam negaret, et ab amicis reprehenderetur, responderit, nullum tristem debere ab imperatore discedere. Pro hoc inusitato fauore dilectus est, et tantus luctus eo mortuo publicus fuit, ut omnes tanquam in propria dolerent orbitate. Cum procul a Roma mortuus esset, senatus obitu ipsius circa uesperum nuntiato, nocte irrupit in curiam, et tantas mortuo laudes gratiasque concessit, quantas nec uiuo unquam egerat, nec presenti.

Domitianus frater Titi annos regnauit quindecim, mensibus quinque. Hic secundus post Neronem Christianos persequitur, quem diuina prouidentia  omnibus inuisum senatus cegit, ut se ipsum perimeret.

Nerua anno uno et paulo plus imperium terrarum tenuit.

Traianus annos regnauit nouemdecim et dimidium. Hic tam Britanniam quam cetera regna mirabili uigore rexit. Romanum enim imperium, quod post Augustum defensum magis fuerat quam ampliatum, longe lateque diffudit. Hic est ille, qui causa iustitie oculum sibi et oculum filio eruit: quem Gregorius ab inferis reuocauit. Intelligite igitur legentes quanti sit iustitia, que nec infidelem tam perfectum amatorem sui relinquere potuit desolatum. Laus Traiani ex Suetonio: Traianus inusitate ciuilitatis et fortitudinis Daciam subegit, et  ea, que sunt circa Danubium, et Armeniam, quam occupauerant Parthi. Albanis regem dedit, Hiberorum regem, et Sauromatarum, et Bosphoranorum, et Arabum, et Osdrenorum, et Colchorum in fidem accepit; Corduenos, Marchamedos occupauit, et Antemusium magnam Persidis regionem, Seleuciam et Ctesiphontem, Babylonem et Messenios uicit, ac tenuit usque ad Indie fines et mare Rubrum accessit, atque ibi tres prouincias fecit, Armeniam, Assyriam, Mesopotamiam, cum his gentibus, que Madenam attingunt. Arabiam postea in prouincie formam redegit, in mari Rubro classem instituit, ut per eam Indie fines uastaret, gloriam tamen militarem ciuilitate et moderatione superauit, Rome et per prouincias  equalem se omnibus exhibens, amicos salutandi causa frequentans, uel egrotantes; cum festos dies habuissent, conuiuia cum eisdem indiscreta uicissim habens, sepe in uehiculis eorum sedens, nullum senatorem ledens, nil iniustum ad augendum fiscum agens, liberalis in cunctis; publice priuatimque ditans omnes, et honoribus augens, quos uel mediocri familiaritate cognouisset, orbem terrarum edificans, multas immunitates ciuitatibus tribuens, nichil non tranquillum et placidum agens; adeo ut omni eius etate unus senator damnatus sit, atque is tamen per senatum, ignorante Traiano. Ob hoc per orbem terrarum Deo proximus, nichil non uenerationis meruit et uiuus et mortuus. Inter alia dicta hoc ipsius fertur egregium: Amicis enim culpantibus quod nimium  circa omnes comis esset, respondit, se talem imperatorem esse priuatis, quales sibi imperatores esse priuatus optasset. Solus omnium intra urbem sepultus est; ossa collata in urnam auream in foro, quod edificauit, sub columna posita sunt, cuius altitudo CXL pedes habet. Huius tantum memorie delatum est, ut usque ad nostram etatem non aliter in senatu principibus acclametur, nisi felicior Augusto, melior Traiano.

Adrianus rexit orbem terre annis XXI: Hic Iudeos secundo rebelles perdomuit, Ierusalemque reedificauit, Iudeisque eam uidendi licentiam abstulit. Laus Adriani: Adrianus princeps medius fuit; pacem omni tempore imperii sui habuit: semel tantum per presidem dimicauit; orbem Romanum  circuit; multa edificauit; facundissimus Latino sermone, Greco eruditissimus fuit.

Antoninus Pius monarchiam mundi tenuit annis XXIII et dimidio. Laus Antonini Pii: uir honestus et insignis merito Nume Pompilio confertur, ut Romulo Traianus equatur. Nulli acerbus, cunctis benignus; in re militari moderatus, defendere magis prouincias quam amplificare studens; uiros equissimos ad administrandum rempublicam querens, bonos in honore habens, improbos sine aliqua acerbitate detestans. Regibus amicis tam uenerabilis, ut ad eum controuersias deferrent, sententieque parerent, in amicos liberalissimus, erarium tamen opulentum reliquit, Pius propter clementiam dictus est.

Marcus Antoninus uerus cum fratre Aurelio  Lucio Commodo annis XIX, mensibus II. Hi primum equo iure imperium administrauerunt, cum usque ad hoc tempus singuli Augusti fuissent; bellum deinde contra Parthos admirabili uirtute et felicitate gesserunt. Quorum temporibus, cum Eleutherius pontificatui Romane Ecclesie preesset, misit ad eum Lucius Britanniarum rex epistolam, obsecrans ut per eius mandatum Christianus efficeretur. Et mox effectum pie postulationis consecutus est, susceptamque fidem Britanni usque in tempora Diocletiani principis inuiolatam integramque quieta pace seruabant. Laus Antonini ueri ex historia Romana: Hic Antonio consorte suo per apoplexiam defuncto supra laudabilis in imperio remansit:  quippe qui nunquam uultum uel e gaudio uel merore immutauerit. Philosophie deditus stoice, summus moribus et eruditione philosophus, litteris Latinis et Grecis eruditissimus, omnibus equus, nunquam elatus, liberalitate promptissimus, prouinciis benignus ac moderatus. Contra Germanos feliciter conflixit; bellum Marcomanicum gessit contra Squados, Wandalos, Sarmatas, Suctos et omnem barbariem, quantum nulla memoria tradit, adeo ut Punicis conferatur. uir igitur diuinus tanti prelii uictor cum Commodo filio triumphauit. Cum igitur erario exhausto regios cultus uendidisset, eis, qui reddere uoluerunt, postea pretia restituit; eis, qui noluerunt, immolestus fuit. Hic permisit uiris clarioribus, ut conuiuia eodem cultu, quo ipse, et ministris similibus exhiberent.  In editione munerum post uictoriam adeo magnificus exstitit, ut centum simul leones exhibuisse tradatur.

Commodus predicti Commodi filius imperauit annis XIII. Hic aduersum Germanos bellum feliciter gessit colossique capite sublato, sue imaginis caput iussit ei imponi.

Aelius [al. Celius] Pertinax menses sex: qui Iuliani iurisperiti scelere occiditur in palatio.

Seuerus Pertinax interfecto Iuliano iurisperito regnauit XuII annis. Hic genere Afer Tripolitanus ab oppido Lepti, natura seuus, multis semper bellis lacessitus, fortissime quidem rempublicam, sed laboriosissime, rexit. uictor ergo ciuilium bellorum, que ei grauissima occurrerant, et Didio Albino, qui  se in Gallia Cesarem fecerat apud Lugdunum interfecto in Britannias transit, ubi magnis grauibusque preliis sepe gestis, receptam partem insule a ceteris indomitis gentibus non, ut quidam estimant, muro, sed uallo distinguendam putauit. Murus etenim de lapidibus; uallum uero, quo ad repellendam uim hostium castra muniuntur, fit de cespitibus; quibus circumcisis e terra uelut murus exstruitur altus super terram, ita ut in ante sit fossa, de qua leuati sunt cespites, supra quam sudes de lignis fortissimis prefiguntur. Itaque Seuerus magnam fossam firmissimumque uallum crebris insuper turribus communitum a mari usque ad mare duxit, ibique apud Eboracum oppidum morbo obiit. Reliquit duos filios Bassianum et Getam: quorum Geta hostis  publicus iudicatus interiit. Bassianus Antonini cognomine assumpto regno potitus est. Laus Seueri ex Eutropio: Seuerus bella multa et feliciter gessit, uicit Parthos, et Arabas, et Azabenos: unde Parthicus, Arabicus, Azabenicus dictus est: multa toto orbe ad Romanum decus reparauit. Seuerus tamen preter bellicam gloriam etiam ciuilibus studiis clarus fuit, et litteris doctus philosophie scientiam ad plenum adeptus Diuus appellatus est.

Antoninus Caracalla, filius Seueri, uII annis regnum mundi tenuit.

Macrinus, cum uno anno regnasset apud Archelaidem, cum filio suo militari tumultu occiditur.

Marcus Aurelius Antoninus Iu annis dominium  terrarum habuit. Aurelius Alexander annis XIII. Hic in Mammeam matrem suam unice pius fuit, et ob id omnibus amabilis. Laus Alexandri: Hic, suscepto aduersus Persas bello, Xerxen regem gloriosissime uicit; militarem disciplinam seuerissime rexit; quasdam tumultuantes legiones integras exauctorauit. Rome admodum fauorabilis fuit, militari tumultu periit in Gallia.

Maximianus prior annis tribus terras et insulas rexit. Hic Germanos bello uicit.

Gordianus annis uI. Origenes floruit: qui quinque millia librorum scripsit, ut narrat Hieronymus. Hic Persas uicit.

Philippus cum Philippo filio annis uII. Hic primus imperatorum omnium Christianus fuit: ac  post tertium imperii eius annum millesimus a conditione Rome annus expletus est: magnificisque ludis hic augustissimus omnium preteritorum annus a Christiano imperatore celebratus est. Laus Philippi iunioris: Hic adeo seueri animi fuit, ut nullo commento ad ridendum solui potuerit, patremque cachinnantem uultu auerso notauerit; semper uitiis restans, et ad ardua uirtutis anhelans.

Decius anno uno mensibus III. Hic, cum Philippos patrem et filium interfecisset, ob odium eorum Christianos persequitur.

Gallus cum uolusiano filio annis II et mensibus Iu.

ualerianus cum filio Gallieno annis Xu. Hic in Christianos persecutione commota, statim a Persarum rege capitur; ibique luminibus orbatus seruitute  miserabili consenescit.

Claudius secundus anno I, mensibus IX. Iste Gothos iam per annos Xu Illyricum Macedoniamque uastantes superat: ob quod in curia clypeus aureus, ei et in Capitolio statua aurea collata est.

Aurelianus annis u, mensibus uI. Hic, cum Christianos persequeretur, fulmen ante eum magno horrore circumstantium ruit, et paulo post a militibus occiditur. Laus Aureliani ex gestis mirabilium uirorum: Cum Alexander annis XIII, Cesar XIu orbem subiugassent, iste triennio tribusque preliis orbem pacificauit. Iste primus Romanorum diadema sumpsit, gemmisque et aurata omni ueste usus est. Discipline militaris et morum dissolutorum corrector; sed ferus nimis, et superbus, et seuus omni tempore.

 Tacitus uI mensibus, quo apud Pontum occiso, regnauit; Florianus III mensibus, et sic apud Tasum occiditur.

Probus annis uI mensibus Iu. Hic Gallias iamdudum a barbaris occupatas deletis tandem hostibus ad perfectum liberauit. Laus Probi ex authenticis: Probus uir illustris, acer, strenuus, iustus. Aurelianum pene gloria equauit, sed morum ciuilitate superauit. Hic, cum bella innumera gessisset, pace parata, dixit, breui milites necessarios non futuros.

Carus annis II. Hic, cum Persas superasset, super Tigride flumine periit.

Diocletianus cum Herculio Maximiano XX annis: quorum tempore Carausius quidam genere quidem  infimus, sed consilio et manu promptus, cum ad obseruanda Oceani littora, que tunc Franci et Saxones infestabant, positus plus in perniciem, quam in proficuum rempublicam [al. profectum reipublice] ageret, et ereptam predonibus predam nulla ex parte restituendo dominis, sed sibi soli uindicando, accendens suspicionem, quia ipsos quoque hostes ad incursandos fines artifici negligentia permitteret. Quamobrem a Maximiano iussus occidi, purpuram sumpsit, ac Britanniam [al. Britannias] occupauit. Quibus sibi per septem annos fortissime uindicatis ac retentis, tandem fraude Allecti socii sui interemptus est. Allectus postea erepta Carausio insula per triennium tenuit, quem Asclepiodotus prefectus pretorio oppressit, Britanniamque post X annos  recepit; bellis uero coacti predicti imperatores Constantium in Occidente, Galerium Maximinum in Oriente assumunt in regnum. Eo tempore persecutio crudelissima ubique terrarum exarsit in Christianos. S. Albanus se Deo sacrificium ea tempestate obtulit, de quo Fortunatus in laude uirginum scribit:

Albanum egregium fecunda Britannia profert.
Qui cum ciuis apud uerolamium esset, et clericum quemdam paganos fugientem hospitio recepisset, et per eum latentem conuersus interim fuisset, pro eo querentibus se penis obtulit: cumque tormentis affectus excapitandus duceretur, Flumen siccatum est per orationem sancti, quia populus tantus per pontem transire nequibat. Quod cum inter alios ipse etiam carnifex eum percussurus uidisset, genibus eius  aduolutus, fidelis et cum eo martyr factus est: fons etiam martyrio eius adfuit, qui post martyrium eius reuersus est in naturam; oculi autem percutientis eum cum capite sancti in terram deciderunt. Passus est autem iuxta uerolamium, id est Wirlamecester, siue Wadlingeceaster, ubi post ecclesia mirandi operis constructa est, et abbatia nobilissima; ubi etiam usque hodie fit curatio infirmorum et operatio uirtutum. Passi sunt quoque eo tempore Aaron et Iulius legionum urbis ciues; alii quoque plures utriusque sexus inaudita membrorum discerptione et diuersis cruciatibus in testimonium Dei excelsi. Hec persecutio tam crebra erat, ut intra unum mensem XuII millia martyrum pro Christo passa inueniantur. Cum autem uigesimo regni sui anno Diocletianus  Nicomedie, Maximianus Mediolani purpuram deposuerunt, cepit persecutio mitigari usque ad tempus Arii. Laus Diocletiani: Diocletianus moratus callide fuit, sagax preterea et admodum subtilis ingenio, et qui seueritatem suam aliena inuidia uellet explere. Diligentissimus tamen et solertissimus princeps, quamuis contra Romanam libertatem adorari se iusserit, cum ante eum ceteri salutarentur. Gemmas uestibus calceamentisque indidit, inusitata uirtute usus, ut solus omnium ex tanto fastigio sponte priuatus fieret. Contigit igitur ei, quod nulli post natos homines, ut cum priuatus obiisset, inter diuos tamen referretur. Maximianus uero uir crudelissimus et uultu fuit horrendus.

Constantius, qui sub predictis imperatoribus regnauerat  super Galliam, et Britanniam, et Hispaniam Xu annis, uno anno post depositionem eorum imperauit in occidentalibus partibus, Maximino imperante in orientalibus; condidit autem Constantiam [al. ciuitatem Constantiam] in ea parte Gallie, que nunc uocatur Northmannia, accepitque filiam regis Britannici de Colecestre, cui nomen erat Cel, scilicet Helenam, quam sanctam dicimus, et genuit ex ea Constantinum magnum. Obiit autem Constantius uir summe magnitudinis et ciuilitatis in Britannia Eboraci. Laus Constantii: Constantius uir prestantissimus diuitiis prouincialium ac priuatorum studens, fisci commoda non admodum affectauit, dicens, melius publicas opes a priuatis haberi quam intra unum  claustrum reseruari: cultus modici, mitis animi. Hic non modo amabilis sed uenerabilis etiam Gallis fuit.

Constantinus, flos Britannie, regnauit XXX annis et X mensibus. Hic igitur Britannicus genere et patria; ante quem nec post similis est egressus de Britannia: duxit exercitum a Britannia et Gallia in Italiam. Maximianus enim Maxentium filium suum Rome Augustum constituerat. Contra quem Constantinus adhuc infidelis tendens, uidit angelum Dei ostendentem sibi signum crucis, et hortantem se ut crederet: credidit ille statim, Maxentiumque Deus flumine submersit. Constantinus igitur potitus imperio, Maximinum bis lege belli superauit, solusque regnum mundi tenuit; et a uulnere lepre,  ut scripta tradunt, per S. Siluestrum in baptismate mundatus, fecit Rome, ubi baptizatus est, basilicam Ioannis Baptiste, que uocatur Constantiniana; item basilicam Petro et Paulo in templo Apollinis, corpus utriusque ere cipro circumdans u pedes in grosso; item basilicam in palatio Sosoriano, que cognominatur Hierusalem, ubi de ligno crucis Domini posuit; item basilicam Sancte matris Agnetis ex rogatu filie sue; item basilicam Beato Laurentio uia Tiburtina in agro uerano; item basilicam uia Lauicana Petro et Marcellino martyribus, et mausoleum ubi matrem suam posuit in sartophago [al. sarcophago] purpureo; item basilicam in ciuitate Ostia iuxta portum urbis Rome; item basilicam in ciuitate Albanensi S. Ioannis Baptiste; item basilicam  in urbe Neapoli. Constantinus urbem sui nominis statuens in Thracia sedem Romani imperii et totius Orientis caput esse uoluit; item Depranam ciuitatem Bithynie in honorem martyris Luciani ibi conditi instaurans ex uocabulo matris sue Helenopolim uocauit. Idem statuit citra ullam hominum cedem paganorum templa claudi. Helena uero Britannie nobilis alumna Londoniam muro, quod adhuc superest, cinxisse fertur, et Colecestriam menibus adornasse; sed et inter alia multa Hierusalem instaurauit, mundatamque idolis basilicis pluribus adornauit. Laus Constantini ex sacris scriniis: uir primo imperii tempore optimis principibus, ultimo mediis comparandus. Innumere in eo animi corporisque uirtutes claruerunt, militari gloria  summus, fortuna par et industria, ciuilibus artibus et studiis liberalibus deditus, affectator iusti amoris, in amicos egregius, uerum insolentia rerum secundarum aliquantum ex illa fauorabilis animi docilitate tandem immutatus est.

Constantius cum Constantino et Constante fratribus annis XXIu, mensibus u. Heresis Ariana Constantii regis fulta presidio uarie et ualde Catholicos afflixit.

Iulianus Apostata II annis, mensibus uIII. Hic digne a barbaris Dei hostis bellando perimitur. Laus Iuliani ex Paulo: Fuit Marco Antonino non absimilis, quem etiam emulari studebat. Liberalibus disciplinis apprime eruditus, memorie tenacis et  ample, facundie ingentis et prompte, philosopho propior. Ciuilis in cunctos, auidus glorie, et per hoc animi plerumque immodici.

Iouinianus, bonus et pius, uIII mensibus, cuius leta principia mors immatura corrupit.

ualentinianus cum fratre suo ualente XI annis regnorum iura custodiuit. Laus ualentiniani ex historia Pauli: Fuit Aureliano similis, uultu decens, solers ingenio, grauis animo, seuerus, uehemens, infestus uitiis, maximeque auaritie, doctus pingere uenustissime, noua arma meditari, fingere simulacra cera seu limo; sermone cultissimus, prudens et astutus.

ualens cum Gratiano et ualentiniano fratris sui predicti filiis, regnauit annis Iu. ualens ab Arianis  baptizatus Catholicos persequitur, legeque data ut monachi militarent, nolentes fustibus iussit interfici. Gens Hunorum diu in inaccessis seclusa montibus repentina rabie percita exarsit in Gothos, eosque sparsim conturbatos ab antiquis sedibus expulit. Gothi, transito Danubio, fugientes, a ualente sine armorum depositione suscepti, mox per auaritiam Maximi ducis fame ad rebellandum coacti sunt; uictoque ualentis exercitu per Thraciam sese miscentes, simul omnia cedibus, incendiis rapinisque fuderunt.

Gratianus cum fratre ualentiniano anno ab Incarnatione Domini trecentesimo septuagesimo septimo regnauit annis uI, quamuis iamdudum cum patruo suo ualente regnaret. Qui cum afflictum et  pene collapsum reipublice statum uideret, Theodosium Hispanum uirum restituende reipublice necessitate apud Sirmiam purpura induit, Orientisque et Thracie semel prefecit imperio. Theodosius igitur maximas illas Scythicas gentes, hoc est Alanos, Hunos et Gothos magnis et multis preliis uicit. Interea Maximus a Britannia oriundus, uir quidem strenuus et laude dignus, nisi contra sacramenti fidem per tyrannidem emersisset in Britanniam, ibidem imperator creatus in Galliam transiit; ubi Gratianum, Augustum subita incursione perterritum interfecit, fratremque eius ualentinianum Augustum Italia expulit, qui ad Theodosium in Oriente refugit. Laus Gratiani: Fuit Gratianus  litteris haud mediocriter institutus, carmen facere, ornate loqui, explicare controuersias rhetorum more, nichil aliud die noctuque agere quam spiculis meditari, summeque uoluptatis diuineque artis credere, destinata ferire; parcus cibi, somnique ac libidinis uictor.

Theodosius post mortem Gratiani annis XI regnauit cum ualentiniano, quem regno restituit, clauso uidelicet intra muros Aquileie et occiso Maximo tyranno. Britones uero quos Maximus secum adduxerat in Gallia Armorica usque hodie remanserunt: unde et Britones Armorici uocantur; a quibus spoliata emarcuit Britannia. Laus Theodosii: Theodosius propagator reipublice fuit atque defensor eximius, moribus et corpore Traiano similis  quantum scriptura ueterum et pictura docent, a quo et originem traxit: sic eminens status, membra eadem, par cesaries; sed illi non tam ingentes oculi erant. Nescio an et tanta gratia tantusque flos in facie seu tanta dignitas in incessu fuit; mens uero prorsus similis, adeo ut nichil dici queat, quod non ex libris in istum uideatur transferri. Misericors, communis, solo habitu differre se ceteris putans, in omnes homines honorificus, uerum effusius in bonos, simplicia ingenia diligere, erudita mirari, sed innoxia; largiri magno animo magna. Illa tamen, quibus Traianus aspersus est, uinolentiam scilicet et cupidinem triumphandi usque eo detestatus, ut bella non mouerit sed inuenerit; ministeria lasciua, psaltriasque comessationibus adhiberi lege prohibuit. Litteris mediocriter  doctus, sagax plane, multumque diligens ad noscenda gesta maiorum. Exsecrabatur, cum legisset superbiam dominantium, precipue perfidos et ingratos: irasci sane rebus indignis, sed subito flecti; et quod est rare uirtutis, post auctam annis potentiam imperialem auri argentique pondera sublata a tyrannis, multis ex suo restituit. Patruum pro genitore habuit, nepotes et cognatos pro filiis; elegans letumque conuiuium dare, nec tamen sumptuosum; miscere colloquia pro personis et dignitatibus sermone cum grauitate iucundo, blandus pater, concors maritus. Regebat ualetudinem continentia uescendi, ambulatione moderata. Huius et apud homines mansuetudo, et apud Deum exstitit summa deuotio.

Arcadius filius Theodosii cum fratre Honorio  annis XIII. Gothi Italiam, Wandali atque Alani Gallias aggrediuntur. Pelagius Britto et Iulianus Campanensis heresin suam longe lateque seminauerunt, quibus sanctus Augustinus, sicut et ceteri Patres orthodoxi multis sententiarum catholicarum millibus responderunt; nec eorum tamen dementiam corrigere ualebant: sed, quod grauius est, correpta eorum uesania magis augescere contradicendo, quam fauendo ueritati uoluit emendari. Unde Prosper rhetor uersificans, ait:

Contra Augustinum narratur serpere quidam
   Scriptor, quem dudum liuor adurit edax.
Aut hunc fruge sua equorei pauere Britanni,
   Aut hic campano gramine corda tumet.

 Honorius cum Theodosio minore fratris sui Arcadii filio annis Xu, cuius temporibus cum Alani, Sueui, Wandali totas seuirent per Gallias, apud Britanniam Gratianus municeps tyrannus creatur et occiditur. Huius loco Constantinus ex infima militia propter solam spem nominis sine merito uirtutis eligitur, qui continuo ut inuasit imperium in Gallias transiit: ibi sepe a barbaris incertis federibus illusus detrimento magno reipublice fuit. Inde mox, iubente Honorio, Constantinus comes in Galliam cum exercitu profectus apud Arelatem ciuitatem eum clausit, cepit et occidit; Constantemque filium eius, quem ex monacho Cesarem fecerat. Gerontius comes suus apud uiennam interfecit. Contigit autem quod Alaricus rex Gothorum  Romam inuasit et cepit anno conditionis eius millesimo centesimo sexagesimo quarto: cumque partem eius cremasset incendio, depredata urbe, sexto die egressus est, post annos ferme quadringentos septuaginta, ex quo Iulius Cesar sibi Britanniam subiecit. Habitabant autem Romani intra uallum  ad plagam meridianam, quod ciuitates, pontes, fari et strate ibidem facte usque hodie testantur. Ceterum ulteriores Britannie partes, uel eas etiam, que ultra Britanniam sunt, insulas iure dominandi possidebant.

Britannia igitur militaribus copiis floridaque iuuentute spoliata  prede siquidem tantum patuit Scotis et Pictis gentibus seuissimis. He quidem remote sunt a Britonibus duobus sinibus maris interiacentibus, quorum unus ab orientali mari, alter ab occidentali longe irrumpunt, quamuis ad se inuicem pertinere [al. pertingere] non possint; orientalis autem habet in medio sui urbem Guidi; occidentalis supra se, hoc est ad dextram sui habet urbem Aldclyhit, quod lingua eorum significat Petrum clyhit: est autem iuxta fluuium nominis illius. Ob harum ergo infestationem gentium Britones legatos Romam cum epistolis mittunt auxilia flagitantes. Quibus mox legio destinatur, que hostium magnam multitudinem sternens  ceteros a finibus expulit; sicque domum cum magno triumpho reuersa est, indicentes Britannis ut super uallum Seueri murum constituerent, quatenus ubi munitio aque deerat presidium ualli adesset. At Britanni murum non tam lapidibus quam cespitibus construentes ad nichil utilem statuunt; uestigia uero ualli illius latissimi et altissimi usque hodie cernuntur. Incipit autem ferme duorum millium spatio a loco, qui uocatur Peneltune, et terminatur in occidentem iuxta urbem Adclyhit. uerum priores inimici ut Romanum militem abiisse conspexerunt, mox aduecti nauibus irrumpunt acrius: unde prece Britannorum rursum Romani redeunt, et cesum hostem trans maria fugant, coniunctisque sibi Britannis murum non ut ante ex  cespitibus, sed ex saxo a mari usque ad mare collocant. Sic et in littore meridiano, quia et inde hostis timebatur, turres per interualla ad prospectum maris statuunt, sic ualedicunt sociis tanquam ultra non reuersuri, dicentes ultra se tam laboriosis expeditionibus non posse fatigari. Romanis igitur domum reuersis, hostes acrius insultant, insuleque partem usque murum capessunt. Deinde murum urbesque appositas sternunt; postea cis murum longe patriam uastant, ut et ipsi Britanni latrocinio ac rapacitate famem temperarent, donec omnis regio totius cibi sustentaculo, excepto uenandi solatio, uacuaretur. Laus Honorii: Fuit Honorius moribus et religione patri Theodosio non ualde absimilis. Cuius temporibus, quamuis externa multa et ciuilia  bella surrexerunt, uel nullo uel minimo sanguine quieuere.

Theodosius secundus, qui uocatur Iunior, Britannie potestatem amisit; imperauit autem Romanis XXuIII annis, cuius regni anno XXIII Aetius uir illustris cum Symmacho gessit consulatum: ad hunc Britonum reliquie mittunt epistolam, in processu epistole cuius hoc principium est  ita suas calamitates explicant: Repellunt barbari ad mare, repellit mare ad barbaros. Inter hec oriuntur duo genera funerum: aut iugulamur aut mergimur. Neque hoc tamen agentes quidquam ab illo auxilii impetrare quiuerunt, utpote qui grauissimis eo tempore bellis cum Bledda et Attila regibus Hunorum erat occupatus; et quamuis anno ante  hunc proximo Bledda Attile fratris sui interemptus sit insidiis, Attila tamen ipse adeo intolerabilis reipublice remansit hostis, ut totam pene Europam excisis inuasisque ciuitatibus atque castellis corroderet; quinetiam et eisdem temporibus fames Constantinopolim inuasit, nec mora pestis secuta est; sed et plurimi eiusdem urbis muri cum LuI turribus corruerunt; multis quoque ciuitatibus collapsis, fames et erum pestifer odor plurima hominum millia iumentorumque deleuit. Britanniam quoque sicut et ceteras prouincias prefata fames affecit: tunc igitur Britanni uidentes humanum deesse auxilium, inuocant diuinum; misertusque est eorum Dominus omnipotens et tentauit eos, immisitque  eorum robur brachiis et aciem gladiis. Exsiluerunt igitur de montibus et latebris et siluis, irruentesque in Scotos et Pictos undique ceperunt indeficienter cedere et sternere; hostes uero nec se in ictibus suis cognoscebant, nec in protectione armorum iam confidebant: que scilicet iam Britannorum armis erant quasi uestis. Contabuit ergo cor hostium, dissolutisque uiribus horrescentes aufugiunt: fit itaque in eis strages innumera. Scoti cum dedecore Hiberniam redeunt. Picti in extrema insule parte tunc primum et deinceps quieuerunt; deditque Dominus uictoriam populo suo, et confusi sunt qui eos confundebant. His temporibus, scilicet anno Theodosii octauo mittitur Palladius a papa Celestino ad Scotos primus eorum futurus episcopus.  Theodosius etiam potestatem Gallie et Hispanie et Africe amisit: gens quippe uandalorum et Alanorum et Gothorum omnia ferro, flammis arripuerant et destruxerant; sed beatus Augustinus Hipponensis episcopus, ne ciuitatis sue ruinam uideret, tertio obsidionis eius mense migrauit ad Dominum, Geiserico crudelissimo eam obsidente.

Britannis ergo uictoribus et quieti datis misit Dominus ineffabilem frugum abundantiam, quantam nulla etas retro meminit: ut, sicut confusiones ante habitas triumpho releuauerant, ita famem prefatam opulentia releuarent; probauitque Deus utrum omnimoda prosperitas redderet gratiosos, quos nulla aduersa reddiderant correctos. Illi tunc uero omnia scelera transacta superantes in luxuria  furere, et in omnium lue scelerum sine respectu Dei ceperunt; ita uero demum crudelitas et odium amorque mendacii in eis exarsit, ut si quis eorum mitior et ueritati aliquatenus propior uideretur, in hunc quasi Britannie subuersorem omnium odia telaque sine respectu contorquerentur, et non solum hoc seculares uiri, sed et ipse grex Domini eiusque pastores egerunt, ebriositate, animositate, litigio, contentione, inuidia, ceteris huiusmodi facinoribus sua colla abiecto leui iugo Christi subdentes. Respexit ergo Dominus, et in iram concitatus corrupte mentis homines acerba peste contriuit; que in breui tantum eius multitudinem strauit, ut ne sepeliendis quidem mortuis uiui sufficerent, sed nec morte quidem suorum, nec timore mortis, hi,  qui supererant, a morte anime, qua peccando sternebantur, reuocari poterant. Iusto itaque et patenti  iudicio constituit Deus exterminare gentem illam, mandauitque statim stimulos ire sue Scotos scilicet et Pictos, qui cedes suas uindicaturi iracundius solito adueniunt, irruuntque Britannis, quasi lupi in agnos, cognoueruntque se in ictibus suis, et Britannos in fuga sua. Rursumque igitur ex more Britanni latebras et siluas et saltus repetunt; postea uero inierunt consilium quid agendum, ubi querendum esset presidium ad euitandas uel repellendas tam feras tamque creberrimas gentium aquilonalium irruptiones; placuitque omnibus cum rege suo uortigerno, ut Saxonum gentem de transmarinis partibus in auxilium uocarent: quod Domini nutu dispositum esse constat, ut ueniret contra improbos malum, sicut euidentius rerum exitus  probauit.



LIBER SECUNDUS.


 Tractatum est in superioribus de XLu imperatoribus, qui tam Britanniam quam ceteras mundi partes rexerunt: quorum si aliqui gloria potiuntur in celis, illam tantum habent, quia iam hic nullam habent. uiluit enim sermocinatio de eis, et prolixior confabulatio de actibus eorum uidetur  amara, tedii scilicet et odii generatrix. Quapropter excogitemus ex eorum comparatione, quorum potentie et maiestati uix sufficiebat uniuersus mundus, quam nichil sit gloria nostra, potentia nostra, tumor noster, quorum de causa laboramus, sudamus, insanimus; si autem gloriam cupimus, ut humane loquar, concedo, cupiamus, sed ueram; si famam, illam, que non euanescit; si honorem, illum, qui non deflorescit; non qualem predicti imperatores, quorum omnis gloria iam non est nisi uiles reliquie fabularum, ueram autem gloriam, et famam, et honorem habebimus, si ei, qui solus uerus est, cum iucunditate et letitia innitamur; si spem nostram et fiduciam omnem in  Deo ponamus, non in filiis hominum, sicut Britanni qui, Deo abiecto et magnificentia timoris eius, auxilium petierunt a paganis, habueruntque sed quale decebat. Gens namque Saxonum uel Anglorum inuitata a rege prefato Britanniam tribus longis nauibus aduehitur, anno gratie quadringentesimo quadragesimo nono, cum Martianus et ualentinus, quorum imperium uII annis durauit, imperarent, uigesimo quarto anno postquam regnum Francorum inchoauerat: quorum primus rex fuit Pharamundus. Saxones igitur in orientali parte insule, iubente eodem rege locum manendi quasi pro patria pugnaturi, re autem uera hanc expugnaturi susceperunt. Inierunt autem certamen contra Pictos et Scotos, qui iam uenerunt usque ad Stanfordiam, que sita est in  australi parte Lincolnie, distans ab ea XL milliariis. Cum igitur illi pilis et lanceis pugnarent, isti uero securibus gladiisque longis rigidissime decertarent, nequiuerunt Picti pondus tantum perferre, sed fuga saluti sue consuluerunt. Saxones uictoriosi triumpho, et preda potiti sunt. Quod ubi Saxonie  nuntiatum est, simul et insule fertilitas ac segnities Britonum, mittitur confestim illo classis prolixior armatorum ferens manum fortiorem: que premisse adiuncta cohorti inuincibilem fecit exercitum. Susceperunt ergo qui aduenerant donantibus Britonibus locum habitationis inter eos, ea tamen conditione, ut hi pro patrie pace et salute contra aduersarios militarent, illi militantibus debita stipendia conferrent. Aduenerunt autem de tribus Germanie populis fortioribus, id est Saxonibus, Anglis, Iutis. De Iutarum origine sunt Cantuarii, et uictuarii: hec est ea gens, que uectam tenet insulam; et ea, que usque hodie in prouincia occidentalium Saxonum Iutarum natio nominatur, posita contra ipsam insulam uectam  de Saxonibus, id est ea generatione [al. regione], que nunc antiquorum Saxonum cognominatur, uenere orientales Saxones, meridiani Saxones, occidui Saxones. Porro de Anglis  orientales Angli, mediterranei Angli, Mercii, tota Northanhumbrorum progenies, id est illarum gentium, que ad boream Humbri fluminis inhabitant, ceterique Anglorum populi sunt orti. Duces eorum primi fuisse perhibentur duo fratres Hengist et Horsa: erant autem filii Widgils, filii Wicta, filii uecta. filii Woden, filii Frealof, filii Fredulf, filii Fin, filii Flocwald, filii Ieta: quem dixerunt filium Dei, scilicet alicuius idoli; de quorum patrum progenie multarum  prouinciarum regium genus originem duxit. Non mora ergo confluentibus certatim in insulam gentium memoratarum cateruis grandescere populus cepit aduenarum, ita ut ipsis quoque, qui aduocauerant, indigenis essent terrori: dicitur autem a quibusdam, quod rex uortigernus formidans robur eorum filiam Hengisti paganam duxerit, dicitur etiam quod ad cumulum damnationis sue propriam filiam suam duxerit, et ex ea filium genuerit: unde a S. Germano et ab omni conuentu episcopali excommunicatus est.

Rex uortigernus a genero suo et ab exercitu belli occasionem, Deo uolente, querentibus, annonas eis affluentius ministrare reposcitur, minantes nisi profusior eis copia alimentorum detur, se cuncta  insule loca rupto federe uastaturos; nec segniter minas persequuntur effectibus. Inito namque federe cum Pictis, et congregato innumerabili exercitu, neminem, qui eis restare auderet, usquam inuenerunt. Accensus igitur manibus paganorum ignis iustas de sceleribus populi Dei ultiones expetiit, non illius impar, qui quondam a Chaldeis succensus Hierosolymorum menia imo edificia cuncta consumpsit. Sic enim et hic agente impio uictore, imo disponente iusto iudice, proximas quasque ciuitates agrosque depopulans ab orientali mari usque ad occidentale nullo prohibente suum continuauit incendium, totamque prope insule pereuntis superficiem obtexit. Ruebant edificia publica simul et priuata, passim sacerdotes inter altaria trucidabantur,  presules cum populis sine ullo respectu honoris ferro pariter et flammis absumebantur, nec erat qui crudeliter eos interemptos sepulture traderet. Itaque nonnulli in montibus comprehensi iugulabantur; alii fame confecti procedentes manus hostibus dabant, pro accipiendis alimentorum subsidiis eternum subituri seruitium, si tamen non continuo trucidarentur; alii transmarinas regiones dolentes petebant; alii perstantes in patria trepidi pauperem uitam in montibus, siluis, uel rupibus arduis suspecta semper mente agebant. Rex autem uortigernus in occidentali parte Britannie inter prerupta montium et siluarum omnibus exosus degebat. Dicitur autem quod, cum rex predicationem sancti Germani  audire nollet, fugeretque sanctum se sequentem, quadam nocte ignis de celo cecidit super arcem, in qua rex erat: rex autem tam ruina quam igne destructus nusquam comparuit. At ubi Saxones, dispersis indigenis, copiam exercituum domum remiserunt, ceperunt Britanni emergentes de latibulis uires resumere animosque, congregatoque permaximo exercitu in Cantiam contra Hengist et Horsa uexilla direxerunt. Utebantur eo tempore duce Ambrosio Aureliano uiro modesto, qui solus forte Romane gentis prefate tempestati superfuerat, occisis in eadem parentibus nomen regum et insigne ferentibus. Duoque filii uortigerni duces erant cum eo, Gortimer et Catiger. Ambrosius igitur primam aciem bello induxit, Gortimer secundam, Catiger  tertiam; Horsa uero et Hengist, licet multo minores numero essent, audacissime tamen eis obuiauerunt, duoque fratres duas acies in hostem direxerunt.

Anno uII aduentus Saxonum in Angliam commissum est bellum apud Aeilestren. Principio ergo percussit Horsa aciem Catigerni tanto uigore, ut admodum pulueris dispersa prosterneretur, et filium regis prostratum cecidit. Gortimer autem frater eius uir uere strenuissimus ex obliquo aciem Horsi disrupit, et ipso Horso interfecto uirorum fortissimo, reliquie cohortis ad Hengistum fugiunt, qui cum Ambrosii cuneo inuicte confligebat. Totum ergo pondus prelii uersum est super Hengistum, et probitate Gortimeri coarctatus, cum diu perseuerasset, non sine magno detrimento Britannorum uictus,  qui nunquam fugerat, fugit. Scripserunt quidam Hengistum postea in eodem anno ter contra eos pugnasse, nec potuisse resistere probitati Gortimeri et numero Britonum; sed semel in insulam Tenet, semel ad naues fugisse, et pro his qui abierant in patriam misisse.

Anno uero sequenti, regnante Leone imperatore, qui regnauit XuII annis, morbo periit flos iuuenum Gortimerus, cum quo simul spes et uictoria Britonum exstincta est. Hengist igitur et Esc filius suus, receptis auxiliis a patria sua, et morte iuuenis freti, bello se preparant apud Creganford. Britanni uero Iu phalanges maximas Iu ducibus munitas fortissimis bello prostituunt. Sed cum ludum belli Britones inissent, numerum Saxonum maiorem solito male  ferebant: recentes quippe, qui superuenerant, et uiri electi erant, securibus et gladiis horribiliter corpora Britonum findebant; nec tamen cesserunt donec quatuor duces eorum prostratos et cesos uiderunt. Tunc uero, ultra quam credi potest, perterriti a Cent usque in Londoniam fugerunt, et nunquam in Cantia [al. Cantiam] postea gratia pugnandi uenire ausi sunt. Exinde regnauit Hengist et Esc filius suus in Cantuaria. Regnum igitur Cantie incepit octauo anno aduentus Anglorum.

Circa ea tempora uenerat Germanus Antisiodorensis episcopus, uir sanctitate miraculisque conspicuus, et Lupus Trecasine ciuitatis episcopus in Britanniam ad Pelagianam heresim destruendam.  Quibus ratione coram omni populo deuictis, ad confirmationem sue rationis filiam tribuni X annis cecam curauit: preterea casulam, in qua infirmus iacebat, ab igne circumquaque furente, et adiuncta ipsi casule consumente saluauit; petensque sepulcrum sancti Albani reliquias in ipso diuersorum martyrum imposuit, massamque pulueris adhuc rubentis sanguine martyris secum portaturus abstulit: quo in loco innumeram hominum turbam eadem die conuertit ad Dominum.

Interea Saxones et Picti bellum contra Britannos iunctis uiribus inierunt. Britones trepidi sancti Germani petierunt auxilium. Sanctus adueniens ducem se prelii profitetur. In ualle igitur circumdata mediis montibus e regione, qua sperabatur aduentus  hostium, componit exercitum ipse dux agminis. Et iam aderat ferox hostium multitudo, quam appropinquare speculatores intuebantur. Tunc subito sanctus signifer uniuersos admonet, ut uoci sue uno clamore respondeant; securisque hostibus qui se insperatos adesse confiderent, Alleluia iam tertio repetitum, sacerdotes exclamabant: sequitur una uox omnium, et elatum clamorem repercusso ere montium conclusa multiplicant. Hostile agmen terrore prosternitur; et super se non solum rupes circumdatas, sed et ipsam celi machinam contremiscunt. Dum igitur fugientibus uix sufficere pedum pernicitas creditur, passim ruunt, arma proiiciunt, gaudentes uel nuda corpora eripuisse discrimini; plures etiam timore cecatos flumen, quod transierant,  deuorauit; ultionem suam innocens exercitus intuetur, et spolia celestis palme cum gaudio colligunt; triumphant pontifices, hostibus fusis, sine sanguine uictoria fide obtenta non uiribus. Superatis igitur hostibus mentis et corporis beati pontifices ad sua remearunt. Sed non multo post Pelagiana heresi iterum pullulante precibus omnium sacerdotum Britannie rediit Germanus cum Seuero episcopo Treueris, fidemque rectam restituens filium Elafii [al. Elaui] principis contractum neruis et poplite in conspectu omnium sanauit; omnibusque prospere gestis, inde ad Rauennam pro pace Armoricane gentis supplicaturus aduenit, ibique a ualentiniano [al. ualentiano] summa reuerentia susceptus migrauit  ad Christum; nec multo post ualentinianus interimitur a satellitibus Aetii patricii, quem occiderat: cui Britanni quondam miserant, ut prediximus, epistolam; cum quo simul Hesperium concidit regnum.

Superuenientibus uero auxiliariis, post aliquantum temporis Hengist rex et Esc filius suus inuictissimum congregauerunt exercitum anno XuII aduentus eorum in Angliam: contra quos omnis Britannia, uiribus congregatis, XII phalanges nobiliter ordinatas opposuit apud Wippedesflede. Pugnatum est diu et acriter, donec Hengistus XII principes cuneorum prostrauit, et uexillis eorum deiectis, et manipulis eorum proturbatis in fugam cegit. Ipse autem multos principum suorum et gentis amisit,  et quemdam magnum principem qui uocabatur Wipped, ex cuius nomine locum belli illius predicto nomine uocauit. uictoria igitur illis lacrymabilis fuit et odiosa, ita ut postea non paruo tempore nec ipse intra Britannorum fines, nec Britanni in Cantiam uenire presumerent. Britannie igitur, dum cessarent externa bella, non cessabant ciuilia; sed inter exterminia ciuitatum ab hoste dirutarum pugnabant inuicem, qui hostem euaserant ciues, dum tamen recens esset memoria calamitatis inflicte, seruabant utcunque reges, sacerdotes, priuati et optimates, suum quique ordinem. Cum autem iunior etas creuisset, presentis solum serenitatis statum experta, ita cuncta ueritatis et iustitie moderamina concussa sunt ac subuersa, ut earum  non dicam uestigium, sed nec in memoria quidem preter in paucis et ualde paucis ulla appareret. Immisit ergo Deus ex partibus Germanie duces plures ferocissimos per successiones temporum, qui gentem Deo inuisam delerent: et in primis dux Aelle uenit et tres filii sui Cymen, et Pleting, et Cissa.

Igitur dux Aelle cum filiis suis et classe militaribus copiis instructissima in Britannia ad Cymenesore appulerunt. Egredientibus autem Saxonibus de mari, Britanni clamorem excitarunt, et a circumadiacentibus locis innumeri conuolarun, et statim bellum initum est. Saxones uero statura et uigore maximi, imprudenter eos recipiebant; illi uero imprudenter ueniebant. Nam sparsim et per  interualla uenientes a conglomeratis interficiebantur, et ut quique attoniti ueniebant, rumores sinistros ex improuiso sentiebant. Fugati sunt igitur Britanni usque ad proximum nemus quod uocatur Andredesleige. Saxones autem occuparunt littora maris in Sudsexe, magis magisque sibi regionis spatia capessentes usque ad nonum annum aduentus eorum. Tunc uero cum audacius regionem in longinquum capesserent, conuenerunt reges et tyranni Britonum apud Mercredesburne, et pugnauerunt contra Aelle et filios suos, et fere dubia fuit uictoria: uterque enim exercitus ualde lesus et minoratus alterius congressum deuouens ad propria remearunt. Misit igitur Elle ad compatriotas suos  auxilium flagitans; annus autem, quo Elle uenit in Angliam fere XXX fuit, ab aduentu Anglorum XLII.

Mortuus est Hengist rex Cantie XL anno post aduentum suum in Britanniam, et regnauit Esc filius eius pro eo XXXIu annis, tempore Zenonis imperatoris, cuius imperium fuit XuII annis. Esc autem patria uirtute patriam contra Britannos potenter tenuit regnumque suum regnis eorum ampliauit.

Regnum Sudsexe incipit, quod Ella diu et potentissime tenuit: uenerant enim ei auxiliares a patria sua anno tertio post mortem Hengisti, tempore Anastasii imperatoris Romani, qui regnauit XXuII annis. Fretus igitur copiis ingentibus, obsedit Andredecester urbem munitissimam. Congregati sunt igitur  Britanni quasi apes, et die expugnabant obsidentes insidiis, et nocte incursibus: nullus dies erat, nulla nox erat, quibus sinistri et recentes nuntii Saxonum animos non acerbarent. Inde tamen ardentiores effecti continuis insultibus urbem infestabant; semper uero, dum assilirent, instabant eis Britones a tergo cum uiris sagittariis et amentatis telorum missilibus. Dimissis igitur menibus gressus et arma dirigebant in eos pagani; tunc Britones eis celeritate prestantiores siluas cursu petebant, tendentibusque ad menia rursum a tergo aderant. Hac arte Saxones diu fatigati sunt, et innumera strages eorum fiebat, donec in duas partes exercitum diuiserunt, ut dum una pars urbem expugnaret, esset eis a tergo contra Britonum excursus bellatorum acies ordinata.  Tunc uero ciues diuturna fame contriti, cum iam pondus infestantium perferre nequirent, omnes ore gladii deuorati sunt cum mulieribus et paruulis, ita quod nec unus solus euasit: et quia tot ibi damna tolerauerant exteranei, ita urbem destruxerunt, quod nunquam postea reedificata est; locus tantum quasi nobilissime urbis transeuntibus ostenditur desolatus.

Anno XLuII aduentus Anglorum, Certic et Cinric filius suus cum quinque puppibus uenerunt ad Certicefore; eodem die conuenit multitudo regionis, et pugnatum est contra eos. Saxones, acie conferta, coram nauibus immobiliter stabant, insulani audacter in eos irruebant, et sine persecutione reuertebantur, aduenis quippe nunquam locum deserentibus:  sic irruendo et redeundo bellatum est, donec noctis tenebre litem diremerunt. Inuentis igitur Saxonibus asperis Britanni se retraxerunt, et neutra ex parte habita est uictoria; hospitati tamen Certic et filius suus in terra hostili magis magisque circa littora maris ceperunt occupare non sine frequentibus bellis regiones.

Septimo autem anno post aduentum Certici uenit Port et duo filii eius, Beda et Megla cum duabus nauibus maximis apud Portesmuham, statimque clamor maximus impleuit omnem prouinciam. Dux igitur prouincie et omnis multitudo pugnam aggressi, absque ordine ut quisque adueniebat in ictu oculi deperiere: audacia namque agebat Britones  in hostem; fortitudo uero hostis agebat imprudentiam eorum in confusionem. Duce igitur et populo perempto uel fugato, uictoria potiti sunt Port , et duo filii eius.

Bellum scripturus sum quod Nazaleod rex maximus Britannorum egit contra Certic et Cinric filium eius, sexagesimo anno aduentus Anglorum. Nazaleod uero magni nominis erat et magne superbie, a quo regio illa dicta est Nazaleoi, que modo dicitur Certichestorde. Congregata igitur omni multitudine Britannie, auxilium petierat in supremis negotiis Certic et filius eius ab Esc rege Cantuariorum, et ab Ella magno rege Sudsexorum, et a Port et filiis eius, qui nuper uenerant, et duas acies bello  statuerunt: unam regebat Certic, aliam uero Cinric , filius eius. Certic regebat cornu dextrum; Cinric uero sinistrum. Inito ergo prelio, rex Nazaleod dextrum cornu uidens prestantius, irruit ipse et omnes uires eius, ut illud, quod fortissimum erat, prius prosterneretur. Prostratis ergo uexillis et acie perforata, Certic in fugam uersus est, et facta est strages maxima aciei eius in momento. uidens autem sinistrum cornu ductum a filio, quod dextrum cornu patris sui destructum esset, irruit in terga persequentium, et aggrauata est pugna uehementer et cecidit rex Nazaleod, et uersi sunt sui in fugam, et interfecti sunt ex eis quinque millia; ceteris uero celeritas fuit subsidium. Saxones igitur prerogatiua uictorie potiti sunt, et quies data  est eis annis non multis, adueneruntque eis adiutores fortes et multi.

Sexto namque anno post bellum predictum uenerunt nepotes Certic, Stuf et Witgar cum tribus nauibus apud Certicefore. Primo autem mane duces Britannorum acies in eos secundum belli leges pulcherrime construxerunt. Cumque pars eorum in montibus, pars eorum in ualle progrederetur caute et excogitate, apparuit sol oriens, offenderuntque radii clypeis deauratis, et resplenduerunt colles ab eis, erque finitimus clarius refulsit, timueruntque Saxones timore magno et appropinquauerunt ad prelium. Dum autem colliderentur exercitus fortissimi, fortitudo Britannorum dissipata est, quia Deus spreuerat illos, et facta est uictoria patens, et  acquisierunt duces predicti regiones non paucas, et per eos fortitudo Certici terribilis facta est, pertransiitque terram in fortitudine graui.

Circa hoc tempus obiit Ella rex australium Saxonum, qui omnia iura regni Anglorum, reges scilicet et proceres et tribunos in ditione sua tenebat; regnauitque post eum Cissa filius eius, progeniesque eorum post eos. At in processu temporum ualde minorati sunt, donec in aliorum iura regum transierunt.

Regnum Westsexe incipit anno aduentu Anglorum LXXI anno ab Incarnatione Domini 519 tempore Iustini, qui uocatur Senior, qui imperauit uIII annis: quod scilicet regnum cetera omnia sibi processu temporum subiugauit, et monarchiam totius  Britannie obtinuit: quam ob causam omnium aliorum tempora regnorum ad hos reges applicare libet, ut sicut horum potentia creuit, ita tempora regnorum per eos dignoscantur.

Certic regnauit XuII annis in Westsexe: inierant namque bellum fortissimi Britannorum contra eum apud Certicesford in eodem anno, perstiteruntque duces eorum magnanimiter et proterue ex utraque parte, donec declinante iam die ad uesperum Saxones uictoriam obtinuerunt, et facta est plaga magna in die illa super incolas Albion; atrocior uero multo fuisset, nisi sol occidens prohiberet. Ampliatum est autem nomen Certici, et diuulgata est fama bellorum eius et Kinrici filii sui per uniuersam  terram: ab illa quippe die incepit regnum Westsexorum, quod usque ad nostra tempora, ceteris regnis omnibus sibi uindicatis, durat. Certic et Kinric filius eius anno nono regni eius pugnauerunt iterum contra Britannos apud Certicesford, et facta est strages magna ex utraque parte. Ea tempestate uenerunt multi et sepe de Germania, et occupauerunt Castangle et Merce; sed necdum sub uno rege redacta erant. Plures autem proceres certatim regiones occupabant, unde innumerabilia bella fiebant; proceres uero, quia multi erant, nomine carent.

Arthurus belliger illis temporibus dux militum et regum Britannie contra illos inuictissime pugnabat. Duodecies dux belli fuit, duodecies uictor  bellatorum [al. bellorum]. Primum bellum contra eos iniit iuxta ostium fluminis, quod dicitur Glenus [al. Glemu]: at secundum, tertium, quartumque ac quintum bellum super alium amnem, qui nominatur Britannice Dulgas [al. Duglas], qui est in regione Iniis; sextum bellum super flumen, quod uocatur Bassas; septimum uero contra illos iniit bellum in silua Chelidonis, que Britannice Cattoit Celidon nominatur; octauum contra barbaros egit bellum iuxta castellum Guinnion: in quo idem Arthurus imaginem sancte Marie Dei genitricis semperque uirginis super humeros suos portauit, et tota illa die Saxones per uirtutem Domini nostri Iesu Christi et sancte Marie matris eius in fugam uersi sunt, et multi ex illis magna cede perierunt; nonum  egit bellum in urbe Leogis, que Britannice Kerlion dicitur; decimum uero gessit bellum in littore fluminis, quod nos uocamus Tracteheuroit; undecimum in monte, qui nominatur Breuoin, ubi illos in fugam uertit, quem nos Cathbregion [al. Catheregio] appellamus; duodecimum contra Saxones durissime Arthur bellum in monte Badonis perpetrauit, in quo corruerunt impetu illius una die CDXL uiri, nullo sibi Britonum in adiutorium adherente, ipsum solum Domino confortante. Hec autem bella et loca bellorum narrat Gildas historiographus; que tamen omnia loca nostre etati incognita sunt: quod prouidentia Dei factum esse putamus ad despectum popularis aure, laudis adulatorie,  fame transitorie. Interim tamen ubique multa bella fiebant, in quibus quandoque Saxones, quandoque Britones uictores erant; quanto magis autem plures Saxonum prosternebantur, tanto plures in auxilium eorum ueniebant, ab omnibus circumiacentibus terris inuitati. Regnum Estsexe, id est orientalium Saxonum incipit, quod primus, ut putatur, tenuit Erchenwin, secundum quod ex ueterum scriptis coniicere possumus: qui fuit filius Osse filii Biedcan, filii Sigewlf, filii Spewe, filii Gesac, filii Andesc, filii Saxnat. Post Erchenwin uero regnauit Slede filius eius, qui ducens filiam Ermerici regis Cantuariorum, sororem scilicet Ethelberti genuit ex ea Sibrictum [al. Siberctum], qui primus regum Estsexe conuersus est ad fidem.

 Certic namque et Kinric filius eius, congregatis ingentibus copiis, apud Witland preliati sunt, belloque deuicto insulam ceperunt, et innumerabilem stragem hostium fecerunt apud Witgaresbureg XIII anno regni sui; eamdem autem insulam, que scilicet Latine dicitur uecta, dederunt quarto post hunc anno duobus nepotibus suis Stuf et Witgar.

Certic primus rex Westsexe, cum regnasset XuIII annis, mortuus est, et Kinric filius eius regnauit post eum XXuI annis, Iustiniano Rome imperante: qui imperauit XXXuIII annis, tempore uigilii pape.

Kinrici anno u obscuratus est sol a mane usque ad tertiam, mense Martio, septimo uere anno regni  eius obscuratus est sol a tertia pene usque ad nonam, ita ut stelle apparerent. XII Kalendis Iulii, decimo autem anno regni eius obiit Witgar, et sepultus est apud Witgaresbrig, que sic ab eo uocatur.

Regnum Nordhumbrorum incipit XIII anno regni Kinrici. Cum enim proceres Anglorum multis et magnis preliis patriam illam sibi subiugassent, Idam iuuenem nobilissimum sibi regem constituerunt: qui fuit filius Eope [al. Coppe], filii Esc [al. Ese], filii Inguim, filii Argenwit, filii Aloc, filii Beonoc, filii Brand, filii Beldet, filii Woden, filii Fredelaf, filii Fredeulf, filii Fin, filii Godwlf, filii Heate. Hic igitur regnauit XII annis fortissime, semper armatus et laboriosus, construxit autem Bebanburgh  et circumdedit eam prius sepe, postea muro: regnum hoc incepit anno gratie 547.

Kinric rex anno XuIII regni sui pugnauit contra Britannos, qui uenerant cum maximo exercitu usque ad Salesbirig; ille autem, undique congregatis auxiliis, occurrit eis inuictissime, ingentibusque copiis fusis, utrinque dispersit eos, et in fugam conuertit.

Kinric XXII anno regni sui et Ceaulin [al. Cheuling] filius eius pugnarunt iterum contra Britannos: sic autem pugnatum est: Britanni quasi uindicaturi confusionem belli, quam circa quinquennium pertulerant, congregatis uiris bellicosis armis et numero munitis acies ordinauerunt apud Beranburi.  Cumque statuissent nouem acies, qui numerus bello est aptissimus, tribus scilicet in fronte locatis, et tribus in medio, et tribus in fine, ducibusque in ipsis aciebus conuenienter institutis, uirisque sagittariis et telorum iaculatoribus equitibusque iure Romanorum dispositis, Saxones in eos omnes in una acie conglomerati audacissime irruerunt, uexillisque collisis et deiectis, fractisue lanceis gladiis rem egerunt, donec, aduesperascente die, uictoria in dubio remansit. Nec hoc mirum uideri debet, cum illi maxime stature et uigoris et audacie fuerint, quamuis nostri temporis exercitus in ipsa prima collisione statim alteruter in fugam conuertatur, uiris scilicet modo parue stature et uigoris et audacie existentibus.

 Kinric, cum regnasset XXuI annis, mortuus est, et Ceaulin filius eius regnauit pro eo XXX annis. Similiter eodem anno obiit Ida rex Nordhumbre, et Ella post eum regnauit XXX annis, quamuis iste non fuisset filius Ide, sed filius Iffe, filii Usefrea, filii Witgils, filii Westrefalena, filii Sefugil, filii Seabald, filii Sigegeat, filii Wepdeg, filii Woden, filii Fredealaf.

Ceaulino [al. Cheulingo] uI anno regnante super Westsexe cepit Aedelbert rex magnus regnare super Kent tempore Iustini imperatoris: qui tertius quidem in regibus gentis Anglorum cunctis australibus eorum prouinciis, que Humbre fluuio et continguis ei terminis sequestrantur a borealibus imperauit. Nam primus imperium huiusmodi tenuit  Aella rex australium Saxonum, secundus Ceaulin rex occidentalium Saxonum; tertius, ut diximus, Aethelbert rex Cantuariorum; quartus Redunald rex orientalium Anglorum, qui etiam uiuente Aethelberto eidem sue genti ducatum prebebat; quintus Edwine rex Northumbrorum gentis maiore potentia cunctis, qui Britanniam incolunt, Anglorum pariter et Britonum populis prefuit, preter Cantuariis tantum, nec non et Meuanias Britonum insulas, que inter Hiberniam et Britanniam site sunt, Anglorum subiecit imperio: sextus Oswald rex Nordhumbre sanctissimus eisdem finibus regnum tenuit; septimus Oswius frater eius equalibus pene terminis regnum non nullo tempore cercens. Pictorum quoque atque Scotorum gentes, que septentrionales  Britanie fines tenent, maxima ex parte perdomuit, ac tributarias fecit; octauus Egbert [al. Egbriht] rex Westsexe, qui usque ad Humbram imperauit; nonus nepos eius Alfredus, qui omnes partes regni in ditione sua suscepit; decimus Edgar nepos nepotis Alfredi, rex fortis et pacificus, qui et Anglos et Scotos uel in dominio uel prorsus ad libitum suum habuit, et heredes eius post eum usque ad hanc diem; regis autem Aethelberti tempore conuersi sunt Anglici ad fidem: unde diligenter in sequentibus tractabitur.

Ceaulin [al. Cheuling] nono anno regni eius, et Chuta [al. Cutha] frater eius, uiri audacissimi, causis uariis compellentibus, pugnauerunt contra Aedelbert,  qui in regnum eorum uiribus superbis introierat; ingressi uero prelium apud Wipandune duos consules eius, scilicet Oslaf et Cneban, et innumeram multitudinem cum eis bello fulminantes ceciderunt, regemque Aedelbert usque ad Kent fugauerunt: istud est primum bellum, quod inter se reges Anglorum gesserunt.

Ceaulini anno XII pugnauit Cutha frater eius cum Britannis apud Bedeanfordam, que modo dicitur Bedeforda: et est modo caput prouincie circumiacentis. Pugnauit igitur et uicit, cepitque armorum effectu Iu castra munita, scilicet Lienberig [al. Lienbirig], et Aelesbury, et Benesintune, et Aegnesham; sed Cutha uir magnus frater regis eodem anno obiit.

 Regnum Estangle incipit, quod continet Nordfolck et Sudhfolck. Hoc autem regnum primus tenuit Uffa, a quo reges orientalium Anglorum Uffingas appellant, quod postea Titulus [al Titilus] filius eius tenuit pater Reduualdi fortissimi regis Eastangle.

Ceaulin et Cutwine filius eius XuIII anno regni eius pugnauerunt contra Britannos; tres autem reges eorum Commagil, et Candidan, et Farinmagil acies in eos confertas et splendidas prelii legibus distinxerunt apud Dehoram [al Deorham]. Bellatum est igitur robustissime, uictoriam uero dedit hostibus suis Dominus omnipotens, abiecitque suos, qui uane offenderant eum, et ceciderunt die illa tres reges Christianorum predicti, reliqui autem  in fugam uersi sunt. Saxones uero horribiles eis facti inter sequendum eos tres urbes excellentissimas sibi ceperunt: Gloucestere, et Cirecestre, et Badecestre.

Ceaulin uigesimo quinto anno regni sui et Cuthwine pugnauerunt cum Britannis apud Fedhalnea [al. Fedhanlea]; pugnatum est autem perniciose et horribiliter utrinque: Cutwine graui multitudine oppressus, prostratus et occisus est. uicti sunt igitur Angli et fuge dati; rex tamen Ceaulin, rursus reparato exercitu, cum fugam sui abiurassent, tandem prelio uictores uicit, persequensque Britannos regiones multas et innumerabilia spolia cepit.

Regnum Werce incipit, quod Crida, ut ex scriptis  coniicere possumus, primus obtinuit. Nunc igitur inchoata sunt omnia regna Anglorum: quorum etates et uariationes secundum quod in libris ueterum inuenimus, ut distinctius poterimus, designabimus; conferentes tamen ea etati regum Westser.

Ceaulin XXX regni sui anno mortuus est, et Ceolrick regnauit post eum u annis. Simili modo Ella rex Nordhumbrorum eodem anno obiit, et Edelric post eum regnauit u annis; tertio autem post hunc anno Britanni et Saxones bellum constituerunt apud Wodnesbirue. Cum autem Britones, more Romanorum, acies distincte admouerent, Saxones uero audacter et confuse irruerent, maximum prelium factum est; concessitque Deus uictoriam Britannis.  Saxones uero quanto in bellis prestantiores esse solebant, tanto in fuga segniores effecti, ualde contriti sunt. Post hec tempora Crida rex Werce periit, cui successit filius eius Wipha: circa hec etiam tempora post Edelric regnauit Edelfert, qui uocatur Ferus, super Nordhumbre. His etiam temporibus occuparunt Longobardi Italiam; nec multo post Gregorius urbem Dei signauit in Angliam.

Celrico regnante super Westsexe, Edelfert super Nordhumbre, et Wippa super Werce conuersi sunt rex Aethelbertus Cantie, et populus Kentensis ad fidem, ut in sequenti libro ostendemus. Post Wippam uero regnauit Cherlus [al. Keorlus], qui non filius eius, sed consanguineus fuit.

 Celric, cum u annis regnasset, uiuendi finem fecit; post quem regnauit Ceolwlf super Westsex XIu annis, et cunctis diebus regni sui pugnabat uel contra Anglos, uel contra Scotos, uel contra Pictos. Ceolwlf fuit filius Chuta, Chuta filius Kinric filii Certic.

Ceolwlfi regis igitur anno uII, Phocatis imperatoris anno primo, qui uIII annis imperauit Rome, Edelfert rex ferus Nordhumbrorum, fortis et glorie cupidus plus omnibus Anglorum regibus gentem uastabat Britonum: nemo in tribunis, nemo in regibus plures eorum terras exterminatis uel subiugatis indigenis, aut tributarias genti Anglorum, aut habitabiles fecit. Cui merito poterat illud aptari: Beniamin, lupus rapax, mane comedet predam,  et uespere diuidet spolia . Unde motus eius profectibus Aeden [al. Aedan] rex Scotorum, qui Britanniam inhabitant, uenit contra eum cum immenso ac forti exercitu, sed cum paucis uictus aufugit; siquidem in loco celeberrimo, qui dicitur Degsastan, omnis pene eius est cesus exercitus: in qua etiam pugna Tedbald frater Edelfridi cum omni illo, quem ipse ducebat, exercitu peremptus est; neque ex eo tempore quisquam regum Scotorum aduersus gentem Anglorum in prelium uenire ausus est .

Ceolwlfi uero regis anno nono pugnauit predictus rex Edelfert contra Britannos, uictor apud Kerlegion; de quo bello bellorum maximo in libro conuersionis Anglorum, qui hunc sequitur, dicendum  est.

Ceolwlfus uero inter multa bella contra multos facta, que causa breuitatis pretermissa sunt, pugnam maximam habuit contra Sudsexas: in qua uterque exercitus ineffabiliter contritus est. Clades tamen detestabilior contigit Sudsexis.

Ceolwlf, cum regnasset XIu annis, homo esse desiit. Kenegils uero regnauit post eum XXXI annis super Westsexe tempore Heraclii imperatoris; qui imperauit XXuI annis.

Kinegils fuit filius Ceola [al. Ceolric], filii Chuta, filii Kinric, filii Certic. Quarto autem regni sui anno assumpsit secum fratrem [al. filium] suum Kichelmum in regnum, et inierunt bellum contra Britannos apud Beandune. Ordinatis igitur manipulis  et cuneis et aciebus cum eis lege rata centuriones et consules et duces utrinque preessent, bellum inceptum est. Cum igitur obuiarent sibi acies terribiliter et pulcherrime, uexillis inclinatis, in ipsa prima collisione inuasit horror Britannos, timentesque aciem securium maximarum splendentium et framearum magne longitudinis, fuga in principio, sero tamen potiti sunt. Saxones igitur sine detrimento sui uictores numerauere mortuos Britannorum, et inuenti sunt mortui duo millia et sexaginta duo.

Kinegils uero, cum sex annis regnasset, mortuus est Ethelbert rex Kentensis: cui successit Aedbold filius eius. Sequenti quoque anno Edelfridus rex  Nordhumbrorum, et Redwaldus rex Estangle obuiauerunt sibi prouocati utrinque cum exercitibus copiosis. Pugnatum est igitur in finibus Merciorum ad orientalem plagam amnis, qui uocatur Idle: unde dicitur: Amnis Idle, Anglorum sanguine sorduit. Edelfridus rex ferus dedignans et mirans quod aliquis ei auderet resistere, cum militibus electis et bello assuetis audacissime quidem, sed inordinate irruit in hostem, quamuis acies Redwaldi eleganter ordinate terribiles essent aspectu. Nam hirsute galeis et hastis et innumeris decore uexillis terno procedebant ordine, multoque maiores erant numero quam hostes. Rex tamen Nordhumbrorum quasi preda inuenta subito proruens in cuneos conglomeratos Rainerum filium regis cum tota acie  sua gladiis prostrauit, et ad inferos ante se misit. Redwaldus autem tanta clade non perterritus, sed iracundior, inuincibiliter cum duabus aciebus perstitit. Cumque impenetrabiles essent Nordhumbris, Edelfridus findens cuneos ultra posse suum longe a suis super magnam stragem hostium prostratus est. Fugit igitur rege adempto totus eius exercitus. Huic ergo in regnum successit Edwinus qui postea factus est Christianus. Tanta autem pax erat in Britannia tempore regis Edwini, ubicunque imperium eius attingebat, ut mulier cum nato paruulo a mari ad mare secura gradi posset. Rex autem ad lucidos fontes iuxta uias ob refrigerium uiantium erectis stipitibus ereos caucos suspenderat, quos nullus uel magnitudine timoris auderet,  uel amoris uellet attingere. Ubique autem ante regem uexilla gestabantur, nec non per plateas illud genus uexilli, quod Romani Tuffam uocant, Angli Tuf appellant, ante eum ubilibet ferri solebat.

Kinigils cum regnasset sexdecim annis, et Kichelmus pugnantes contra Edwinum, regem predictum, quem prius morti proditione parauerant tradere, iure necati [al. uicti] sunt, ut post dicetur. Eodem anno Penda Strenuus cepit regnare super Merce; regnauit autem triginta annis. Penda autem fuit filius Wibba, filii Crida, filii Cinewald, filii Cnibba [al. Cnidda], filii Icil, filii Comer, filii Angeltean [al. Angeltheau], filii Offa, filii Weremund, filii Witlac, filii Woden. Eodem anno obiit Sebertus rex Estsexe, cui duo filii eius successerunt in  regnum, nec longe post pugnauerunt contra Kinigels et Kichelm, audacter quidem cum paucioribus contra plures, sed infeliciter: uterque enim iuuenis acie gladii corruit, et ex toto eorum exercitu uix aliquis fugam capessere potuit obstantibus cadauerum suorum montibus, et sanguinis torrentibus. Quibus successit Sigebertus cognomine Paruus; cui postea Sigebertus uir sanctus, et uirtutibus plenus, quem sui proditione occiderunt.

Kinigils et Kichelm tertio anno post hunc pugnauerunt contra Pendam apud Cirancestre congregata utrinque multitudine graui. Cumque uterque exercitus fuga abiurata inuincibiliter persisterent, solis occidentis gratia dirempti sunt; mane autem cum  se utrosque in perniciem redigendos, si applicarentur, uiderent, moderatis utrinque impetitionibus, concordati sunt.

Kinigils, cum regnasset uiginti tribus annis, occisus est rex Edwine per Pendam Strenuum; que res in libro sequenti digne et prolixe tractabitur. Anno uero sequente Oswald rex sanctus adeptus est regnum Nordhumbrorum et regnauit nouem annis. Anno hunc sequente conuersus est Kinegils ad fidem. Anno etiam proximo baptizatus est Kichelm regnans cum Kinegils fratre suo, qui obiit eodem anno. Diebus in iisdem conuersus est Carpwald [al. Eorpwald] rex Estanglorum filius Redwaldi regis ad fidem rectam, et eo mox occiso per Pendam Strenuum, conuersus est Sigbert frater et  successor suus per Felicem episcopum, et tota gens orientalium Anglorum cum eo. Quarto post hunc anno obiit Eadbald rex Kent, qui regnauit uiginti tribus annis. Post quem regnauit filius suus Erchenbriht [al. Ercombert] XXuI annis, tempore Eradonas [al. Eraclonas] imperatoris, qui imperauit duobus annis.

Kinigils, cum regnasset XXXI annis, uita caruit tempore Constantini imperatoris, qui imperauerat triginta tribus [al. XXuIII] annis, filius scilicet Constantini prioris, qui regnauerat dimidio anno. Successit autem Kinigilso filius eius Cenwald [al. Kenwalkius], et regnauit uno et triginta annis super Westsexe, sicut et pater eius fecerat. Eodem anno occisus est rex sanctus Oswald, sicut in consequenti  libro dicetur, et post eum regnauit Oswi frater eius uiginti octo annis.

Cenwald quinto anno regni sui inuasus est a rege Penda, quia sororem eius dimiserat; sed non potuit ei resistere ut pater eius fecerat; sed prelio uictus fugit ante faciem eius, et fugatus est a regno suo. Post triennium uero regno recuperato dedit Cenwald Aedredo cognato suo, et adiutori ter mille uillas iuxta Esesdune [al. Aescendune]. His temporibus successit Carpwaldo regi Estanglorum Sigebert frater eius Dei seruus. Qui nimirum Deo tantum adhesit, ut cognato suo Ecgnice [al. Egrico] regno commendato monasterium intraret, et tonsuram acciperet. Post multos annos autem cegerunt  eum exire contra regem Pendam; ille tamen nonnisi uirgam in manu habebat in prelio. Occisus est igitur cum rege Ecgnice et totus eorum exercitus. Successit autem eis Anna filius Eni de regio genere uir optimus, et optime pater sobolis.

Cenwald, cum regnasset tredecim annis, inuasit Annam predictum regem Estanglorum Penda Strenuus. Cui bene poterat aptari illud Lucani:

Totus in arma furens nullas nisi sanguine fuso
   Gaudet habere uias.

Insurrexit igitur exercitui perituro regis Anne, insurrexit et infrenduit,

Ut lupus ad caulas iniuste prodigus ire,
Molle pecus nec pro meritis mactatque uoratque;
Ora fluunt sanie, latus undique sanguine manat,
 Perstat atrox, nec abit donec simul omnia fundat;
Sic super attonitos fertur rex Penda propinquos.
Deuorati sunt igitur Anna rex et exercitus eius ore gladii in momento, ita quod uix aliquis superfuit ex iis. Successit autem Anne frater eius Edelhere. Quo mox occiso a rege Penda successit Adelwold [al. Ethelwald] in regno. Predato igitur regno acies et uexilla in Nordhumbre direxit Penda Strenuus.

Cenwald cum regnasset quatuordecim annis, Penda, qui ceteros gladio perimebat, gladio peremptus est, secundum illud: Qui gladio percusseserit, gladio peribit . Percussus uero est per Oswium regem apud amnem Winwed. Unde dicitur:

In Winwed amne uindicata est cedes Anne.
 Cedes regum Sigbert et Ecgnice
Cedes regum Oswald et Edwine.

Successit ei filius eius Peda, qui primus regum Merce baptizatus est, et gens regni Merce  cum eo, et per eum ad fidem conuersi sunt. Sed ipso post breue interuallum occiso, regnauit Wlfere frater eius pro eo uiginti annis, uir patrie uirtutis heres. Eo etiam tempore baptizatus est rex Estsexe, id est orientalium Saxonum, nomine Sigbert, qui post Sigbertum cognomento Paruum prouincie illius regnum tenuit.

Cenwald [al. Cenworth aut Cenwalh] rex occidentalium Saxonum XuII anno regni eius pugnauit contra Britannos apud Pennum. Scientes enim eum  uictum fuisse a Penda Strenuo, et a regno fugatum minus aptum existimantes ad onus prelii sustinendum, congregata multitudine graui cum superbia bellum inierunt. Prima quidem collisione Britones Anglos aliquantulum repulerunt. Cum autem Angli magis horrerent fugam quam mortem, et in repercutiendo persisterent, defatigati sunt Britanni et more niuis liquefacta est uis eorum. Dederunt ergo terga percutientibus, et fugati sunt a Pennum usque ad Pedredan, et facta est super progeniem Bruti plaga insanabilis in die illa.

Cenwald uero XX anno regni eius aliter pugnauit contra uulfere regem Merce filium Pende. Rex namque Merce patria uirtute et fortuna usus, hosti  Martis euentibus prestitit. Cumque rex Westsexe campo Martio expulsus fugam elegisset, pertransiit uulfere terram hostilem in multitudine grandi, et insulam Wiht ultra positam debellauit, et obtinuit. Eius autem industria conuersus est rex Adeluuold [al. Edelwalkius] rex Sudsexe primus ad fidem: cui de lauacro suscepto dedit in signum adoptionis insulam Wiht; et ut eamdem insulam ad fidem Christi conuerteret, misit illo Epam presbyterum ad predicandum; illa tamen necdum conuerti potuit. Anno post hunc tertio sol obscuratus est, tertio die Maii: quod signum pestilentia grauissima tam in Britannia quam in Hibernia persecuta est. Eo igitur anno Ercembert rex Kentensis, et Deusdedit archiepiscopus Kentensis uno et eodem die obierunt.  Postea filius eiusdem predicti regis Egbriht regnauit IX annis super Cantuariam. Ipse igitur rex Egbriht et rex Oswi miserunt Wihard [Beda, Wigardum] presbyterum Romam, ut fieret archiepiscopus. Sed eo ibidem defuncto misit uitallianus papa pro eo Theodorum archiepiscopum magnum, de cuius strenuitate in suo loco dicetur.

Cenwald regis anno XXIX obiit rex Oswi maximus Nordhumbre morbo confectus. Post quem Egferd filius eius regnauit Xu annis.

Cenwald, cum regnasset XXXI annis, mortuus est. Post quem Sexburgh uxor eius regnauit uno anno; precedenti autem anno fuit maxima pugna uolucrum in Anglia. Quod ut credibilius uideatur, hoc etiam tempore nostro contigit in Northmannia,  rege Henrico, qui primus regum Anglie sic uocatus est.  Palam uero apud Rothomagum uolucres pugnauerunt, ita ut millia uolucrum occisa inuenirentur, et extranei uolucres fugam inisse uiderentur. Quod signum scilicet fuit prelii, quod gestum est inter Henricum dominum Anglie et Northmannie, et Ludouicum filium Philippi regem Francie. Quo in prelio rex fortis Henricus uictor exstitit, et Ludouicus uictus aufugit.

Sexburgh regnante, mortuus est Egbricht rex Cantuarie, cui successit, Lotharius in regnum. Tunc etiam tenuit Theodorus concilium apud Tedforde. Lotharius autem filius regis predicti regnauit  XII annis.

Escwine cepit regnare super Westsexe; sed breui regnum eius, morte preripiente, durauit. Cuius regis anno secundo fuit pugna grauissima inter eum et uulfere regem Mercensem Rex uero Mercensis patria et auita uirtute usus aliquantulum prestantior pugna fuit; uterque tamen exercitus terribiliter contritus est, et multa millia utrinque ad inferos demersa sunt. Opere autem pretium est attendere quam uiles sint actus hominum, quam uilia sint bella regum gloriosa et gesta nobilia. Cum enim reges predicti tantam cladem genti sue causa pompe et tumoris et inanis glorie ingessissent, alter eorum scilicet uulfere eodem anno morbo periit,  alter uero sequenti. Post hunc Edelred regnauit super Merce.

Escwine cum duobus annis regnasset uite demptus est, et Kenwine regnauit super Westsexe nouem annis. Eodem anno rex Edelred nouus Merce insurrexit contra Lotharium regem Kertensem. Lotharius uero patriam et auitam uirtutem formidans diuertit se a conspectu eius, nec obuiam processit. Rex igitur Mercensis urbem Rouensem destruxit, prouinciam Kentensem transmeauit, predam innumerabilem reduxit.

Centwine regis anno tertio cometa per tres menses apparuit, et unoquoque mane uelut sol resplenduit . Anno uero sequente Egfred Rex  Nordhumbre et Edelred rex Merce pugnauerunt grauissime iuxta Trent. Et ibi occisus est Alwine [Bed. Aelfwine] frater regis Egfredi iuuenis utrique prouincie multum amabilis. Nam et sororem eius, que dicitur Ostrith, rex Edelred habebat uxorem. Cumque materies belli acrioris et inimicitie longioris inter reges populosque feroces uideretur exorta, Theodorus, Deo dilectus antistes, diuino functus auxilio, salutifera exhortatione ceptum tanti periculi funditus exstinguit incendium, adeo ut pacatis alterutrum regibus ac populis nullius anima hominis pro interfecto regis fratre, sed debita solummodo multa pecunie regi ultori daretur. Cuius federa pacis multo exinde tempore inter eosdem reges eorumque regna durauerunt. Eodem  anno obiit Aedeldrida, que fuerat uxor regis Egfredi, uirgo tamen perpetua.

Kentwine rex uII anno regni sui congressus est Britannos, eosque male resistentes uictoriosus et uehemens cede et incendiis usque ad mare fugauit. Circa hoc tempus tenuit Theodorus concilium apud Hatfeld.

Kentwino rege defuncto, uenit Cedwalla ad regnum, qui mox insulam uectam captam conuerti fecit ad fidem, ad quam ipse postea conuersus est.

Omnes igitur reges Anglie iam fideles effecti, et uniuerse regionum partes Christi lumine et gratia fruebantur.

Tractatum est, ut estimamus, in confusione de  gestis Anglorum adhuc infidelium, in libro hoc, quem uocamus De aduentu Anglorum, perduximusque seriatim ab ipsa inuasione Britannie, que per Saxones facta est, usque dum singula regna suis regibus illustrata, et reges singuli fulgore fidei sunt irradiati. Nunc igitur cum liber hic, licet uerbis breuis sit, gesta tamen multa, euentus et bella contineat, termino donandus est. Scribendum namque attentius est in libro sequente, qui predicatores, quorum hortatu, quibus miraculis, qua predicatione, quos reges, quo ordine ad fidem Domini nostri conuerterint. Hec autem bella gesta sunt tempore XIu imperatorum, annis circiter 218; tempore Marciani, qui regnauit uII annis; tempore Leonis, qui  regnauit XuII annis; tempore Zenonis, qui etiam regnauit XuII annis; tempore Anastasii, qui regnauit XuIII annis; tempore Iustini Senioris, qui regnauit uIII annis; tempore Iustiniani Maioris, qui regnauit XXXuIII annis; tempore Iustini Iunioris, qui regnauit XI annis; tempore Tiberii, qui regnauit uII annis: tempore Mauricii, qui regnauit XXI annis; tempore Focatis, qui regnauit uIII annis; tempore Heraclii, qui regnauit XXuI annis; tempore Eraclonas, qui regnauit II annis; tempore Constantini, qui regnauit dimidio anni; tempore Constantini filii sui, qui regnauit XXXuIII annis.

Nomina ergo omnium regum Anglie, qui usque ad hunc terminum fuerunt, quia confuse dispersa sunt, si secundum regna singula breuissime recapitulem,  non tediosus, ut estimo, sed apertior et lectori gratior existam.

Reges autem Centenses [al. Kentenses] hi sunt ex ordine.

    Primus rex Hengist uIII annis regnum sibi conquisiuit, et postea XXXII annis regnauit.
    Esc filius eius regnauit XXXIu annis gloriose.
    Otta circa XX annos obscure regnauit.
    Irmiricus etiam circa XXu [al. X] annos similiter regnauit.
    Aedelbertus, filius Irmirici, primus Christianus, L [al. LuI] annis splendidissime regnauit.
    Eadbaldus, XXXIu.
    Erchembrictus, XXXIu.
    Egbrictus, IX.
     Nonus Lotharius, XII.
    Reges uero Westserie hi sunt ex ordine:
    Primus Cerdic anno LXXI ab aduentu Anglorum regnauit XuII annis.
    Kinric, filius Cerdici, regnauit XXuI annis.
    Ceuling [al. Cheuling] filius, Kinrici regnauit XXX annis.
    Chelric, filius Cheulingi, regnauit u annis.
    Chelwlf, filius Cutha, fratris Ceulingi, regnauit XIu annis.
    Kinigils, filius Ceola, filii Cutha, regnauit XXXI annis, et fidem primus suscepit.
    Cenwalh [al. Chenwalh], filius Kinigilsi, similiter regnauit XXXI annis.
    Serburh [al. Sexbugh], uxor Cenwalh, regnauit  uno anno.
    Escwine, filius Cenwalh, regnauit II annis.
    Cenwine, cognatus Escwini, regnauit IX annis.
    Reges uero Estferie hi sunt ex ordine:
    Primus Eschenwin [al. Erchewine.]
    Slede.
    Sebert [al. Seberth]. Primus suscepit fidem.
    Sigebertus.
    Sibertus.
    Swithelmus.
    Sebbi.
    Sigardus.
    Reges etiam Nordhumbrie hi sunt ex ordine:
    Primus Ida.
    Aella.
     Edelfert.
    Edwinus. Primus fidem suscepit.
    Oswaldus.
    Oswi.
    Egferd.
     Reges uero Estanglie hi sunt ex ordine:
    Primus Uffa.
    Titilus [al. Titulus].
    Redwaldus.
    Erwaldus. Fidem primus suscepit.
    Sigebertus.
    Egnicus
    Anna.
    Adelhere.
    Adelwold.
    Aldulfus.
    Reges quoque Mercie hi sunt ex ordine:
    Primus Crida.
    Wibba.
    Ceorlus.
     Penda.
    Peda. Fidem primus suscepit.
    Wlfhere.
    Aedelred.
    Reges Sudserie hi sunt ex ordine:
    Primus Aelle.
    Scisse.


Ceteros penuria scriptorum, uel fama obscura recondit, preter regem Adelwold, qui iure adhuc nomen habet, quia primus nomen Christi agnouit. Et hec quidem expliciunt. uide igitur, lector, et perpende quanta nomina quam cito ad nichilum deuenerint. Attende, queso, et stude, cum nichil hic duret, ut acquiras tibi regnum et substantiam illam,  que non deficiet; nomen illud et honorem, qui non pertransibit; monimentum illud et claritatem, que nullis seculis ueterascet. Hoc premeditari summe prudentie est, acquirere summe calliditatis, adipisci summe felicitatis.



LIBER TERTIUS.


 Anno gratie quingentesimo octogesimo secundo Mauricius, qui quinquagesimus quartus ab Augusto imperauit, imperium suscepit: cuius principis anno quartodecimo, misit seruus Dei Gregorius Augustinum et alios plures cum eo monachos predicaturos in Angliam, anno aduentus Anglorum in Britanniam circiter centesimo quinquagesimo. Qui iussis pontificalibus obtemperantes, cum Angliam appropinquarent, horrore maximo nimirum perculsi, redire domum potius quam adeo feram gentem, cuius nec linguam nossent, adire cogitabant. Nec, mora Augustinum quem iis episcopum ordinandum, si ab Anglis susciperentur, disposuerat, domum remittunt, qui a beato Gregorio humili supplicatu obtineret, ne tam periculosam, tam laboriosam, tam incertam peregrinationem adire deberent. Quibus ille exhortatorias litteras mittens in opus eos uerbi  diuino confisos auxilio proficisci suadet; quarum uidelicet litterarum ista est forma:

GREGORIUS, seruus seruorum Dei, seruis Domini nostri.

Quia melius fuerat bona non incipere quam ab iis, que cepta sunt, cogitatione retrorsum redire, summo studio, dilectissimi filii, oportet, ut opus bonum, quod, auxiliante Domino, cepistis, impleatis. Nec labor uos ergo itineris, nec maledicorum hominum lingue deterreant; sed omni instantia omnique feruore, que inchoastis, Deo auctore, peragite, scientes quod laborem magnum maior eterne retributionis gloria sequitur. Remeanti autem Augustino preposito uestro, quem et abbatem uobis constituimus, in omnibus humiliter obedite, scientes hoc uestris animabus per omnia profuturum, quidquid a uobis fuerit in eius admonitione completum. Omnipotens Deus  sua gratia uos protegat, et uestri laboris fructum in eterna me patria uidere concedat, quatenus si uobiscum laborare nequeo, simul in gaudio retributionis inueniar, quia laborare scilicet uolo. Deus uos incolumes custodiat, dilectissimi filii.

Data die decimo Kalendarum Augustarum, imperante domino nostro Mauricio Tiberio, piissimo Augusto, anno decimo quarto imperii eiusdem domini nostri, indictione Iu.

Roborati ergo beati Patris confirmatione, Britanniam predicatores perueniunt. Erat eodem tempore rex Ethelberth in Cantia potentissimus, qui ad confinium usque Humbre fluminis maximi, quo meridiani et septentrionales Anglorum populi dirimuntur, fines imperii tetenderat. Est autem ad  orientalem Cantie plagam Tenatos insula non modica, id est magnitudinis iuxta consuetudinem estimationis Anglorum, familiarum sexcentarum. Quam a continenti terra secernit fluuius Wantsumu, qui est latitudinis circiter trium stadiorum, et duobus tantum in locis transmeabilis: utrumque enim caput protendit in mare. In hac ergo applicuit seruus Dei Augustinus et socii eius, uiri, ut ferunt, ferme XL, missisque interpretibus mandauit regi predicto, sese uenisse de Roma, ac nuntium ferre optimum, qui sibi obtemperantibus eterna in celis gaudia, et regnum sine fine cum Deo uiuo et uero futurum sine ulla dubietate promitteret. Qui hoc audiens manere eos in ea, quam adierant insula, et iis necessaria  ministrari, donec uideret quid de illis faceret, iussit. Nam et antea fama Christiane religionis ad eum peruenerat, utpote qui et uxorem habebat Christianam de gente Francorum reginam uocabulo Berte, quam ea conditione a parentibus acceperat, ut ritum fidei ac religionis sue cum episcopo, quem adiutorem dederant, nomine Ludhardo inuiolatum seruare licentiam haberet. Post dies uero paucos uenit ad insulam rex, et residens sub diuo iussit Augustinum cum sociis suis ad suum ibidem aduenire colloquium. Cauerat enim ne in aliquam domum ad se introirent ueteri usus augurio; ne superuentu suo, si quid malefice artis habuissent, eum superando deciperent. At illi non demoniaca sed diuina uirtute prediti ueniebant,  crucem pro uexillo ferentes argenteam, et imaginem Domini Saluatoris in tabulis depictam, litaniasque canentes pro sua simul et eorum, propter quos et ad quos uenerant, salute eterna Domino supplicabant. Cumque ad iussionem regis residentes uerbum ei uite una cum omnibus, qui aderant, eius comitibus predicarent, respondit ille, dicens: »Pulchra sunt quidem uerba et promissa, que affertis, sed quia noua sunt et incerta, non iis possum assensum tribuere, relictis iis, que tanto tempore seruaui cum omni gente Anglorum. uerum quia de longe huc peregrini uenistis, et ut ego mihi uideor perspexisse, ea, que uera uos et optima credebatis, nobis quoque communicare desiderastis: nolumus molesti esse uobis; quin potius benigno uos hospitio  recipere curamus, et que uictui sunt necessaria uestro ministrare; nec prohibemus quin omnes, quos potestis fidei uestre religioni predicando societis.« Dedit ergo iis mansionem in ciuitate Dorouernensi, que imperii sui totius erat metropolis, iisque, ut promiserat, cum administratione uictus temporalis licentiam quoque predicandi non abstulit. Fertur autem quia appropinquantes ciuitati more suo cum cruce sua et imagine magni regis Domini nostri Iesu Christi hanc litaniam consona uoce modularentur: Deprecamur te, Domine, in omni misericordia tua, ut auferatur furor tuus et ira tua a ciuitate ista et de domo tua sancta, quoniam peccauimus. Alleluia.

Ingressi ergo urbem, uitam apostolicam primitiue  Ecclesie imitantes, conuersatione celesti et dulcedine doctrine multos ad fidem et baptismum compulerunt. Baptizabant autem, missasque celebrabant in ecclesia Sancti Martini ad orientem ipsius ciuitatis antiquitus a Britannis facta, in qua regina predicta orare consueuerat. At ubi rex inter alios delectatus uita mundissima sanctorum, et ostensione miraculorum ad fidem conuersus est, cepere innumeri Christi Ecclesie uniri. Quos quidem arctius rex diligebat; nullum tamen ad fidem cogebat. Didicerat enim a sue salutis auctoribus seruitium Christi uoluntarium, non coactum esse debere Locum uero sedis congruum, possessionesque uarias conferre non distulit. Pergens igitur uir  domini Augustinus Arelas, et ab archiepiscopo eiusdem ciuitatis Aetherto iuxta preceptum domini pape ordinatus archiepiscopus, reuersus est Britanniam; misitque Laurentium presbyterum Romam, per quem et res gestas summo pontifici mandauit, et gerenda nouem questionibus consuluit. Contra quas rescripta pape recepit, que quia prolixa sunt, in decretis uel canonibus lector querat et inueniet.

Misit etiam papa Gregorius, Augustino episcopo tunc temporis ab urbe Roma cooperatores ac uerbi ministros plures, in quibus primi et precipui erant Mellitus, Iustus, Paulinus, Ruffinianus: misit et per eos uasa et indumenta, codices et ornamenta ecclesiis necessaria. Misit et litteras, quarum iste  est textus:

Reuerendissimo et sanctissimo fratri AUGUSTINO cepiscopo GREGORIUS, seruus seruorum Dei.

Cum certum sit pro omnipotenti Deo laborantibus ineffabilia [al. inestimabilia] eterni regni premia reseruari, nobis tamen iis necesse est honorum beneficia tribuere, ut in spiritualis operis studio ex remuneratione ualeant multiplicius insudare. Et quia noua Anglorum Ecclesia ad omnipotentis Dei gratiam, eodem Domino largiente et te laborante, perducta est, usum tibi pallii in ea ad sola missarum solemnia agenda concedimus; ita ut per loca singula duodecim episcopos ordines, qui tue subiaceant ditioni, quatenus Londoniensis ciuitatis episcopus semper in posterum a synodo propria debeat consecrari atque  honoris pallium ab hac sancta et apostolica, cui, Deo auctore, deseruio, sede percipiat. Ad Eboracam uero ciuitatem te uolumus episcopum mittere, quem ipse iudicaueris ordinare, ita duntaxat ut, si eadem ciuitas cum finitimis locis uerbum Dei receperit, ipse quoque duodecim episcopos ordinet, et metropolitani perfruatur honore.

Quia ei quoque, si uita comes fuerit, pallium tribuere, Domino fauente, disponimus: quem tamen tue fraternitatis uolumus dispositioni subiacere. Post obitum uero tuum, ita episcopis, quos ordinauerit, presit, ut Londoniensis episcopi nullo modo subiaceat ditioni. Sit uero inter Londonie et Eborace ciuitatis episcopos in posterum honoris ista distinctio, ut ipse prior habeatur, qui prius fuerit ordinatus. Communi autem  consilio et concordi actione queque sunt pro Christi zelo agenda, disponant unanimiter, recte sentiant, et ea, que senserunt, non sibimet discrepando perficiant. Tua uero fraternitas non solum episcopos quos ordinauerit, neque hos tantummodo qui per Eboraci episcopum fuerint ordinati, sed etiam omnes Britannie sacerdotes habeat Domino nostro Iesu Christo subiectos; quatenus ex lingua et tue uite sanctitate et recte credendi et bene uiuendi formam percipiant, atque officium suum fide ac moribus exsequentes ad celestia, cum dominus uoluerit, regna pertingant. Deus te incolumem custodiat, reuerendissime frater.

Data die decimo Kalendarum Iuliarum, imperante domino nostro Mauricio Tiberio piissimo Augusto,  anno decimo septimo.

Cum autem legatarii predicti Britanniam peterent, misit post eos apostolicus litteras, in quibus quam studiosus erga salutem gentis nostre fuerit, aperte demonstrat, ita scribens:

Dilectissimo filio MELLITO abbati GREGORIUS, seruus seruorum Dei.

Post discessionem congregationis nostre, que tecum est, ualde sumus suspensi redditi, quia nichil de prosperitate uestri itineris audisse nos contigit. Cum ergo Dominus omnipotens uos ad reuerendissimum uirum fratrem nostrum Augustinum episcopum perduxerit, dicite ei quid diu mecum de causa Anglorum cogitans tractaui, uidelicet quia fana idolorum destrui in eadem gente minime debeant; sed ipsa, que  in iis sunt, idola destruantur, aqua benedicta fiat, in iisdem fanis aspergatur, altaria construantur, reliquie componantur. Quia si fana eadem bene constructa sunt, necesse est ut a cultu demonum in obsequium ueri Dei debeant commutari, ut, dum gens ipsa eadem fana sua non uidet destrui, de corde errorem deponat, et Deum uerum cognoscens et adorans ad loca, que consueuit, familiarius currat. Et quia boues solent in sacrificio demonum, multos occidere, debet iis etiam hac de re aliqua solemnitas immutari, et die dedicationis uel natalitiis sanctorum martyrum, quorum illic reliquie ponuntur, tabernacula sibi circa easdem ecclesias, que ex fanis commutate sunt de ramis arborum faciant, et religiosis conuiuiis solemnitatem celebrent. Nec diabolo  iam animalia immolent, sed ad laudem Dei in esu suo animalia occidant, et donatori omnium de satietate sua gratias referant. Et dum iis aliqua exterius gaudia reseruantur, ad interiora gaudia facilius consentire ualeant. Nam duris mentibus simul omnia abscindere impossibile esse non dubium est, quia et is, qui summum locum ascendere nititur, gradibus uel passibus, non autem saltibus eleuatur. Sic Isrelitico populo in Aegypto Dominus siquidem innotuit; sed tamen iis sacrificiorum usus, que diabolo solebat exhibere, in cultu proprio reseruauit, ut iis in suo sacrificio animalia immolare preciperet, quatenus cor mutantes aliud de sacrificio amitterent, aliud retinerent. Ut et si ipsa essent animalia, que consueuerant immolare, uero tamen  Deo hec et non idolis immolantes iam sacrificia ipsa non essent. Hec igitur dilectionem tuam predicto fratri necesse est dicere, ut ipse in presenti illic positus perpendat qualiter omnia debeat dispensare. Deus te incolumem custodiat, dilectissime fili.

Datum die quintodecimo Kalendarum Iuliarum, imperante domino nostro Mauricio Tiberio, piissimo Augusto, anno nonodecimo: post consulatum eiusdem domini nostri anno octauo decimo, indictione quarta.

Augustino etiam super miraculis eius misit epistolam, ne in iis extolleretur, his uerbis: Scio, frater carissime, quia omnipotens Deus per dilectionem  tuam in gente, quam elegi uoluit, miracula ostendit. Unde necesse est ut de eodem dono celesti et timendo gaudeas et gaudendo pertimescas: gaudeas uidelicet, quia Anglorum anime per exteriora miracula ad interiorem gratiam pertrahuntur; pertimescas uero ne inter signa que fiunt infirmus animus presumptione se eleuet, et unde foras in honorem tollitur, inde per inanem gloriam intus cadat. Meminisse etenim debemus quia discipuli cum gaudio a predicatione redeuntes dum celesti Magistro dicerent: »Domine, in nomine tuo etiam demonia nobis subiecta sunt .« Protinus audierint: »Nolite gaudere super hoc, sed potius gaudete, quia nomina uestra scripta sunt in celis .« In priuata enim et temporali letitia mentem  posuerant, qui de miraculis gaudebant, sed de priuata ad communem, de temporali ad eternam letitiam reuocantur. Quibus dicitur: »In hoc gaudete, quia nomina uestra scripta sunt in celis.« Non enim omnes electi miracula faciunt, sed tamen eorum nomina in celo tenentur ascripta. ueritatis enim discipulis esse gaudium non debet, nisi de eo bono, quod commune cum omnibus habent, et in quo finem letitie non habent. Restat itaque, frater carissime, ut inter ea que, operante Domino, exterius facis, semper [al. super] te interius subtiliter iudices, ac subtiliter intelligas, et temetipsum quis sis, et quanta sit in eadem gente gratia, pro cuius conuersione etiam faciendorum dona percepistis signorum: et si quando te Creatori nostro seu per  linguam, siue per opera reminisceris deliquisse, semper hec ad memoriam reuoces, ut surgentem cordis gloriam memoria reatus premat, et quidquid de faciendis signis acceperis uel accepisti, hec non tibi, sed illis deputes donata. pro quorum tibi salute collata sunt.

Aedelberto quoque regi misit papa Gregorius epistolam simul et dona in diuersis speciebus, ut temporalibus donis extolleret, quem gratie celestis muneribus consignauerat.

Domino gloriosissimo atque precellentissimo filio AEDELBERTO regi Anglorum GREGORIUS episcopus.

Propter hoc omnipotens Deus bonos quosque ad populorum regimina perducit, ut per eos omnibus, quibus prelati fuerint, dona pietatis sue impendat: quod in Anglorum gente factum cognouimus. Cui  uestra gloria idcirco est preposita, ut per bona que nobis concessa sunt, etiam subiecte uobis genti superna beneficia prestarentur. Et ideo, gloriose fili, eam, quam accepisti diuinitus gratiam, sollicita mente custodi, Christianam fidem in populis tibi subditis extendere festina. Zelum rectitudinis tue in eorum conuersione multiplica, idolorum cultus insequere, fanorum edificia euerte, subditorum mores et magna uite munditia exhortando, terrendo, blandiendo, corrigendo, boni operis exemplo monstrando edifica, ut illum retributorem inuenias in celo, cuius nomen atque cognitionem dilataueris in terra. Ipse enim uestre quoque glorie nomen etiam posteris gloriosum reddet, cuius uos honorem queritis et seruatis in gentibus. Sic etenim Constantinus quondam  piissimus imperator Romanam rempublicam a peruersis idolorum cultibus, reuocans omnipotenti Deo et Domino nostro Iesu Christo secum subdidit, seque cum subiectis populis tota ad eum mente conuertit. Unde factum est ut antiquorum principum nomen suis uir ille laudibus uinceret, et tanto in opinione, quanto et in bono opere, superaret precessores suos. Et nunc itaque uestra gloria cognitionem unius Dei Patris et Filii et Spiritus sancti regibus ac populis sibimet subiectis festinet infundere; ut et antiquos gentis sue reges laudibus ac meritis transeat, et quanto in subiectis suis etiam aliena peccata deterserit, et tanto etiam de peccatis propriis ante omnipotentis Dei terribile examen securior fiat. Reuerendissimus  frater noster Augustinus episcopus in monasterii regula edoctus, sacre Scripture scientia repletus, bonis, auctore Deo, operibus preditus, queque uos admonet, libenter audite, deuote peragite, studiose in memoria reseruate. Quia si uos eum in eo quod pro omnipotenti Deo loquitur audieritis, idem omnipotens Deus hunc pro uobis exorantem celerius exaudiet. Si enim, quod absit! uerba eius postponitis, quando eum omnipotens Deus poterit audire pro uobis, quem uos negligitis audire pro Deo? Tota igitur mente cum eo uos in feruore fidei stringite atque nisum illius uirtute, quam uobis diuinitas tribuit, adiuuate, ut regni sui uos ipse faciat esse participes, cuius uos fidem in regno uestro recipi facilis et custodiri. Preterea scire uestram gloriam uolumus,  quia, sicut in Scriptura sacra ex uerbis Domini omnipotentis agnoscimus, presentis mundi terminus iam iuxta est, et sanctorum regnum uenturum est, quod nullo unquam fine poterit terminari. Appropinquante autem eodem mundi termino multa imminent, que ante non fuerunt, uidelicet immutationes eris, terroresque de celo, et contra ordinationem temporum tempestates, bella, fames, pestilentie, terre motus per loca. Que tamen non omnia nostris diebus uentura sunt, sed post nostros dies omnia subsequentur. uos itaque si que ex iis euenire in uestra terra cognoscetis, nullo modo uestrum animum perturbetis, quia idcirco hec signa de fine seculi premittuntur, ut de animabus nostris debeamus esse solliciti, de mortis hora suspecti, ut uenturo iudicio  in bonis actibus inueniamur esse preparati. Hec nunc, gloriose fili, paucis locutus sum, ut cum Christiana fides in regno uestro excreuerit, nostra quoque apud uos locutio latior excrescat, et tanto plus loqui libeat, quanto se in mente nostra gaudia de gentis uestre perfecta conuersione multiplicant. Parua xenia transmisi, que uobis parua non erunt, cum a uobis ex beati Petri apostoli benedictione fuerint suscepta. Omnipotens itaque Deus in uobis gratiam suam, quam cepit, perficiat, atque uitam uestram et hic per multorum annorum curricula extendat, et post longa tempora in celestis uos patrie congregatione suscipiat. Incolumem excellentiam uestram gratia superna custodiat.

 Data die decimo Kalendarum Iulii, imperante domino nostro Mauricio Tiberio, piissimo Augusto, anno decimo nono, post consulatum eiusdem domini, anno decimo octauo, indictione quarta.

Augustinus autem in regia ciuitate ecclesiam, quam Romani fideles olim construxerant, in sedem sibi et successoribus suis sacrauit in honorem Saluatoris. Rex uero ecclesiam Petri et Pauli ad orientem ciuitatis construxit et dicauit, in qua archiepiscoporum et regum Cantie poni corpora possent. Cuius primus abbas Petrus presbyter fuit, qui legatus Galliam missus demersus est in sinu maris, qui uocatur Amfleot, et ab incolis loci ignobili traditus sepulture. Sed omnipotens Deus, ut qualis meriti fuerit demonstraret, omni nocte supra sepulcrum  eius lux celestis apparuit, donec animaduertentes uicini, qui uidebant sanctum fuisse uirum, qui ibi fuisset sepultus, et inuestigantes unde uel quis esset, abstulerunt corpus, et in Bononia ciuitate iuxta honorem tanto uiro congruum in ecclesia posuerunt.

Sexcentesimo anno gratie transacto, magnus papa Gregorius ad ueram uitam migrauit, anno post hunc quinto, secundo Phocatis imperatoris anno. Qui genere Romanus, ortu nobilis, diuitiis abiectis monachicam elegit uitam. Postea uero de monasterio abstractus, Constantinopolim apocrisiarius a Felici papa directus est, ubi Moralia Iob inchoauit, que postea papa perfecit. Ubi etiam Eutychii [al. Euticii] heresim, presente imperatore, damnauit;  composuit etiam librum egregium, qui uocatur Pastoralis, librosque Dialogorum Iu et Homilias XL, primamque et ultimam Ezechielis partem exposuit, quamuis omnis iuuentutis sue tempore, uiscerum doloribus et stomachi imbecillitate, et lentis quidem, sed tamen continuis febribus cruciaretur. Hec quidem de immortali eius sunt dicta ingenio, quod nec tanto corporis potuit dolore restringi. Nam alii quidem pontifices ecclesiis ornandis operam dabant; hic autem omnia pauperibus dispergebat, ut illud beati Iob dicere posset: Auris audiens beatificauit me, et oculus uidens testimonium reddebat mihi, quod liberarem pauperem uociferantem, et pupillum, cui non esset adiutor. Benedictio perituri super me ueniebat, et cor uidue consolatus sum; iustitia indutus sum,  et uestiui me sicut uestimento et diademate iudicio meo. Oculus fui ceco, et pes claudo; pater eram pauperum, et causam, quam nesciebam, diligentissime inuestigabam. Conterebam molas iniqui, et de dentibus eius auferebam predam . Et paulo post: Si negaui, inquit, quod uolebant pauperes, et oculos uidue exspectare feci; si comedi buccellam meam solus, et non comedit pupillus ex ea; quia ab infantia creuit mecum miseratio, et de utero matris mee egressa est mecum . Fecit autem inter alia beatus papa super corpora apostolorum Petri et Pauli missas celebrari; in ipsa uero missarum celebratione tria uerba maxime perfectionis adiecit: Diesque nostros in tua pace disponas, ab eterna damnatione nos eripi, et in electorum tuorum  iubeas grege numerari. Dicitur autem, ut ait Beda, quod uir Dei predictus, die quodam Rome in mercaturam profectus iuuenes Anglorum uiderit corpore et uultu capillisque ualde uenustos. Quos cum de Britannia uenisse et paganos esse cognouisset, suspirans, inquit: Heu proh dolor! quod tam lucidi uultus homines tenebrarum auctor possidet! Interrogauit ergo quod esset uocabulum gentis illius, responsum est, quod Angli uocarentur. At ille: »Bene, inquit; nam et angelicam faciem habent, et tales angelorum in celis decet esse coheredes.« Quod habet prouincia nomen ipsa de qua isti sunt allati? responsum est, quod Deiri uocarentur iidem prouinciales. At ille: »Bene, inquit, Deiri, de ira  eruti, et ad misericordiam Christi uocati.« Rex prouincie illius quo modo appellatur? responsum est, quod Alle diceretur. At ille alludens ad nomen ait, »Alleluia ad laudem Creatoris in illis partibus oportet cantari.« Accedens igitur ad pontificem Romanum , legationem predicandi iis petiit: quod cum impetrare non posset, mox ut ipse pontifex factus est, per alios opus diu desideratum perfecit. Sepultus est autem in ecclesia Beati Petri apostoli ante sacrarium ubi est epitaphium huiusmodi:

Suscipe terra tuo corpus de corpore sumptum,
   Reddere quod ualeas, uiuificante Deo.
Spiritus astra petit, lethi nil iura nocebunt,
   Cui uite alterius mors magis ipsa uia est.
Presulis hoc summi clauduntur membra sepulcro
    Qui tamen innumeris uiuit ubique bonis.
Anglos ad Christum uertit pietate magistra,
   Multiplicans fidei semina gente noua.
Sic consul domini factus letare, Gregori:
Namque triumphalis iam tibi laurus adest.

Ordinauit autem Augustinus Iustum in ipsa Cantia episcopum in ciuitate Dorubreui, quam Angli a quodam principe Rof Rofecestriam uocant; in qua rex Edelbert apostoli Andree ecclesiam fecit, factamque territoriis ac possessionibus ditauit; distat autem a Dorouernensi milliariis uiginti quatuor. Pertractatum est igitur quo modo rex et populus Cantie ad fidem Christi sunt conuersi.

Secunda pars incipit, qua aperitur quo modo rex et populus Estsere, id est orientalium Saxonum, uerbum Dei susceperint. Misit namque Augustinus  ad eos uirum perfectum et probatum euangelizare, Mellitum scilicet. Orientales autem Saxones Tamesi dirimuntur a Cantia: quorum metropolis Londonia multorum emporium populorum terra marique uenientium est. Ibi tunc temporis Sebertus nepos Aedelberti sub eo tamen regnabat, qui omnibus, ut supra dictum est, usque ad Humbram imperabat. Re igitur bene prosperata et rege Seberto et populo ad fidem conuerso fecit rex Edelbertus in Londonia ecclesiam Pauli ad sedem episcopi, multisque prediis dotauit, in qua uidelicet Mellitus digne pontifex constitutus est.

At Augustinus adiutorio usus Aedelberti regis cum Mellito episcopo et Iusto conuocauit ad suum  colloquium episcopos siue doctores maxime et proxime Britonum prouincie, in loco, ubi usque hodie lingua Anglorum Augustines ac, id est robur Augustini, in confinio Wicciorum  et occidentalium Saxonum appellatur. Cumque de celebratione Pasche contra Scotos et Pictos certaret, et illi inuictissime rationi assentire nollent, assertionem suam confirmauit ceco Anglico in commune adducto ad sanandum, ex conuentione ad alterutre partis confirmationem. Quem cum pontifices eorum curare non possent, flectens genua Augustinus coram omnibus ad illuminationem totius gentis cecum illuminauit. Tunc Britanni et Scoti petentes inducias a quodam, qui uidebatur iis prudens et religiosus esse, consilium petiere quid agendum esset.  Quibus ille dixit: »Si seruus Dei est, assentite ei.« At illi: »Unde hoc poterimus dignoscere?« Tum ille. »Si mitis est et humilis corde, seruus Dei uidetur esse.« At illi contra: »Quomodo utrum humilis sit poterimus scire.« Quibus ille: »Si uobis assurrexerit humilis habeatur; si autem, cum plures numero sitis, assurgere spreuerit et uos spernite illum.« Cum ergo conuenissent, et Augustinus Romano more in sella residens iis non assurrexisset, obiurgantes et discordantes abiere. Quibus Augustinus predixit quia, si pacem cum fratribus accipere nollent, bellum cum hostibus forent accepturi, et si nationi Anglorum noluissent uiam uite predicare, per horum manus ultionem, essent mortis passuri. Quod ita per omnia ut predixerat, diuino  iudicio agente, patratum est. Siquidem post, ipse de quo diximus, rex Anglorum Edelfrid ferus, collecto grandi exercitu ad ciuitatem legionum, que a gente Anglorum Leeg-Cestre uocatur, a Britonibus autem rectius Kerlegion appellatur, maximam gentis perfide stragem dedit. Cumque bello acturus uideret sacerdotes eorum, qui ad exorandum Deum pro milite bello agente conuenerant, seorsum in tutiori loco consistere, sciscitabatur qui essent hi, quidue acturi illuc conuenissent. Erant autem plurimi eorum de monasterio Bangor [al. Brancor], in quo tantus fertur fuisse numerus monachorum, ut, cum in septem portiones esset cum prepositis sibi rectoribus monasterium diuisum, nulla harum portio minus quam trecentos homines  haberet: qui omnes de labore manuum suarum uiuere solebant. Horum ergo plurimi ad memoratam aciem peracto triduano ieiunio cum aliis orandi causa conuenerunt, habentes defensorem nomine Brocmailum, qui eos intentos precibus a barbarorum gladiis protegeret. Quorum causam aduentus cum intellexisset rex Edelfridus, ait: »Ergo si aduersum nos ad dominum suum clamant, profecto et ipsi quamuis arma non ferant, contra nos pugnant qui aduersis nos imprecationibus persequuntur. Itaque in hos primum arma uerti iubet, et sic ceteras nefande militie copias non sine magno exercitus sui damno deleuit. Exstinctos in ea pugna fertur de iis qui ad orandum uenerant, uiros circiter mille ducentos, et solum quinquaginta fuga esse  lapsos. Brocmail ad primum hostium aduentum cum suis terga uertens, eos, quos defendere debuerat, inermes ac nudos ferientibus gladiis reliquit. Sicque completum est presagium sancti pontificis Augustini, quamuis ipso iam multo ante tempore ad celestia regna sublato, ut etiam temporalis interitus ultionem sentirent perfidi, quod oblata sibi perpetue salutis consilia spreuerunt.

Defunctus est autem Deo dilectus Augustinus, et sepultus est foras iuxta ecclesiam Petri et Pauli, quia necdum perfecta erat nec dedicata. Ut uero dedicata est, a successore eius Laurentio, in porticu illius aquilonali decenter translatus est, in qua archiepiscoporum omnium corpora usque ad Theodorum sepulta sunt: nam plura porticus capere  nequiuit. Scriptum uero est in tumba sancti epitaphium huiusmodi: Hic requiescit dominus Augustinus Dorouernensis archiepiscopus primus, qui olim huc a beato Gregorio Romane urbis pontifice directus, et a Deo operatione miraculorum suffultus, Edelbertum regem ac gentem illius ab idolorum cultu ad Christi fidem perduxit, et, completis in pace diebus officii sui, defunctus est septimo Kalendas Iunii, eodem rege regnante.

Laurentium uero adhuc uiuens ordinauerat Augustinus in archiepiscopum, exemplo beati Petri, qui Clementem similiter ordinauerat, ne se defuncto status Ecclesie tum rudis, uel ad horam pastore destitutus uacillaret. Qui strenuiter fidem fundatam  auxit, non solum noue Ecclesie Anglorum curam gerens, sed etiam ueterum Britonum et Scotorum, qui in obseruatione pasche errabant. Quibus et epistolam misit, cuius hoc principium est:

Dominis fratribus karissimis, episcopis uel abbatibus per uniuersam Scotiam, LAURENTIUS, MELLITUS et IUSTUS episcopi, serui seruorum Dei.

Dum nos sedes apostolica more suo sicut in uniuerso orbe terrarum in his occiduis partibus ad predicandum gentibus paganis dirigeret, atque in hanc insulam contigit introisse, antequam cognosceremus, credentes quod iuxta morem uniuersalis Ecclesie ingrederentur, in magna reuerentia sanctitatis tam Britones quam Scotos uenerati sumus. Sed cognoscentes Britones, Scotos meliores putauimus. Scotos uero  per Daganum episcopum et Columbanum abbatem nichil discrepare a Britonibus in eorum conuersatione didicimus. Nam Daganus episcopus ad nos ueniens non solum cibum nobiscum, sed nec in eodem hospitio, quo uescebamur, sumere uoluit.

Mellitus, episcopus Londonie, Romam profectus concilio Bonifacii pape interfuit, in quo de uita et quiete monachorum tractauit. Hic est Bonifacius quartus a Gregorio papa, qui templum Pantheon a Phocate imperatore impetrauit, quod in honorem omnium sanctorum dedicauit.

Edelbertus rex obiit sexcentesimo sexto decimo anno gratie, qui regnauerat LuI annis, et sepultus est in ecclesia predicta Petri et Pauli. Hic uir maximus et eximius inter cetera bona genti sue  decreta iudiciorum scripsit. At uero post mortem Edelberti, Edbald filius eius infidelis uxorem patris duxit: unde multi ad priorem uomitum redierunt; rex tamen crebra mentis uesania puniebatur. Rex autem orientalium Saxonum defunctus tres filios paganos heredes regni reliquit. Qui cum essent idololatre, derisorie dicebant episcopo in missarum solemniis: »Quare non et nobis panem nitidum porrigis, quem patri nostro dabas, et adhuc populo donas?« Quibus ille respondebat: »Si uultis ablui fonte illo salutari, quo pater uester ablutus est, potestis etiam panis sancti, cuius ille participabat, esse participes; sin autem lauacrum uite contemnitis, nullatenus ualetis panem uite percipere.« At illi: »Nolumus, inquiunt, fontem illum intrare,  quia illo nec opus nos habere nouimus, sed tamen pane illo refici uolumus.« Cumque diligenter ac sepe ab illo essent admoniti, nequaquam ita fieri posse, ut absque purgatione sacrosancta quis oblationi sacrosancte communicet, ad ultimum furore commoti, aiebant: »Si non uis assentire nobis in tam facili causa, quam petimus, non poteris iam in nostra prouincia demorari.« Et expulerunt eum, ac de suo regno cum suis abire iusserunt. Qui expulsus inde uenit Cantiam tractaturus cum Laurentio et Iusto cepiscopis, quid in his agendum esset. Decretumque est communi consilio quod satius esset ut omnes in patriam redeuntes libera mente ibi Domino deseruirent, quam inter rebelles fidei barbaros  sine fructu residerent. Discessere, itaque primi Mellitus et Iustus atque ad partes Gallie recessere, ibi finem rerum exspectare disponentes. Sed non post multo tempore reges, qui preconem a se ueritatis expulerunt, demoniacis cultibus impune non seruiebant. Nam egressi contra gentem Geuissorum in prelium omnes pariter cum sua militia corruerunt. Nec licet auctoribus perditis exercitatum ad scelera uulgus potuit recorrigi, atque ad simplicitatem fidei et caritatis, que est in Christo, reuocari. Cum uero et Laurentius Mellitum Iustumque secuturus, ac Britanniam esset relicturus, iussit ipsa nocte sibi in ecclesia beatorum apostolorum Petri et Pauli, de qua frequenter iam diximus, stratum parari. In quo cum post multas  preces ac lacrymas ad Dominum pro statu Ecclesie fusas ad quiescendum membra posuisset, atque obdormisset, apparuit ei beatissimus apostolorum princeps, et multo illum tempore secreto noctis flagellis arctioribus afficiens, sciscitabatur apostolica districtione: Quare gregem, quem sibi ipse crediderat, relinqueret? uel cui pastorum oues Christi in medio luporum positas fugiens ipse dimitteret? An mei, inquit, oblitus es exempli, qui pro paruulis, quos mihi in iudicium sue dilectionis commendauerat, uincula, uerbera, carceres, afflictiones, ipsam postremo mortem, mortem autem crucis ab infidelibus et inimicis Christi ipse cum Christo coronandus pertuli? His admonitus Laurentius, mox regi omnia releuauit. Rex autem nimio terrore perterritus, abdicato non  legitimo connubio, baptizatus est; mittensque ad Gallias reuocauit Mellitum et Iustum. Iustum Rouenses receperunt. Mellitum Londonienses abiecerunt, idololatris magis pontificibus seruire gaudentes. Rex autem Edbald non erat tante potestatis, quante pater, ut iis inuitis restituere posset episcopum.

Edbaldi regis tempore obiit Laurentius cui Mellitus Londoniensis episcopus successit. Ipse igitur et Iustus Roffensis episcopus cum magno labore Ecclesiam Anglorum regebant. Erat autem Mellitus podagricus, sed mentis gressibus sanus, carne nobilis, sed mente nobilior. Unum autem uirtutis eius opus est quod flammis urbem consumentibus ipse se ferri obuiam iussit, et statim orando destruxit flammarum  impetus. Iustus, Rouensis episcopus, Mellito quinque annis archiepiscopo successit. Cui Bonifacius papa successor Deusdedit misit et pallium cum his litteris:

Dilectissimo fratri IUSTO, BONIFACIUS.

Quam deuote quamque uigilanter pro Christi Euangelio elaborauerit uestra fraternitas, non solum epistole directe a uobis tenor, imo indulta desuper operi uestro perfectio indicauit. Nec enim omnipotens Deus aut sui nominis sacramentum, aut uestri laboris fructum deseruit, dum ipse predicatoribus Euangelii fideliter repromisit: »Ecce ego uobiscum sum omnibus diebus usque ad consummationem seculi .« Susceptis namque apicibus filii nostri Edbaldi regis, reperimus quanta sacri eloquii eruditione eius animum ad uere conuersationis  et indubitate fidei credulitatem fraternitas uestra perduxerit. Pallium itaque per presentium latorem fraternitati tue dixerimus; quo uidelicet in sacrosanctis celebrandis mysteriis utendi licentiam imperauimus, concedentes etiam tibi ordinationes episcoporum, exigente opportunitate, domini preueniente misericordia, celebrare, ita ut Christi Euangelium plurimorum annuntiatione in omnibus gentibus, que necdum conuerse sunt, dilatetur. Deus te incolumem custodiat, dilectissime frater.

Tertia pars incipit de conuersione Nordhumbrorum, id est eorum qui ad aquilonem Humbre fluminis plagam inhabitant. Rex uero eorum Edwinus tanta potestate terreni cre erat imperii, ut  omnis Britannie fines  acciperet, et omnes prouincie, quas uel Angli uel Britones habitabant, sub ditione eius essent. Quin et Meuanias insulas imperio subiugauit Anglorum: quarum prior, que ad austrum est, et situ amplior et frugum prouentu atque ubertate felicior, nongentarum sexaginta familiarum mensuram; secunda trecentarum et ultra spatium tenet. Rex autem ille filiam Edelberti regis Edelburgam Christianam paganus duxerat: que alio nomine uocabatur Tate. Cum qua uenit Paulinus ut ibi predicaret, ad hoc ordinatus episcopus a Iusto archiepiscopo. Anno autem sequente uenit quidam sicarius nomine Eumer missus a rege Westsere Chilchelmo ut regem Edwinum interficeret. Qui simulans legationem domini sui, cucurrit in regem cum sica bicipiti toxicata,  iuxta amnem Doruencionem. Quod uidens Lilla regius minister interponens se ictui transfixus est, et eodem ictu rex parumper uulneratus est, interfectoque alio equite sicarius ille gladiis cesus est. Eadem nocte peperit regina filiam nomine Einflat [al. Eanfled]. Cumque rex gratias inde diis ageret, dixit Paulinus quod precibus suis apud Deum obtinuerit, ut regina illam pareret absque dolore. Cuius uerbis delectatus rex promisit se Christo seruiturum si uictoriam donaret ei aduersus Chichelmum, et in pignus promissionis implende filiam suam baptizari iussit. Que cum undecim de familia eius baptizata est. Rex autem, superato Chichelmo, et hostibus suis aut occisis aut in deditionem receptis,  cum uictor rediret in patriam, non statim Christianus effectus est; sed sepe solus, sepe cum aliis, ratione fidei audita, quid ageret discutiebat uir natura sagacissimus.

Bonifacius ergo papa exhortatorias ad fidem litteras ei misit. Misit et munera, de quibus in fine epistole meminit his uerbis: Preterea benedictionem protectoris uestri beati Petri apostolorum principis uobis direximus, id est comisiam cum ornatura in auro unam, et lenam ancirianam unam, quod petimus ut eo benignitatis animo gloria uestra suscipiat, quo a nobis noscitur destinatum.

Edelburge quoque regine misit litteras et munera, de quibus in fine epistole sic ait: Preterea benedictionem protectoris uestri beati Petri apostolorum  principis uobis direximus, id est, pectinem eburneum auratum, et speculum argenteum; quod petimus ut eo benignitatis animo uestra gloria suscipiat, quo a nobis noscitur destinatum.

Paulinus autem Spiritus sanctus oraculum reuelauit regi Edwino quondam ostensum hoc modo. Cum Edelfrido illum persequente, qui ante eum regnauit, profugus apud regem Redwaldum moraretur, cognouit per quemdam amicum suum Redwaldum corruptum muneribus regis Edelfridi eum interficere uelle, promisitque se a prouincia illa eum educturum, si uellet: cui Edwinus: »Quo nunc fugiam, qui per omnes Britannie prouincias tot annis hostium insidias uitaui? Si autem mori oportet, malo ut hic me interficiat quam ignobilior.«  His dictis, remansit solus, dumque mentis angoribus et ceco carpitur igne, uidit intempesto noctis silentio hominem incognitum dicentem sibi: »Ne formides, scio enim causam tristitie tue: quid autem dares ei qui hac te absolueret, et Redwaldo regi suaderet ut te amaret?« Qui cum responderet, »Omnia que possem,« adiecit ille, »quid si etiam et te regem futurum potentiorem prioribus exstinctis hostibus uere promittat?« respondente Edwino ut prius, adiecit iterum: »Quid si is meliorem uiam uite tibi ostenderit quam aliquis parentum tuorum habuerit, obtemperabisne ei?« Promittente hoc Edwino firmissime, subdidit ille, imponens manus capiti eius: »Cum ergo hoc tibi  signum aduenerit, memento huius temporis et sermonis.« Quo dicto repente disparuit, ut intelligeret non hominem esse sed spiritum. Et cum regius iuuenis solus adhuc ibidem sederet, prefatus eius amicus uenit et ait: »Surge hilaris, mutatum est cor regis, consilioque regine fidem suam tibi disposuit seruare.« Quid plura? Redwaldus, congregato exercitu, Edelfridum sibi occurrentem occidit in finibus Merciorum ad orientalem plagam amnis qui uocatur Idle. Ibi tum filius Redwaldi nomine Rainer occisus est, ac sic Edwinus regno Nordhumbrorum potitus est. Cum autem Paulinus hoc oraculum regi dixisset, imponens manum capiti eius, procidere uolentem ad pedes eius leuauit.

Rex igitur ad fidem promptus, ut lucraretur suos,  sciscitabatur quid eis uideretur. Cui Coifi pontifex ait: »Nemo studiosius seruiuit diis quam ego ad lucrum terrenum. Multi autem sunt, qui maiora beneficia receperunt, unde nil ualere deos probaui. Tum alius optimatum regis subdidit, talis mini uidetur, rex, uita hominum presens in terris ad comparationem eius, quod nobis incertum est temporis, quale cum te residente ad cenam cum ducibus ac ministris tuis tempore brumali, accenso quidem foco in medio et calido effecto cenaculo, furentibus autem foris per omnia turbinibus hiemalium pluuiarum uel niuium, adueniens unus passer domum citissime peruolauerit; qui, cum per unum ostium ingrediens mox per aliud exierit,  ipso quidem tempore, quo intus est, hiemis tempestate non tangitur, sed tamen paruissimo spatio serenitatis ad momentum excurso, in hiemem mox de hieme regrediens oculis tuis elabitur. Ita hec uita hominum ad modicum apparet; quid autem sequatur quidue precesserit, prorsus ignoramus: unde si hec noua doctrina certius aliquid attulit, merito sequenda esse uideretur.« His similia eum etiam ceteri dicerent, adiecit Coifi, quod uellet ipsum Paulinum audire de Deo dicentem. Quo audito, exclamauit se et alios penitus errasse, fidemque Christi se suscepturos omnes pariter promiserunt. Coifi autem pontifex accepto equo emissario a rege, cum pontificem idolorum non liceret nisi super equam equitare, arreptoque gladio et  lancea, quod etiam non licebat, uidentibus cunctis succendit et destruxit, quas ipse sacrauerat aras. Ostenditur autem locus ille quondam idolorum non longe ab Eboraco ad orientem ultra amnem Doruencionem, id est Derewent, et uocatur hodie Godmundham [al. Godmundingeham.]

Igitur baptizatus est rex Edwinus die sancto Pasche et multi cum eo in ecclesia Sancti Petri, quam ipse de ligno construxerat sedem episcopatus Paulino. Mox autem maiorem incepit lapideam, quam postea perfecit Oswald: baptizati sunt etiam Ofrid et Eadfrid filii regis Edwini, qui ambo ei exsuli nati sunt de Quenburga, filia regis Cearli Merciorum; baptizati sunt tempore sequenti et liberi  eius de Edilburga regina progeniti, quorum duo adhuc albati mortui sunt, et Eboraci in ecclesia sepulti. Tanta autem fertur tunc fuisse uerborum fides ac desiderium lauacri salutaris gentis Nordhumbrorum, ut quodam tempore Paulinus ueniens cum rege et regina in regiam uillam, que uocabatur Adgebzin, triginta sex diebus ibidem cum iis catechizandi et baptizandi officio deditus moraretur. In prouincia Berniciorum baptizabat in fluuio Gleni, iuxta locum, qui uocatur Melmin; in prouincia uero Deirorum in fluuio Swale [al. Swalna], qui uicum Cataractam preterfluit.

Paulinus etiam conuertit prouinciam Lindisse, que est ad meridianam ripam Humbre fluminis, priusquam prefectum Lindocoline ciuitatis cui  nomen Blecca cum domo sua conuertit, in qua ciuitate ecclesiam egregii operis fecit, et in ea Honorium consecrauit archiepiscopum. Cuius tecto uel longa incuria uel hostili manu deiecto parietes hactenus stare uidentur. Urbs autem Lincolnie, que tunc Lindocolina uocabatur, et prouincia Lindisse ei adiacens, que circumquaque claudit uel fluuiis, uel paludibus, uel mari, ad Mercie regnum pertinet. Urbs autem illa et situ splendida est, et prouincia rerum multarum locuples; unde quidam:

Urbs in colle sita est, et collis uergit ad austrum. Narrauit abbas de Peartaneu se uidisse seniorem a Paulino baptizatum cum cetera turba coram rege Edwino in fluuio Trenta iuxta ciuitatem, que  tunc Fingecester [al. Tiowlfingacestre], uocabatur. De cuius effigie dicebat quod esset uir longe stature, paululum incuruus, nigro capillo, facie macilenta, naso adunco pertenui, uenerabilis simul et terribilis aspectu.

Honorius autem papa misit accensorias regi Edwino litteras his auditis. Quarum postremam partem necessarium duxi apponere, que scilicet De agendis archiepiscoporum Anglie tractat distincte per hec uerba: Predicatoris uestri domini mei apostolice memorie Gregorii frequenter lectione occupati pre oculis affectum doctrine ipsius, quem pro uestris animabus libenter exercuit habetote, quatenus eius oratio et regnum uestrum populumque augeat, et uos omnipotenti Deo irreprehensibiles representet.  Ea uero, que a nobis pro uestris sacerdotibus ordinanda sperastis, hec pro fidei uestre sinceritate, que nobis multimoda relatione per presentium portatores laudabiliter insinuata est, gratuito animo retribuere ulla sine dilatione prouidemus; et duo pallia utrorumque metropolitanorum, id est, Honorio et Paulino direximus. Ut dum quis eorum de hoc seculo ad auctorem suum fuerit accersitus, in loco ipsius alterum episcopum ex hac nostra auctoritate debeat subrogare. Quod quidem tam pro uestre caritatis affectu, quam pro tantarum prouinciarum spatio, que inter nos et uos esse noscuntur, sumus inuitati concedere, ut in omnibus deuotioni uestre nostrum concursum iuxta desideria uestra preberemus. Incolumem  excellentiam uestram superna gratia custodiat.

Quarta pars incipit de conuersione Anglorum orientalium. Quorum rex Erpwaldus, filius Redwaldi regis, hortatu Edwini regis sibi amicissimi fidem suscepit. Et quidem pater eius Redwaldus iamdudum in Cantia fidem susceperat, sed frustra: nam rediens domum, ab uxore sua et a quibusdam peruersis seductus habebat altare Christi et demonis in eodem fano. Quod rex eiusdem prouincie Aldulf, qui uenerabilis Bede etate fuit, usque ad suum tempus perdurasse testatur. uerum Erpwaldus non multo postquam credidit tempore occisus est a uiro gentili Rigberto: cui successit Sigbert frater eius Christianissimus, et ceteros christianizans  cum Felice episcopo, quem de Burgundia ortum miserat illuc Honorius episcopus ad predicandum. Iuxtaque nomen suum acceptam sedem episcopatus in ciuitate Domoc septemdecim annis tenuit, et in pace ibidem obiit.

Hec inter, Iusto archiepiscopo defuncto, Paulinus Honorium sibi occurrentem ordinauit in urbe Lindecolnie, que modo uocatur Lincolina, in ecclesia, quam ipse fecerat ibidem, sicut predictum est. Honorius autem papa misit Honorio archiepiscopo pallium, et litteras de ordinatione et dignitate utriusque archiepiscopatus, quarum hec est forma:

Dilectissimo fratri HONORIO HONORIUS.

Inter plurima, que Redemptoris nostri misericordia  suis famulis dignatur bonorum munera prerogare, illud etiam clementer collata sue pietatis munificentia tribuit, quoties per fraternos affectus unanimem dilectionem quadam contemplatione alterius aspectibus representat, pro quibus maiestati eius gratias indesinenter absoluimus, eumque uotis supplicibus exoramus, ut uestram dilectionem in predicatione Euangelii elaborantem et fructificantem, sequentemque magistri et capitis sui Gregorii sancti regulam, perpetua stabilitate confirmet, et ad augmentum Ecclesie potiora per uos suscitet incrementa, ut fide et opere, in timore Dei et caritate uestra acquisitio decessorumque uestrorum, que per domini Gregorii exordium pullulat, conualescendo amplius extendatur; ut ipsa uos Dominici eloquii promissa in  futuro respiciant, uosque uox illa ad eternam festiuitatem euocet: »uenite ad me, omnes qui laboratis et onerati estis, et ego reficiam uos ;« et iterum: »Euge, serue bone et fidelis, quia super pauca fuisti fidelis, super multa te constituam, intra in gaudium Domini tui « Et nos quidem, fratres karissimi, hec uobis pro eterna caritate exhortationis uerba promittentes, que rursus pro ecclesiarum uestrarum priuilegiis congruere posse conspicimus, non desistimus impertire, et tam iuxta petitionem uestram quam filiorum nostrorum regum uobis presenti nostra preceptione uice beati Petri apostolorum principis auctoritatem tribuimus, ut, quando unum e uobis diuina ad se iusserit euocari, is, qui superstes fuerit, alterutrum in  loco defuncti debeat episcopum ordinare. Pro qua etiam re singula uestre dilectioni pallia pro eadem ordinatione celebranda direximus, ut per nostre preceptionis auctoritatem possitis Deo placitam ordinationem efficere. Quia ut hoc uobis concederemus longa terrarum marisque interualla, que inter nos et uos obsistunt, ad hec nos condescendere cegerunt, ut nulla possit ecclesiarum uestrarum iactura per cuiuslibet occasionis obtentum quoquomodo prouenire; sed potius commissi uobis populi deuotionem plenius propagare. Deus te incolumem custodiat, dilectissime frater.

Data die tertio Iduum Iuniarum, imperantibus dominis nostris piissimis Augustis Heraclio, annouigesimo quarto, post consulatum eiusdem anno uigesimo  tertio, et consulatus eius anno tertio, sed Heraclio felicissimo Cesare, il est filio eius anno tertio, indictione septima, id est anno Dominice Incarnationis sexcentesimo tricesimo quarto.

Misit et idem papa Honorius genti Scotorum litteras correctorias de obseruatione Pasche, ne paucitatem suam cunctis per orbem Christi Ecclesiis sapientiorem estimarent. Sed et Ioannes, qui successori eiusdem Honorii Seuerino successit, misit litteras pro eodem errore corrigendo, et Pelagiana heresi, quam apud eos reuiuiscere didicerat: que dicebat hominem sine peccato posse existere ex propria uoluntate et non ex gratia Dei. Nec enim homo potest sine peccato esse nisi iehsu Christus sine peccato conceptus et natus.  Nam ceteri homines etsi actuali peccato careant, contrahunt tamen originale secundum illud: Ecce enim in iniquitatibus conceptus sum, et in peccatis concepit me mater mea .

At uero Edwinus post septemdecim annos regni sui conserto graui prelio in campo, qui uocatur Hatfeld [al. Hethfeld], occisus est a Cedwalla rege Britonum adiuuante eum Penda Strenuo, qui ex eo tempore rex fuit Merciorum, eiusque totus uel peremptus est uel dispersus exercitus. Offrid quoque bellicosus filius eius occisus est ante eum. Alter Edfrid, necessitate cogente, ad Pendam refugit, a quo postmodum, regnante Oswaldo, perfide peremptus est. Dicitur autem quod Hatfeld rubens undique nobilium fumabat cruore. Ibi namque  miserabilis et inopinata fortissimorum facta est strages. Cedwalla siquidem rex potentissimus innumerabilem multitudinem secum adduxerat; Penda uero Strenuus strenuissimos, facta est igitur magna strages in ecclesia Nordhumbrorum. Penda enim paganus erat; Cedwalla uero pagano seuior, nec mulieribus nec paruulis parcens, se Anglos Britannia erasurum deliberans. Nec Britones magis communicant Anglis quam paganis, fidem eorum nichili pendentes. Allatum est autem caput Edwini regis Eboracum et illatum in ecclesia Petri, quam ipse cepit, sed Oswaldus perfecit. Nordhumbris igitur nichil presidii nisi fugam habentibus, Paulinus, assumpta secum regina Edelburga, quam pridem  adduxerat, rediit Cantiam nauigio, atque ab Honorio archiepiscopo et rege Eadbaldo honorifice susceptus est, habens etiam secum filium et filiam Edwini. Quos postea mater metu Eadbaldi et Oswaldi regum misit in Galliam nutriendos regi Dagoberto, qui erat amicus illius, ibique pueri defuncti sunt. Attulit quoque secum uasa pretiosa Edwini et crucem magnam auream et calicem aureum, qui in ecclesia Cantie adhuc sunt. Romano autem Rouensi presule absorpto fluctibus Italici maris, dum legatarius Honorii tenderet Romam, Paulinus eumdem episcopatum tenuit usquedum uixit; ubique moriens pallium, quod a papa acceperat, reliquit. Reliquerat autem in ecclesia sua Eboraci Iacobum diaconum uirum sanctum, qui ex hinc baptizabat,  et docebat, usquedum recuperata pace in prouincia et crescente numero fidelium, magister ecclesiastice cantationis iuxta morem Romanorum cepit existere, et ipse senex et plenus dierum iuxta Scripturas, uias patrum secutus est.

Eadwino regi successit Osric, cognatus eius in prouincia Deirorum. Eanfrid, filius Edelfridi regis, suscepit regnum Berniciorum. Nam in has duas prouincias gens Nordhumbrorum antiquitus diuisa erat. Hi autem iuuenes tempore regis Edwini apud Scotos et Pictos exsulantes baptizati sunt; ubi autem reges facti sunt ad idola conuersi sunt. Quos rex Cedwalla impie, sed iuste peremit, et primo quidem proxima estate Osricum, dum se in oppido municipio temerario obsedisset, erumpens subito  cum suis omnibus imparatum destruxit. Post annum uero occidit Enfridum ad se postulande pacis gratia uenientem cum duodecim militibus. Infaustus ille annus tam propter regum apostasiam, quam propter Cedwalle tyrannidem, qua non terras ut uictor acquirebat, sed ut pestis destruebat: unde ille annus sequentibus regis Oswaldi assignatur. Qui, post occisionem fratris Enfridi, superueniens cum paruo exercitu signum sancte crucis manibus suis erexit, ac fouee impositam cespitibus firmauit, dixitque: Flectamus genua, et Deum omnipotentem uiuum ac uerum in commune deprecemur ut nos ab hoste feroci ac superbo sua miseratione defendat. Scit enim quia iusta pro salute gentis nostre bella suscipimus. Quo facto, incipiente diluculo  congressi Cedwallam et copias illas, quibus nichil resistere posse iactabat, ceciderunt apud Denisesburne, id est riuus Denisii. Unde dicitur: Cedes Cedwalle Denisii cursus cercuit. Qui locus in magna ueneratione habetur, ut in libro Miraculorum dicetur.

Oswaldus igitur rex ut fidem augeret, misit in Scotiam ubi exsulauerat, accepitque pontificem Aidanum summum uirum, quamuis pascha non recte celebraret more septentrionalium Scotorum. Australes enim Hibernie insule partes iamdudum admonitione pape rectum pascha susceperant. uenienti ergo episcopo rex sedem episcopalem in insula Lindesfarnensi tribuit. Igitur fides cepit dilatari,  pulchroque spectaculo sepe contigit ut, euangelizante Aidano, qui Anglorum linguam perfecte non nouerat, ipse rex suis ducibus ac ministris interpres existeret. Longo enim exsilii sui tempore linguam Scotorum plene didicerat. Crescebat igitur fides, monachisque uenientibus de Scotia, feruenter docebatur: monachus enim ipse episcopus erat de insula, que uocatur Hii, cuius monasterium septentrionalium Scotorum et omnium Pictorum arcem tenebat. Que insula ad ius quidem Britannie pertinet, non magno ab ea freto discreta; sed donatione Pictorum, qui illas Britannie plagas incolunt, monachis Scotorum tradita, eo quod ab illis fidem perceperunt.

Namque anno gratie 565, regnante post Iustinianum  Iustino Minore, uenerat de Hibernia abbas Columba ad predicandum septentrionalibus Pictis, id est iis qui arduis et horrentibus montium iugis ab australibus Pictis separantur. Australes enim Picti prius conuersi fuerant per Niniam episcopum Britonem Rome edoctum. Cuius sedem episcopatus Sancti Martini nomine, ubi ipse Columba sepultus est, iam nunc Anglorum gens obtinet. Qui locus ad prouinciam Berniciorum pertinens uulgo uocatur. Ad Candidam Casam, eo quod ibi ecclesiam de lapide insolito Britonibus more fecerit. uenit autem Columba, regnante Bridio, filio Meilocon rege Pictorum potentissimo, uigesimo anno regni eius, gentemque illam conuertit: unde et prefatam insulam ab iis accepit, que est quasi  familiarum quinque iuxta estimationem Anglorum, quam successores eius usque hodie tenent, ubi et ipse sepultus est. Erat autem et aliud monasterium nobile in Hibernia de Armach, id est campus roborum. Ex quo utroque monasterio plurima in Hibernia et Anglia propagata sunt: in quibus omnibus monasterium Dü principatum tenet. Abbati autem illius insule omnis prouincia et etiam episcopi ordine inusitato solent esse subiecti, quia Columba predicator non episcopus fuit, sed presbyter et monachus. Cuius successores eius imitatione ualde claruerunt; tamen in obseruatione pasche errabant, donec Egbertus Anglicus eos correxit. Aidanus igitur hinc missus episcopatum Nordhumbre tenuit. Cuius institutione formatus  rex Oswaldus, ut mente proficiebat, ita et regno plus quam omnes maiores eius. Omnes igitur gentes Britannie, scilicet Britones, Anglos, Pictos, Scotos in ditionem accepit; adeo tamen sublimis, humilis fuit et benignus peregrinis et pauperibus.

Quinta pars sequitur, de conuersione occidentalium Saxonum, qui antiquitus Geuisse uocabantur: que facta est per Birinum episcopum. Qui concilio pape Honorii adueniens, ad quod etiam ordinatus est episcopus per Asterium Genuensem episcopum, gentem Geuissorum ingrediens paganissimam, baptizauit eos et regem eorum Kinigils. Contigit autem pulchre sanctum regem Oswaldum adfuisse,  eumque de lauacro suscepisse, cuius filiam Oswaldus erat accepturus in coniugem. Donauerunt autem ambo reges Birino ciuitatem Dorcic ad sedem episcopii, ibique, constructis ecclesiis, sepultus est. Et post multos annos Hedde episcopatum agente, translatus inde in Wentam ciuitatem, que Wincestre uocatur, et in ecclesia Petri et Pauli positus est; defuncto autem rege Kinigilso, successit filius eius Cenwalh, qui fidem renuit, nec impune. Repudiata enim sorore Pende regis Merciorum, quam duxerat, aliamque ducens bello uictus est, et regno priuatus ab illo, triennioque exsulans apud Annam regem orientalium Anglorum fidelem fidem recognouit. Cum uero Cenwalh restitutus esset in regno, constituit episcopum Ailbertum [al. Agilbertum]  natione Gallum, sed tunc de Hibernia gratia legendi uenientem. Postea uero rex Anglicum sciens tantum pertesus barbare loquele subintroduxit in prouinciam sue lingue episcopum Wine, et ipsum in Gallia ordinatum, diuidensque in duas parochias prouinciam, huic in Wenta sedem tribuit; unde offensus Ailbertus, quod hoc ipso inconsulto ageret, rediit Galliam, et acceptum episcopatum Parisiis usque ad obitum tenuit. Postea rex idem pepulit etiam Wine ab episcopatu, qui secedens ad uulfere regem Merciorum emit pretio ab eo sedem Londonie ciuitatis, eiusque episcopus usque ad obitum mansit. Carente igitur pastore prouincia, cum rex hostibus et damnis ideo sepius affligeretur, misit pro Ailberto Parisios: qui nolens episcopatum  illum dimittere, misit Leutherium nepotem suum. Hic igitur ordinatus episcopus a Theodoro archiepiscopo episcopatum Geuissorum longo tempore rexit solus.

Ea tempestate post Eadbaldum regem Centensem, Ercembert filius eius XXIu annis nobiliter regnauit. Hic primus in toto regno idola destrui, et ieiunium quadragesimale obseruari precepit, penas transgressoribus posuit; duxitque Sexburh maiorem filiam regis Anne, minorem uero filiam suam Edelburh et filiam uxoris sue Setrid miserat rex Anna ad monasterium Bruges ad seruiendum Domino: que utraque cum esset peregrina merito uirtutum Bregensis abbatissa effecta est. Tunc siquidem mittebant nobiles Anglie filias suas erudiendas  in Bruge et in Kala et in Andilegum monasterio. Misit et Ercembert Bruges filiam suam Erchengotam Christi uirginem sanctam et preclaram. Cuius opera uirtutum, cuius signa miraculorum ab incolis loci illius usque hodie narrantur; de cuius laude in libro Miraculorum dicemus.

Eo quoque tempore Oswaldus, cum regnasset nouem annis internumerato illo anno aliorum predicto, occisus est etiam a Penda Strenuo commisso graui prelio apud Mesafeld [al. Maseuseld], anno etatis sue XXXuIII, die quinto Augusti. Unde dicitur: Campus Mesafeld sanctorum canduit ossibus. Occulto autem Dei iudicio inuisi Deo pagani dilectos eius mactauerunt, et escas uolatilibus celi dederunt.  In loco autem cedis illius miracula usque hodie fiunt. Successit uero regi sancto frater eius Oswi, regnans XXuIII annis in prouincia Berniciorum. Sed in prouincia Deirorum Oswine filius Osrici regis, de quo predictum est, uII annis regnauit. Ingrauescentibus uero causis, cum reges simul conflicturi essent apud Wilfaresdune, id est montem Wilfari, et est a uico Cataractone decem ferme millibus contra solstitialem occasum, uidens se Oswine imparem uiribus, remittens exercitum, abscondit se in domo Hunwaldi comitis, quem sibi amicissimum putabat, cum uno tantum milite nomine Tondehere; sed ab eodem comite proditus est Oswio, et detestanda omnibus morte cum eodem milite per prefectum eius Edelwinum [al. Eilwinum]  interfectus est in Getlingum, ubi pro utriusque regis anima id est occisi et eius qui occidere iussit, ecclesia constructa est. Erat autem rex Oswine aspectu uenustus, statura sublimis, affatu iucundus, moribus ciuilis, manu largus, et ideo ab omnibus dilectus, et a nobilibus cuiusque prouincie frequentatus; de cuius humilitate digna relatu inter sancti Aidani sibi dilectissimi opera referemus. Secundo autem anno Oswi regis successit patri magno Paulino Ithamar episcopus in Rouensi ecclesia. Tunc temporis regno orientalium Anglorum, post Carpwaldum Redwaldi successorem, Sigbert frater eius preerat homo religiosus: qui in Gallia exsulans pro inimicitia Redwaldi baptizatus fuerat. Rexque factus, ut in Gallia uiderat, scholas puerorum  instituit, iuuante se Felice episcopo: ad quem sanctus Furseus de Hibernia ueniens, nobiliter susceptus est. Rex autem tantum Deo adhesit ut, cognato suo Egnice [al. Egrico], regno commendato, monasterium intraret, et tonsuram acciperet. Post multos autem annos cegerunt eum exire contra regem Pendam. Ille tamen nonnisi uirgam in manu habebat in prelio; occisus est igitur cum rege Egnice et exercitu; quibus successit Anna, filius Eni, de regio genere, uir bonus et bone pater sobolis: quem etiam Penda postea cecidit. Felici autem episcopo orientalium Anglorum successit Thomas, post quem Bonifacius. Hos omnes cum ordinasset Honorius archiepiscopus, mortuus est: cui Deusdedit sextus archiepiscopus Centensis successit,  ordinatus ab Ithamar Rouensi episcopo. Ithamaro uero successit Damianus.

Sexta pars sequitur de conuersione Midelengle, id est Mediterraneorum Anglorum sub principe Peda, quem pater illi genti prefecerat: dederat namque rex Oswi Pede filio Pende regis filiam eo pacto ut Christianus efficeretur. Hoc etiam maxime factum est persuasione Alfredi filii Oswi regis, qui sororem eius duxerat Chineburgam filiam Pende. Baptizatus est igitur Peda cum suis a Finano episcopo in uico, qui dicitur Ad murum, acceptisque presbyteris secum Ceadda et Adda [al. Abda], et Betti, et Diuma, reuersus est ad propria. Nec prohibuit Penda [al. Peda] quin de sua, hoc  est Merciorum natione crederent, qui uellent, temnebatque credentes et male uiuentes. Post biennium uero conuersi sunt Merci hoc modo. Oswi namque rex, cum irruptiones Pende regis intolerabiles ferre non posset, obtulit ei munera innumera. Penda uero strenuus, quia gentem eius exterminare decreuerat, munera spreuit. Igitur Oswi supremis accensus doloribus, ait: »Si paganus nescit accipere nostra donaria, offeramus ei qui nouit Deo.« uouit ergo se filiam suam Deo sacraturum, et duodecim predia monasteriis danda, et sic cum paucis multos aggressus est. Denique fertur quia, tricies maiorem pagani habuerunt exercitum; siquidem ipsi triginta legiones ducibus nobilissimis instructas in bello habuere. Quibus Oswius rex cum Alfrido  filio suo perparuum, ut dixi, habens exercitum; sed, Christo duce, confisus occurrit. Nam alius filius eius Egfrid eo tempore in prouincia Merciorum apud reginam Cinewissem obses tenebatur. Filius autem Oswaldi regis Edilwald, qui iis auxilio esse debuerat, in parte erat aduersariorum, iisdemque contra patriam et patruum suum pugnaturus ductor exstiterat. Quamuis in ipso tempore pugnandi sese pugne subtraxerat, euentumque discriminis tuto in loco exspectabat. Inito ergo certamine, fugati sunt et cesi pagani duces triginta: Deus enim omnipotens cum suis aderat, dissoluitque fortitudinem regis Pende, solitumque robur neruorum brachiis eius dempsit, et cor magnanimum contabescere iussit; ideo nec se in ictibus  suis cognouit, nec armis hostium impenetrabilis fuit; stupuitque hostes tales esse, qualis ipse hostibus esse solebat, se uero talem, quales illi esse solebant. Qui ergo semper alienum sanguinem fuderat, sensit quod egerat, dum iam cruore suo terram imbuit, et cerebro respersit: ergo qui ad auxilium eius uenerant pene sunt omnes interfecti. In quibus Adilhere frater Anne regis orientalium Anglorum, qui post eum regnauit, auctor ipse belli perditis militibus siue auxiliis interemptus est. Et quia prope fluuium Minwed pugnatum, qui tunc per inundantiam pluuiarum late alueum suum imo omnes ripas suas transierat, contigit ut multo plures aqua fugientes quam bellantes perderet ensis. Igitur Elfleda, filia Oswi regis monachata est in Hertei  [al. Herten], id est insula Cerui; deinde constructo monasterio in Streneshalh, abbatissa ibidem obiit, ubi sepultus est pater eius Oswi, et mater eius Enflad, et pater matris eius Edwine. Tribus igitur annis post mortem Pende rexit Oswi gentem Merciorum et ceteras australes prouincias gentemque Pictorum ex parte magna: dedit etiam Pede filio Pende cognato suo regnum australium Merciorum, qui sunt familiarum u millium, discreti fluuio Trente ab aquilonaribus Mercis, qui sunt familiarum uII millium. Peda autem proditione coniugis sue occisus est. Oswio igitur regi gentes Merciorum tribus annis subiecte fuerunt, que, desecto capite perfido, ad fidei Christiane gratiam per eum conuerse sunt. Igitur Diuma factus est episcopus Midelengle, et  Merciorum, et Lindisfarorum: qui ibidem defunctus est; cui successit Cellet [al. Cellec], qui ad Scotos unde uenerat rediit. Sed post tres annos duces Merciorum rebellantes uulfere filium Pende in regem leuauerunt. Quo regnante XuII annis, fuit primus episcopus Trumhere, secundus Iaruman, tertius Ceadda, quartus Wilfrid.

Tunc quoque orientales Saxones, qui olim Mellitum expulerant, iterum conuersi sunt. Erat enim rex eiusdem gentis Sigbert, qui post Sigebertum cognomento Paruum regnauit, amicus regis Oswi. Ad quem cum sepe ueniret, et predicaretur ab eo, baptizatus est a Finano episcpo in uico ad murum, qui est XII millibus a mari orientali. uocatus  autem Ceadda a Medelenglis, factus est episcopus super Estsere, baptizabatque maxime in ciuitate Itancestre, que est in ripa Pente amnis, et in Tilaburh, que est in ripa Tamesis. Consuli ergo cuidam pro illicito coniugio uetuit omnium communionem: quod contemnens rex, prandit cum eo, reuertensque obuiantis episcopi cecidit ad pedes; quem iacentem iratus uirga tangens predixit eum in ipsa domo moriturum, contigitque ut consul predictus et frater eius eum in ipsa domo interficerent; dixeruntque se id fecisse, quia nimis erat et parcens hostibus. Successit autem Sigberto Switelm baptizatus ab ipso Ced, in Estanglia in Rendlesham, id est mansione Rendli, suscepitque cum de lauacro Adelwald rex ipsius gentis, frater Anne  regis eorumdem. Aedelwaldus uero filius regis Oswaldi rex Deirorum eidem Ced episcopo tribuit locum ad Lestingi monasterii faciendi. Quo constructo, cum illuc ab Estsere sepe rediret, tempore mortalitatis ibidem obiit: cui successit in episcopatu frater eius Ceadda.

Interea Finan episcopus in insula Lindisfarnensi ecclesiam fecit totam de secto robore. Quam cum postea Theodorus archiepiscopus dedicasset, Edbert episcopus ibidem plumbo parietes et tectum operuit. Finano defuncto successit Coleman, qui male seruabat Pascha, sicut Aidanus et Finan: igitur inde disputatum est coram Oswi rege et Alfrido rege, filio eius. Hinc erat Colmannus et Ced episcopus predictus: inde Ailbertus episcopus occidentalium  Saxonum, qui ad Alfridum regem amicum eius uenerat, et Iacobus diaconus Paulini: quorum digne pars preualuit. Ced igitur postea rectum Pascha seruabat. Colmannus uero cum parte ossium patris Aidani nolens mutare sectam, in patriam reuersus est. Cui successit Tudda in episcopatu Nordhumbre. Eata uero prius custos postea episcopus factus est Lindesfarnensis. Hi autem tres episcopi Scotorum, Aidanus, Finan, Colmannus mire sanctitatis fuerunt et parcimonie. Nec enim potentes seculi suscipiebant, qui ad eos nisi orandi causa non ueniebant. Rex ipse cum quinque uel sex ministris cum orasset uel discedebat, uel cibo fratrum utebatur. Adeo autem sacerdotes erant illius temporis ab auaritia immunes, ut nec territoria  nisi coacti acciperent. Nec longe post facta est eclipsis solis die tertio Maii hora decima diei: quam grauis pestilentia secuta est, Britanniam et Hiberniam magna strage deuastans. Qua plaga Tuda episcopus mortuus est, et sepultus in Wemalet.

Alfridus uero filius Oswi, iam regnans in parte regni patris misit Wilfridum presbyterum ad regem Galliarum, ut eum consecrari faceret episcopum. Quem Ailbertus predictus iam tunc presul Parisius cum plurimis episcopis honorifice consecrauit in uico, qui uocatur Compendium. Rex autem Oswi, imitatus industriam filii misit Ceddam presbyterum, quia archiepiscopus iam obierat, ad Wine  episcopum occidentalium Saxonum, qui ab eo ordinatus est episcopus Eboracensis Ecclesie. Cedda igitur episcopus Aidanum magistrum suum cepit sequi, et exemplum Ced fratris sui, pergens non equo sed pedibus, instans lectioni, studens ueritati, amicus castitatis, seruus humilitatis, ueniens quoque Britanniam, Wilfrid iam episcopus doctrina sua multa Ecclesie Anglorum contulit.

Post Switelm regem Estsere, cum Sighere et Sebbi regnarent, pro prefata mortalitate Sighere et gens sua ad idola reuersi sunt. Rex autem uulfere, mittens ad eos Iaruman episcopum, reuocauit eos ad fidem per eum feliciter. Tunc quoque regibus Anglorum nobilissimis Oswi et Egbert misit uitallianus papa litteras, requisitus de statu Ecclesie  et pasche. Nec longe post misit iis Theodorum archiepiscopum.

Theodorus post Damianum ordinauit Puttam Roffi episcopum; regis etiam uulferi petitione Ceddam transtulit a monasterio, quod est in Lestingei ad episcopatum Lichefed, ubi miraculis claruit, que suo loco dicentur. Oswio autem rege infirmitate defuncto, regnante Egfrido filio eius anno tertio, cegit Theodorus concilium cum ceteris episcopis, cuius decreta in ultimo librorum ponentur. Post hec offensus per quamdam inobedientiam Theodorus Winfridum episcopum Merciorum deposuit, pro quo Sexwlfum ordinauit. Londonie etiam Ercenwaldum constituit episcopum tempore  Sebbi et Sighere regum predictorum, cuius miracula suo loco dicentur. Eo tempore Edelred rex Merciorum Cantiam uastauit, Roffi destruxit, Putta episcopus aufugit. Huic Chichelmus successit, sed paupertate secessit. Tunc uero Gemundus successit. Anno eodem cometa apparuit tribus mensibus mane.

Egfridus rex Nordhumbrie fugauit Wilfridum ab episcopio. Loco cuius Bosa Deirorum prouinciam, Eata Berniciorum suscepit, hic Eboraci, ille in Haugustaldensi uel Lindisfarnensi Ecclesia. Tunc etiam Eadhed in prouincia Lindisfarorum, quam nuperrime rex Egfrid, superato uulfere, obtinuerat, ordinatur episcopus. Et hunc primum eadem prouincia proprium accepit presidem, secundum  Ailwinum [al. Aedilwinum], tertium Eadgarum, quartum Kinebertum, quem in presenti habet, inquit Beda. Habebat enim ante Eadhedum antistitem Sexulfum, qui etiam Merciorum et Widelengle simul episcopus fuit: unde et expulsus de Lindesei in illarum prouinciarum regimine permansit; ordinati sunt autem Eadhed et Bosa et Eata Eboraci a Theodoro, qui etiam post annos tres abscessionis Wilfridi horum numero duos addidit antistites, Trumbertum ad Ecclesiam Haugustaldensium, remanente Eata ad Lindisfarnensem, et Trumwine ad prouinciam Pictorum, que tunc Anglis subiecta erat. Eadhedum de Lindessei reuersum, eo quod rex Aedelred prouinciam recepisset, Ripensi Ecclesie prefecit.

 Septima pars sequitur de conuersione Australium Saxonum per Wilfridum episcopum facta, qui ab episcopio pulsus, ut supra dixit, Roma petita Britanniam rediit, et australes Saxones, qui sunt familiarum septem millium, ad fidem conuertit. Rex autem eorum Adilwald [al. Adilwaluh] paulo ante baptizatus fuerat in prouincia Merciorum suasione regis uulfere, a quo etiam de lauacro susceptus est; in cuius signum adoptionis dederat illi uectam insulam et Meanwarorum prouinciam in gente occidentalium Saxonum. Concedente igitur, imo gaudente rege, Wilfridus predicans, primo duces et milites, deinde plebem sacro fonte abluit. Ipsa igitur die populo imber affluxit, qui tribus cessauerat annis; unde fames acerbissima  plebem prostrauerat. Denique ferunt, quia sepe XL simul aut L inedia homines macerati processerunt ad precipitium aliquod siue ripam maris, et uinctis misere manibus pariter omnes aut ruina perituri aut fluctibus absorbendi deciderent. Sed, baptismate simul et pluuia ueniente, refloruit terra; rediit, uiridantibus aruis, annus letus et frugifer. Sic et cor omnium et caro omnium exsultauit in Deum uiuum. Docuit etiam eos antistes piscari; nec enim prius nisi ad anguillas tantum piscari sciebant. Collectis ergo retibus, misit se in mare, et mox trecentis piscibus captis, centum pauperibus dedit, centum iis quorum erant retia, centum in suos usus reseruauit. Quod uidens populus libentius eius uerbis celestia bona sperare ceperunt,  cuius ministerio temporalia bona sumpserunt. Dedit autem ei rex Adelwald insulam LXXXuII familiarum, nomine Selesei, id est insulam uituli marini. Circumdatur undique mari preter funde iactum ab occidente: qualis locus a Latinis peninsula, a Grecis uocatur. Ibi ergo Wilfrid fundato templo u annis fuit, id est usque ad mortem Egfridi regis, ubi seruos suos et ancillas CCL Christianos fecit et liberos.

Interea Cedwalla, iuuenis de regio genere Geuissorum exsulans, interfecit regem Adelwald. Sed mox expulsus est a ducibus regis Berctuno et Anduno, qui prius regnauerunt. Sed cum Cedwalla  esset rex Geuissorum, priorem occidit et prouinciam grauiter uexauit tam ipse quam successor eius. Unde toto illo tempore reuocato, domum Wilfrido proprio caruit antistite, et episcopo Wente subiecti sunt.

Cedwalla rex debellauit insulam uectam adhuc idololatram, et secundum uotum quartam partem dedit Wilfrido episcopo, qui tunc forte de gente sua superueniens aderat. Est autem insula mille ducentarum familiarum: unde data est episcopo possessio trecentarum familiarum. Duos autem filios Arwaldi regis insule iam occisi, post patrem occidendos fecit abbas Redford, id est uadum arundinis, prius baptizari concessione Cedwalle. Sic conuersa est uecta ultima regio Britannie. Hoc  ergo ordine, postquam omnes Britanniarum prouincie fidem Christi susceperant, Theodorus archiepiscopus, ad confirmandam fidem tam recentium quam ueterum, concilium constituit cum episcopis Britannie de fide catholica tractaturus; et tractatum synodalibus litteris eterne memorie commendauit. Quas litteras in exordio sequentis libri, quem de gestis regum Anglorum fidelium usque ad aduentum et bella Dacorum perducturi sumus, dignum duxi proponere. Huius namque libri partes omnes secundum ordinem et propositum pertractate sunt.



LIBER QUARTUS.


 In nomine Domini nostri Iesu Christi Saluatoris nostri, imperantibus dominis nostris piissimis, Egfrido rege Himbronensium anno decimo regni eius, et Centwino rege Westsere anno u regni eius, et Edelredo rege Merciorum anno uI regni eius, et Aldulfo rege Estanglorum anno septimo decimo regni eius, et Lothario rege Cantuariorum anno uII regni eius, sub die quintodecimo Kalendarum Octobrium, indictione septima, presidente Theodoro, gratia Dei archiepiscopo Britannie insule et ciuitatis Doruernensis, una cum eo sedentibus ceteris episcopis Britannie insule uiris uenerabilibus, prepositis sacrosanctis Euangeliis, in loco qui Saxonico uocabulo Watfeld nominatur. Pariter tractantes fidem rectam et orthodoxam exposuimus, sicut Dominus noster iehsu Christus  incarnatus tradidit discipulis suis, qui presentialiter uiderunt et audierunt sermones eius, atque sanctorum Patrum tradidit Symbolum, et generaliter omnes sancte et uniuersales synodi, et omnis probabilium catholice Ecclesie doctorum chorus. Nos itaque sequentes eos pie atque orthodoxe iuxta diuinitus inspiratam doctrinam eorum professi credimus constanter et confitemur secundum sanctos Patres proprie et ueraciter, Patrem et Filium et Spiritum sanctum, Trinitatem in unitate consubstantialem, et unitatem  in Trinitate, hoc est, unum Deum in tribus subsistentibus personis et consubstantialibus, equalis glorie et honoris. Et post multa huiusmodi, que ad recte fidei confessionem pertinebant, hoc quoque sancta synodus suis litteris addidit: Suscipimus sanctas et uniuersales quinque synodos beatorum et Deo acceptabilium Patrum, id est qui in Nicea congregati fuerunt CCCXuIII contra Arium impiissimum et eiusdem dogmata, et in Constantinopoli CL contra uesaniam Macedoni et Eudoxi et eorum dogmata, et in Epheso primo CC contra Nestorium nequissimum et eius dogmata, et in Chalcedone CDXXX contra Eutychen et Nestorium et eorum dogmata, et iterum in Constantinopoli quinto congregati sunt concilio in tempore Iustiniani Minoris contra Theodorum et  Theodoreti, et Ibe epistolas, et eorum dogmata contra Cyrillium. Et paulo post: Et synodum que facta est in urbe Roma in tempore Martini pape beatissimi, indictione prima, imperante Constantino piissimo anno nono suscepimus, et glorificamus Dominum nostrum Iesum Christum sicut isti glorificauerunt, nichil addentes uel subtrahentes; et anathematizamus corde et ore quos anathematizauerunt; et, quos susceperunt, suscipimus, glorificantes Deum Patrem sine initio, et Filium eius unigenitum ex  Patre generatum ante secula, et Spiritum sanctum procedentem ex Patre et Filio inenarrabiliter, sicut predicauerunt hi, quos memorauimus supra, sancti apostoli, et prophete, et doctores; et nos omnes subscripsimus, qui cum Theodoro archiepiscopo fidem catholicam exposuimus. Intererat autem huic synodo Ioannes archicantator ecclesie Sancti Petri Rome, et abbas Sancti Martini, qui nuper inde uenerat iussu pape Agathonis cum Benedicto abbate uenerabili. Benedictus autem construxerat monasterium Sancto Petro iuxta ostium fluminis Wiri. Qui Romam profectus ad confirmandum priuilegium templi illius ex concessione regis Egberti, rediens Ioannem predictum secum adduxit. Huius Benedicti successor fuit Ceolfridus abbas sub quo Beda  deguit. Ibi ergo Ioannes cantare docuit Romano more, et decreta synodi Martini pape, ubi ipse interfuerat, ibi scripta reliquit. Repetens uero Romam, relaturus qualitatem fidei Anglorum in uia mortuus est, et Turonis sepultus. Nunc igitur his ita pertractatis, redeundum est ad contextum historie regum Anglorum, quem in fine libri secundi desecuimus, connectendusque est illi tractatui tractatus iste, ut in directum protendatur narratio.

Centwino [al. Kentwino] igitur occidentalium Saxonum rege defuncto, Cedwalla post eum regnans, auxilio Mul fratris sui insulam uectam suam uiribus suis fecit: namque frater eius Mullaudabilis  et gratiosus, terribilis erat uiribus, et decorus aspectu; ideoque et omnibus amabilis erat, et fame prerogatiua clarissimus. Perrexerunt ergo fratres predicti in Kentensem prouinciam, causa uirium suarum exercitandarum et fame ampliande. Ipsi namque necdum baptizati erant, quamuis predecessores eorum et populus omnis Christi essent. Igitur ingredientes Kent, nullo obsistente, predati sunt totam prouinciam.

Cedwalla namque, cum regnum suum inuaderet, Lotharius rex Cantie regnum suum moriens deseruit: uulneratus namque est rex impiger Lotharius in pugna australium Saxonum, quos contra eum Eadric filius Egberti aggregauerat, et uulnerum immanitate inter medendum defunctus est. Ac post  eum idem Eadric anno uno et dimidio sine amore et reuerentia Centensium regnauit. Eo quoque tempore Egfridus rex Nordhumbre mortuus est: miserat namque anno precedente, Hiberniam ducem Berctum cum exercitu, qui misere gentem innoxiam, et nationi Anglorum semper amicam uastauit. At Hiberni et pro posse suo repugnantes, et diuine auxilium pietatis inuocantes, celitus se uindicari continuis Deum imprecationibus postulabant. Et quamuis maledici regnum Dei possidere non possint, creditum est tamen, quod ii, qui merito impietatis sue maledicebantur, ocius, Domino uindice, penas sui reatus luerent. Siquidem anno post hunc proximo idem rex, cum temere exercitum ad uastandam Pictorum prouinciam duxisset,  multum prohibentibus amicis et maxime beate memorie Cutberto, qui nuper fuerat ordinatus episcopus  introductus est, simulantibus fugam hostibus, in angustias inaccessorum montium, et cum maxima parte copiarum, quam secum adduxerat, exstinctus; datumque est illi, ne audiret amicos reuocantes se, quia noluerat audire patrem Egbertum ne Scotiam nil se ledentem impugnaret. Exinde spes cepit et uirtus Anglorum fluere, et retro sublapsa referri: nam et Picti terram suam cuius partem tenebant Angli recuperauerunt; Britones quoque nonnullam libertatem receperunt, quam hactenus habent. uir autem Domini Trumwine, abbas Ebercurni positi quidem  in regione Anglorum, sed iuxta fretum, quod Anglorum terras Pictorumque disterminat, fugit inde et in monasterio Streneshal sepe dicto obiit. Successit autem Egfrido in regnum Alfrid uir in Scripturis doctissimus, qui frater eius et filius regis Oswi esse dicebatur; destructum regni statum, quamuis intra fines angustiores, nobiliter recuperauit.

Cedwalla secundo anno regni sui misit fratrem suum Mul fortissimum, et iuuenes cum eo fortissimos predatum Kent, petitione eiusdem fratris sui. Allexerat enim eum preteriti anni lucrum gloriosum, et fame pretium non exosum. Pergens igitur in Kent, non inuenit qui ei resisteret, et terram  predando in solitudinem redigens, et Christi seruos immeritos affligens, maledicta eorum merita sensit. Nam, cum hostes effeminatos duceret, et nichil sibi pro uiribus preuideret, irruit in domum quamdam longe a suis cum duodecim tantum militibus predaturus; ubi inopinata multitudine circumuentus, cum hostes interficiendo non deficeret nec proficeret, qui armis cedi non poterat, in ipsa domo cum duodecim militibus suis igne combustus est. Periit ergo flos iuuenum, et iuuenilis euanuit exercitus. Unde comparet quam nichili sit confidentia fortitudinis ad Dei omnipotentiam. Hec audiens Cedwalla rursus ingressus est Cantiam, ubi mirabili cede et innumera satiatus rapina, cum non inueniret quid cederet uel raperet, ad sua magnus uindex et uictor  seuus rediit.

Cedwalla rex, cum duobus annis regnasset, se regnumque suum abdicans, propter Deum regnumque perpetuum Romam petiit, illud glorie singularis sibi estimans, si ibi baptizaretur et moreretur. Sergius ergo papa baptizauit eum, et ex nomine apostoli Petrum uocauit; rex uero secundum uotum infra septem dies in albis mortuus est duodecimo Kalen. Maii, et sepultus est in ecclesia Sancti Petri, super quem scriptum est hoc epitaphium:

Culmen, opes, sobolem, pollentia regna, triumphos,
   Exuuias, proceres, menia, castra, lares,
Queque patrum uirtus, et que congesserat ipse
   Cedwal omnipotens liquit amore Dei:
Ut Petrum sedemque Petri rex cerneret hospes,
    Cuius fonte meras sumeret almus aquas:
Splendificumque iubar radianti carperet haustu.
   Ex quo uiuificus fulgor ubique fluit.
Percipiensque alacer rediuiue premia uite,
   Barbaricam rabiem nomen et inde suum
Conuersus conuertit ouans, Petrumque uocari
   Sergius antistes iussit, ut ipse pater.
Fonte renascentis quem Christi gratia purgans,
   Protinus albatum uexit in arce poli.
Mira fides regis, clementia maxima Christi,
   Cuius consilium nullus adire potest.
Sospes enim [al. iuuenis] ueniens supremo ex orbe Britanni
   Per uarias gentes, per freta, perque uias,
Urbem Romuleam uidit, templumque uerendum
   Aspexit Petri, mystica dona gerens.
Candidus inter oues Christi sociabilis ibit,
   Corpore nam tumulum, mente superna tenet.
Commutasse magis sceptrorum insignia credas,
   Quem regnum Christi promeruisse uides.

 Ine regnauit post hunc super Westsere XXXuII annis. Ine fuit filius Cenred, filii Ceolwold. Ceolwold fuit frater Cinewold, fueruntque ambo filii Cudwine, filii Ceauling, filii Chenric, filii Certic. Huius regis anno secundo Theodorus archiepiscopus XXII anno episcopatus sui transiit: cuius loco Britwold abbas Raculf lectus est et sacratus archiepiscopus: ad hoc usque tempus fuerunt Romani archiepiscopi; exinde fuerunt Angli. Ipse uero Briwoldus ordinauit Tobiam Rouensem episcopum, Latina, Greca et Saxonica lingua multipliciter instructum. Eo tempore erant duo reges in Kent, non tam secundum stirpem regiam quam secundum inuasionem, scilicet Nithred et Webhard.

 Ine uI anno regnante, legitimus rex Kentensis Withred confortatus in regno religione simul et industria suam gentem ab extranea inuasione liberauit. Withred namque fuit filius Egbrith, filii Erchenbricth, filii Eadbald, filii Edelbrith. Tenuit autem regnum Kentense XXXII annis nobiliter et pacifice. Anno eodem Ine rex castrorum acies ordinatas et terribiles in Kantiam deduxit uindicaturus combustionem Mul cognati sui. Rex autem Withred obuiam ei adfuit non cum feroci arrogantia sed pacifica supplicatione; non cum frendentibus minis, sed rhetorici mellis dulcedine, qua regi fero persuasit ut, armis depositis, multam pecunie a Kentensibus acciperet pro cede iuuenis: et sic lis finita  ruit, pax confirmata reuixit. Rex uero Kentensis abhinc semper in pace regnauit. Tertio post hunc anno Merci, qui dicuntur etiam Sudhumbri [al. Subhimbri], turpe scelus commiserunt: reginam namque Ostridam, uxorem Edelredi regis sui et Egfridi regis sororem, inhumane occiderunt.

Ine XI anno regnante, Bertus [al. Briht] predictus consul Egfridi sensit maledicta Hibernensium, quorum ecclesias destruxerat, sicut et dominus suus senserat. Sicut enim Egfridus rex ingressus terram Pictorum cedem ibi pertulit, ita et iste ingressus terram eorumdem uindicaturus dominum suum ab iisdem occiditur. Circa hoc tempus ab Incarnatione Domini septingenti anni fuerunt. Aedelred, filius Pende, rex Merce Omnipotentis benignitate uisitatus,  fit monachus anno XXIX regni eius, et sepultus est apud Bardenie feliciter: cui successit Cenred cognatus eius similis uirtute et felicitate. Cum enim quinque annis regnum nobiliter tenuisset, nobilius multo sceptra regni reliquit. ueniens namque Romam, et monachus ibi factus Constantino pontificante usque ad diem permansit ultimum: cum quo etiam Offa filius Sigheri regis orientalium Saxonum, rex si remansisset futurus, pari ductus deuotione Romam iuit, et monachatum suscepit. Imitamini ergo reges horum duorum regum felicissimam, strenuitatem, scilicet Edelredi et Cenredi, quorum nomen permanet in eternum, qui diademata, uxores, urbes, cognatos, et omnia relinquentes multis millibus idem faciendi exemplum fuerunt. O Deus bone,  que et qualia diademata ei reddes, et ipse manu tua ceruicibus eorum summus pontifex impones in die exsultationis et letitie, quando cunctis millibus legionum celestium et terrestrium tecum reges predictos suscipientibus cum triumpho, et faciem eorum uidere desiderantibus, afferent fructum non centenum tantum, sed potius millenum, fructum odoriferum, fructum exspectabilem, et tibi ipsi uisu delectabilem! O Deus bone, quis nunc etiam igne sancti Spiritus accensus exempla regum illorum, et uere regum sequatur, ut adhuc etiam crescat eis exsultatio noui fructus, et uberiora tibi sequentium probitate munera offerant cum deuotissima iucunditate? heu miseri! dimittendus est sermo de regibus celi, qui o utinam perennis in  cordibus nostris miserulis et inertissimis figatur! Sed redeundum est de celo ad terras. Successit namque regibus predictis Mercie Ceolred in regno, quod idem octo annis patrie et auite uirtutis heres clarissime rexit.

Ine, uicesimo anno regni sui, diuisit episcopatum uestsexie in duo, qui unus esse solebat: partem orientalem a siluis tenuit Daniel, occidentalem Aldelmus. Aldelmo uero successit Forthere. Eodem anno Wilfridus episcopus, de quo inter miracula non silebitur, obiit apud Undalum XLu anno episcopatus sui, et sepultus est apud Ripun. Anno huic proximo pugnauit rex Ine et Nun cognatus eius contra Gerentem [al. Gerente] regem Wales. Cuius  pugne principio occisus est dux Higebald, ad ultimum uero Gerente cum suis faciem ab Anglis auertit, et fugiens arma et spolia sequentibus reliquit. Tunc etiam Berfrid consul restitit superbie Pictorum, dimicans inter Heue et Cere; ubi multitudine magna Pictorum strata ultor exstitit regis Egfridi et consulis Berti. Acca presbyter successit Wilfrido episcopo. Alfridus uero rex Nordhumbre quarto ante hunc anno infirmatus perierat apud Driffeld, anno regni sui uicesimo nondum impleto. Cui succedens Osredus filius eius puer octo annorum regnauit XI annis. Osred uero rex belli infortunio iuxta Were pugnans interfectus est. Cui succedens Cenred regnauit duobus annis, et mortuus est. Post quos Osricus regnauit ibidem undecim annis. Hi  namque quatuor reges regnauerunt in Nordhumbre tempore Ine regis.

Ine XXuI anno regni sui pugnauit contra Ceolred regem Merce, filium Edelredi regis, apud Monebirih; adeo autem horribiliter pugnatum est utrinque, ut nesciatur, cui clades detestabilior contigerit. Anno uero sequente, idem rex Merce Ceolred mundo exiit, et sepultus est apud Lichfeld. Adelbold successit ei in regnum Merce, uir fortis et uehemens, regnauitque uictoriose XLI annis. Eodem anno Egbertus uir uenerabilis conuertit monachos, qui erant in Dii ad catholicum pascha et canonicam tonsuram. Cumque cum iisdem conuersis moratus fuisset XIII annis, iam securus de correctione fratrum ipso die paschali cum missarum solemnia celebrasset,  exsultauit ut uideret diem Domini, uidit, et gauisus est . Eo tempore Naiton rex Pictorum conuersus fuerat ad rectum pascha litteris instructoriis a Ceolfrido abbate directis, qui post Benedictum, de quo prediximus, rexit monasterium, quod est ad ostium uiri amnis, et iuxta amnem Tina in loco, qui uocatur Ingiruum: scripsit ergo regi litteras de Pascha et de Tonsura magna plenas auctoritate: quod autem ille litteris persuasit, rex in toto regno suo regia auctoritate perfecit. Circa hoc tempus Cudburh soror Cneburh constituit abbatiam apud Mineburn, que data fuerat Egferdo Dordhumbre sed, eo uiuente, separata.

 Ine XXXuI anno regni eius exercitum suum in Sudsere promouit, pugnauitque contra Sudsexas potenter et uictoriose, et interfecit in eodem prelio Ealdbrith, quem prius fugauerat a castro, quod uocatur Cantune, quod quidem rex Ine construxerat, sed quia iuuenis predictus Ealbriht castrum introierat, qui regius hostis erat, Edelburh regina, uxor Ine, castrum cepit armis, captumque destruxit, et eum fugere compulit in Sudrei. Eodem anno Withred, rex Centensis, cum per XXXIu annos pene regnasset, defunctus est, tres filios, Edilbertum, Edbertum, Aeilricum, relinquens heredes. Circa hoc tempus Thobias Rouensis episcopus, Theodori archiepiscopi et abbatis Adriani discipulus, exspirauit, cui successit Aldulfus.

 Ine, rex potens et felix, relinquens Adelardo cognato suo regnum, Romam petiit, et ibi peregrinans in terris stipendia promeruit in celis. Huius autem regis tempore, ut mundi uolubilitas quam uelox sit ex hinc perpendatur, fuerunt imperatores Iustinianus minor, qui regnauit decem annis; Leo, qui regnauit tribus annis; Tiberius, qui regnauit uII annis; Iustinianus secundus, qui regnauit sex annis; Philippus, qui regnauit anno et dimidio; Anastasius, qui regnauit tribus annis; Theodosius, qui regnauit uno anno; Leo, qui regnauit nouem annis; Constantinus etiam, cuius regni anno tertio Ine Romam profectus est. Apostolici autem in eius tempore hi fuerunt: Sergius papa, Ioannes, alius Ioannes, Sisinnius, Constantinus, Gregorius, cuius  tempore rex Ine sponte uictor cupiditatis exsulauit. Reges autem Francorum hi fuerunt ex ordine tempore eius: Rex Childericus, rex Theodoricus, rex Clodoueus, rex Childebertus, rex Dagobertus. Tempore etiam huius regis celi palatia conscenderunt sanctus Heddi, episcopus Wincestrensis; sanctus Gutlacus, eremita Croilandensis; sanctus Ioannes, Eboracensis archiepiscopus. Reges uero contigui Cedwalla et Ine, magni uiribus, quod commune fuit eis cum belluis; maiores uero sanctitate, quod proprium est angelorum et hominum sed paucorum, egregie fecerunt. Unde beatos dicent eos omnes generationes, sicut et duo reges contigui Merce fecerunt, scilicet Edelred et Cenred: qui, relictis omnibus bonis falsis, uerum et summum bonum,  quod Deus est, adepti sunt. Reges ergo terre presentes imitamini reges predictos sapientes et beatos, non furiosos et infelices, quorum distinctionem opera et finis operum in presenti tractatu demonstrant. Quatuor ergo reges predicti luminaria sunt omnibus regibus terre, ut boni quos imitentur habeant, mali unde excusentur non habeant. uos etiam, qui reges non estis, reges predictos imitamini, ut celi reges efficiamini. Si enim cum illi maiora reliquerunt, uos minora relinquere nolueritis, sancti reges predicti uestre damnationis iudices erunt.

Adelhard rex Westsere primo anno regni sui pugnauit contra Oswald iuuenem de regia stirpe, regnum  idem sibi acquirere conantem. Oswald namque filius fuit Adelbold [al. Aedelbold], filii Chenebold, filii Cudwine, filii Ceaulin, filii Chinric [al. Cinric]. Cum autem iuuenis, impar numero regalibus turmis, pondus prelii diu pertulisset, et ultra non posset, fuga regi regnum reliquit. Rex igitur predictus in regno confortatus est.

Adelhardi regis anno tertio, apparuerunt due comete circa solem terribiles; una quippe solem precedebat orientem, alia sequebatur occidentem, quasi orienti simul et occidenti dire cladis presage; uel certe una diei, altera noctis precurrebat exortum, ut utroque tempore mala mortalibus imminere signarent. Portabant autem faciem ignis contra aquilonem quasi ad accendendum aceliuem:  apparebantque mense Ianuario, et duabus fermo septimanis permanebant. Quo tempore grauissima Saracenorum lues Gallias et Hispanias late misera cede uastabat. Et ipsi post non multo in eadem prouincia dignas sue perfidie penas luebant. Eodem quoque anno Osricus rex Dordhumbre uita discedens, regnum, quod XI annis gubernauerat, Ceolwolfo reliquit fratri illius, qui ante se regnauerat tempore Cenredi regis. Rex autem Ceolwolf uIII annis regnum tenuit. Hic est rex ille, cui Beda uir sanctus et uenerabilis, uir ingenii florentis et Christi philosophus ecclesiasticam historiam Anglorum scripsit: qua regi missa, quantum profecerit finis beatus regis ostendit.

Adelardo regnante quinque annis, Britwoldus  archiepiscopus pene XXXuIII annis obiit, et Tadwinus, qui fuerat presbyter apud Bredune in Merce factus est archiepiscopus. Illum autem sacrauerunt uiri beate memorie Inguald Londoniensis episcopus, et Daniel uintoniensis episcopus, et Aldulf Rouensis episcopus, et Aldwine Licesfeldensis episcopus. Post biennium uero Aedelbold rex Merce fortissimus, congregato terribili exercitu, obsedit Sumerton castris dispositis per gyrum; cumque non esset qui auxilium inclusis inferret, uel includentibus resistere posset, eam recepit in suam. Edelbald igitur rex Mercensis maxima uirtute super reges cetaneos prouectus, omnes prouincias Anglie usque ad Humbram flumen cum suis regibus sibi subiectas esse uoluit, et fecit. Eodem anno sol  obscuratus est.

Adelhardi regis anno uIII, Tadwinus archiepiscopus, uir religione et prudentia insignis sacris quoque litteris nobiliter instructus, hominibus ultra non apparuit. Ascendit autem in loco eius Egbricht [al. Ecgbrith], recepto Rome pallio. Anno eodem uenerabilis Beda semper mente inhabitata celi conscendit palatia. Qui regia uirtute sua et aliorum uitia compescens, cum regibus ipsis inferior non sit, dignissime regum in ordine quasi rex ponatur.

Beda igitur presbyter monasterii, quod est ad Wiremudham et Ingiruum, a Benedicto abbate eiusdem loci, ac deinde Ceolfrido educatus et eruditus, semper Scripturis studuit; reliquit autem mundum  anno LXII etatis sue, senex annis et sapientia, et plenus dierum non in uano consumptorum: quod apparet in operum suorum numero. Scripsit ergo, a principio Genesis usque ad natiuitatem Isaac, libros tres; de tabernaculo et uasis eius et uestibus, libros tres; in primam partem Samuelis usque ad mortem Saulis, lib. quatuor; de edificatione templi allegorice, duos; de libris Regum librum 30 Questionum; in Prouerbia Salomonis, tres; in Cantica canticorum, sex; in Esdram et Nehemiam, tres; in canticum Habacuc, unum; in librum Tobie, unum; capitula quoque lectionum ueteris Testamenti; in euangelium Marci, quatuor; in Luce, sex; in Apostolum quecunque in opusculis Augustini  inuenit cuncta per ordinem transcripsit; in Actus apostolorum, duos; in septem Epistolas canonicas, libros septem; in Apocalypsim, tres. Item capitula lectionum in totum Nouum Testamentum, excepto Euangelio; item librum Epistolarum ad diuersos; item De historiis sanctorum; item De uita sancti Cutberti primum heroice, postea plano sermone; item De uita abbatum monasterii sui, duos; item Martyrologium; item librum Hymnorum; item librum De temporibus; item librum De metrica arte; et Historiam ecclesiasticam Anglorum in libris quinque, in qua pie perorat, ut apud omnes legentes, fructum intercessionis inueniat.

De statu autem ecclesiastico in suo tempore ita idem Beda ait: In presenti Cantuariensis archiepiscopus  est Tadwine; Rouensis episcopus Aldulfus; Londoniensis Ingualdus. Super orientales Anglos sunt Edbertus et Hedhelac episcopi; super Merce est Aldwinus episcopus; super gentem que ad occidentem Sabrine amnis habitat, est Walsted episcopus; in prouincia uicciorum est Wilfridus episcopus; in prouincia Lindisfarorum Chinebertus. uecta insula ad Danielem episcopum uente pertinet; et prouincia australium Saxonum, iam aliquot annis sine episcopo, eumdem colit. Sub rege uero Ceolwolfo sunt quatuor episcopi, Wilfrid Eboracensis, Edelwold Lindisfarnensis, Acca Haugustaldensis, Wettelmus in Candida Casa, que nuper pontificata ipsum primum habet antistitem. Rex uero Cent est Eadbriht; rex Westsere Aedelhard  [al. Aedelred]; rex Estanglorum Selred; rex Dordhumbre Ceolwolfus; rex Merce Edelbaldus maximus omnium. Anno aduentus Anglorum circiter ducentesimo octogesimo octauo, anno Dominice Incarnationis septingentesimo tricesimo quarto, in cuius regno perpetuo exsultet terra, et congratulante in fide eius Britannia letentur multe insule , et confiteantur memorie sanctitatis eius . Huc usque auctoritatem uenerabilis Bede presbyteri in hac nostra historia contexenda secuti sumus, et maxime in iis omnibus, que de rebus ecclesiasticis dicta sunt; in aliis etiam semper quantumcunque potuimus. Hinc igitur, que in scriptis ueterum diligenti scrutinio collectis inuenire  potuimus, ad instructionem posteritatis litteris mandare studuimus. Namque sicut in prologo historie Anglorum doctissimus Beda testatur: uera lex historie est simpliciter id quod, fama uulgante, colligitur, scribendo posteris notificare.

Adelardi regis anno decimo Nottelmus archiepiscopus accepit pallium a papa; nec longe post Forthere episcopus et Frigedida [al. Fridegia] regina, relictis possessionibus splendidis et deliciarum uoluptatibus, Romam profecti sunt. Quod iis temporibus plures de gente Anglorum nobiles, ignobiles, clerici, laici, uiri ac femine, certatim facere consueuerunt. Eo etiam tempore Adilwaldus Lindisfarnensis episcopus uiuendi finem fecit; post quem episcopatus honorem Chenewolf adeptus est.  Nec segnius uenerabilis Acca presbyter et Haugustaldensis postea presul corporeis rebus exutus est.

Adelardi regis anno XI Ceolwolf rex nobilissimus Nordhumbre nobilissime fecit. Ceolwolf namque fuit filius Cudha, filii Cudwine, filii Ledwold, filii Egwold, filii Aldelin, filii Ocche, filii Ide regis. Ceolwolf igitur, cum sepe uiuenti Bede colloqueretur, et sepe ante mortem eius, et post mortem historiam eius ad se scriptam oculis adhiberet, cepit diligenter regum singulorum facta et finem secum discutere, uiditque luce clarius regna terrena et res humanas cum labore perquiri, cum timore possideri, cum dolore amitti. Et quia quibusdam minus callidis, uel etate teneris uidentibus temporalia pulchra  et delectabilia, cum audierint predicari ea deserenda et temnenda, uidetur friuolum et contra rationem, quia nondum perceperunt quomodo mordeant mundi diuitie, quomodo ad nichilum deueniant, et fructum tandem nullum nisi seram penitudinem generent. Horum nichil regem callentem et expertum impediebat. Senserat enim in seipso regnum sibi cum labore fuisse perquisitum, cum timore possessum; noluit uero cum dolore amittere. Sponte igitur diuitiarum non seruus, sed dominus, quasi magnus uiles abiecit. Maxime autem accenderat eum quod, cum pueri uel mulieres uulgusque uel etiam ditiores prosilirent ad eum conspiciendum et eius beatitudinem mirandam, ipse horribilibus curis necis et proditionis et multimode  calamitatis intus cruciabatur, et animo et corpore decoquebatur. Cumque alii iudicarent eum beatissimum, ipse qui solus animi sui secreta nouerat iudicabat se miserrimum; cum ergo paruo spatio, id est octo annis regnasset, permaximum uisum est ei, et ualde anxiatus est quod tanto tempore uitam suam amiserit curis uanis et disciplinis fragilibus deditam; reliquum autem saltem uite sue non erronee stultitie sed sapientie et utilitati proprie dicare certauit. Exemplumque assumens ex historia beati uiri predicta, sex reges fortissimos uir uere fortissimus prosecutus est, scilicet Edelredum regem Merce, et Cenredum successorem eius, nec non Cedwallam regem Westsere, et Ine successorem  eius, sed et Sigebertum [al. Sibrectum] regem Estangle, qui monachus effectus est, quem postea Penda occidit, et Sebbi regem Estsere, qui monachus effectus diem iucundum mortis sue preuidit, uidit et gauisus est. Isti non deuorarunt substantias suas cum meretricibus, sed euntes cum dolore semina sua seminauerunt, ut uenientes ueniant cum exsultatione suos Deo manipulos afferentes . Compleuit ergo Ceolwolfus hebdomadam regum perfectorum, et, habitu monachali suscepto, capiti eius corona de lapide pretioso imposita est a Domino . Egbricto [al. Aedbricto] uero cognato suo regni sceptra reliquit. Egbrictus namque fuit filius Ecce [al. Etate], filii Ledwoldi [al. Lethwoldi], regnauitque LI annis. In  hoc regum commercio Edelbold rex superbus Mercensis, alterius uir animi, et ideo aliusmodi deditus fini, spreta sanctificatione, gladiisque iura postponens, introiuit Nordhumbre, et cum non esset qui ei resistere posset, preda arrepta, quantam uoluit secum ad suos transuexit.

Adelhardus rex decimo quarto anno regni sui mortuus est, et regnauit Cudred cognatus eius pro eo super Westsere sexdecim annis. Edelbaldus uero rex superbus sepe eum nunc seditionibus, nunc bellis affligebat. Fortuna autem uaria uicibus uariis modo hunc modo illum Martis euentibus extollebat. Aliquando uero pacem inter se statuebant, quam breui tenentes spatio denuo debellabant. [al. rebellabant]. Eodem anno Egbert [al. Aedbert]  sacratus est archiepiscopus tempore Zacarie pape, et Dun episcopus apud Rouecestre.

Cudredus anno regni sui quarto, et Edelbald rex Merce tunc simul pacificati pugnauerunt uiribus coniunctis contra Britannorum undique congestorum innumerabilem multitudinem. Cumque reges fortissimi exercitusque eorum clarissimus inter se diuisi, hinc et inde certatim et quasi ex inuidia Britannorum phalanges percutientes sternerent, nequiuerunt tantum bellandi onus perferre Britanni. Fugam igitur eligentes dederunt terga percutientibus, et spolia sequentibus. Reges autem uictoriosi remeantes ad sua, triumphalibus gaudiis suscepti sunt. Anno uero sequenti obiit Wilfrid, qui fuerat episcopus decem [al. triginta] annis  apud Eboracum. Anno uero eodem uisum est signum mirabile in celo: stelle namque hac et illac discurrebant per era, quod omnibus intuentibus magno fuit monstro. Anno uero hunc sequente decessit Daniel quadragesimo tertio anno, ex quo fuit episcopus. Anno etiam hos predictos sequente rex Selred uite ademptus est: scripta namque ueterum, quod hoc anno occisus fuerit, dicunt; quomodo autem, uel a quo occisus fuerit, non dicunt.

Cudredi anno nono occisus est Kinric filius eius, armorumque decus, debellatorque ferarum; etate tener, sed armis acer; annis paruus, sed uigore magnus. Qui cum successibus suis instaret, fortunamque  Martis nimis sollicitaret, immoderationem animi cedes militari seditione illata puniuit. Eodem anno obiit Edbrit rex Centensis, qui regni infula XXII annis potitus fuerat.

Cudredus anno undecimo regni sui pugnauit contra Edelhun audacissimum consulem. Qui seditionem mouens in dominum, licet numero militum longe domino debilior esset, diu tamen et grauissime Martio perstitit in campo; probitasque consulis excelsa loco millium fuit. Cumque ei iam pene uictoria letis applauderet alis, infixum tandem corpori uulnus, et animo periurium, iustam regis causam triumphare compulerunt.

Cudredus decimo tertio anno, cum iam regis Edelboldi superbas exactiones et insolentiam ferre  non posset, occurrit ei cum legionibus uexillatis apud Nereford [al. Bereford] omni spe uiuendi postposita libertati. Adduxit autem secum Edelhun predictum consulem iam sibi concordem; cuius uiribus fretus, et consilio belli discrimen ingredi potuit. Edelboldus uero, rex regum, cum Mercensibus Centenses adduxerat, orientalesque Saxones et Anglos, copiasque multiplices. Aciebus igitur dispositis cum in directum tendentes appropinquarent, Edelhun precedens Westsexenses regis insigne draconem scilicet aureum gerens transforauit uexilliferum hostilem. Unde, clamore orto, pars Cudredi ualde confortata est, statimque acies sibi inuicem offenderunt. Ergo tonitruum belli, scilicet offensionis armorum et sonitus ictuum clamorisque  cadentium terribiliter exarsit, bellum maximum at inestimabile incipitur. Quod uel Mercenses, uel eos Westsere usque in longam posteritatem uincenti supponeret. uideres igitur acies loricis crispantes, galeis acutas, lanceis hirsutas, uexillis depictas, auro resplendentes, paruo tempore sanguine perfusas, lanceis cassas, ruina dissipatas, cerebris aspersas, uisu horrendas; congregantes autem se ad uexilla utrinque procaces et fortissimi, gladiis et securibus Amazonicis rem agentes, acies aciebus funeste irruebant. Memoria fuge nulla, spes uictorie utrinque certa, Mercenses superbie tumor inuitabat, Westsexas seruitutis horror accendebat. At ubicunque consul predictus aciebus se infigebat, uia ruinarum patebat, dum securis  eius timendissima modo fulminis corpora finderet et arma. Rex fortissimus autem Edelboldus quacunque ruebat strages hostilis fiebat, dum gladio eius inuictissimo essent arma pro ueste, ossa pro carne. Cum igitur quasi duo ignes diuersis in partibus impositi obstantia queque consumerent, contigit ut sibi obuiam rex et consul uenirent. Uterque uero alteri terribilis corpore infrenduit, dextram excussit, se in armis collegit, et ictibus uniuersis arma obstantissima pares lacessunt. Deus autem, qui superbis resistit, a quo robur, fortitudo, et magnanimitas procedit, gratie sue regi Edelboldo terminum posuit, animoque regis confidentiam solitam dempsit. Cum igitur nec animum suum nec  uires ipse recognosceret, pugnantibus adhuc suis, a Domino omnipotenti territus fugam primus incepit. Nec ab hac die usque ad mortis sue tempora prosperum aliquid ei Deus permisit. Quarto siquidem post hunc anno rursum pugnans apud Secandune non sine mirabili exercituum ruina fugam dedignans occisus est. Occisus apud Secandune, sepultus est apud Repandune; sic itaque rex ualidissimus cum quadraginta et uno annis regnasset superbie immoderate penas exsoluit. Regnum uero Westsere ex hoc tempore ualde roboratum crescere usque in perfectum non destitit.

Cudredus quartodecimo anno regni sui pugnauit contra Britannos, qui uictori regis Edelboldi, ut predictum est, frustra resistentes cito fugam inceperunt,  clademque maximam sine hostium detrimento digne pertulerunt. Anno sequente, Cudredus rex magnus et excelsus, tot prosperitatibus et uictoriis potitus, mortis inclementia letitiam finiuit.

Sigebertus regis predicti cognatus successit ei, sed breui tempore regnum tenuit. Namque ex precessoris sui euentibus tumefactus et insolens, etiam suis intolerabilis fuit. Cum autem omnibus modis male tractaret eos, legesque uel ad commodum suum deprauaret, uel pro commodo suo deuitaret, Cumbra consul eius nobilissimus prece totius populi querimonias eorum regi fero intimauit. Quem, quia regem suaserat ut leuius populum regeret, et inhumanitate deposita, Deo et hominibus amabilis  appareret, mox impia nece iussit interfici, populoque seuior et intolerabilior tyrannidem augmentauit.

Sigebertus rex in principio secundi anni regni sui, cum incorrigibilis superbie et nequitie esset, congregati sunt proceres et populus totius regni, et prouida deliberatione, et unanimi consensu omnium expulsus est a regno. Kinewlf uero, iuuenis egregius de regia stirpe oriundus, electus est in regem. Sigebertus uero rex fugatus a suis non minora meritis metuens, in siluam magnam, que uocatur Andredeswald, fugiens se abscondit, ubi quidam porcarius Cumbre consulis, nequiter, ut diximus, interfecti, regem absconsum inuenit, inuentum cognouit, cognitum domini sui uindex occidit. Ecce  manifestum Domini iudicium, ecce quomodo Domini iustitia non solum in futuro seculo, uerum etiam in isto digna meritis recompensat. Eligens namque reges improbos ad contritionem promeritam subiectorum, alium diu insanire permittit, ut et populus prauus diu uexetur, et rex prauior in eternum acrius crucietur, ueluti Edelboldum regem Merce prefatum; alium uero cita disterminatione preoccupat, ne populus suus nimia tyrannide oppressus non respiret, et immoderata principis nequitia, citissimas ultionis eterne debito penas incurrat, ueluti Sigebertum hunc, de quo tractamus. Qui quanto nequior exstitit, tanto uilius a subulco interfectus, a dolore in dolorem transiit.  Unde domini iustitie eterne laus et gloria nunc et semper.

Kinewlfi regis, anno primo Edelboldo regi Meree successit Beornred in regnum, sed breui. Offa enim eodem anno fugauit eum, regnauitque super Merce XXXIX annis. Offa, iuuenis nobilissimus fuit; filius quidem Wingferd, filii Eanwlf, filii Osmod, filii Epa, filii Wippa, filii Creada, filii Kinewald, filii Cuibba, filii Icil, filii Eomer, filii Ageltheu, filii Offa, filii Weremund, filii Withlad, filii Woden. Offa strenuissimus rex fuit; uicit namque Centenses prelio, uicit quoque Westsexas prelio, uicit quoque Nordhumbros prelio. Offa fuit uir religiosus: transtulit namque ossa sancti Albani in monasterium quod construxerat, multisque modis  ditauerat, deditque uicario beati Petri Romane urbis pontifici redditum statutum de singulis domibus regni sui in eternum.

Kinewlfi regis anno tertio Eadbert rex Nordhumbre uidens regum predictorum Edelboldi scilicet et Sigeberti uitam erumnosam et finem infaustum, Ceolwlfi uero predecessoris sui uitam laudabilem et finem gloriosum, meliorem partem elegit, que non auferetur ab eo. Regno namque relicto, tonsuram capitis eternum diadema generaturam suscepit, furuasque uestes ethereum splendorem collaturas induit. Iste est octauus regum illorum, qui regna sua pro Christo sponte dimiserunt, imo, ut uerius dicam, pro regno eterno commutarunt, quibus octo beatitudinum iucunditas perennis multiplici  delectamento ineffabiliter iucundatur, quorum strenuitatem imitari beatorum est . Successit autem in regno Osulf filius suus; sed cum uno anno regnasset a familia sua nefanda proditione occisus est. Post quem Mol Edelwold regnauit sex annis. Circa hoc tempus Cudbrictus archiepiscopus uite demptus est.

Kinewlf cum uI annis regnasset, Edelbricht rex Centensis metas uiuendi attigit. Eodem anno Ceowlfus, tunc monachus, sed quondam rex non hic obiit, sed hinc abiit, stipendia mirabilia recepturus. Anno uero sequente, Mol, rex Nordhumbre, interfecit Oswine fortissimum ducum suorum, qui committens prelium erga dominum suum apud Eadwinescliue [al. Edwinescliue] iure gentium  spreto, iure Dei occisus est. Anno uero sequente, Iambeth factus est archiepisc. Eborac. Tunc etiam Fridwald, episc. Ceastrensis, uiuere destitit, qui factus fuerat episc. uI anno regni Ceolwolf. Eo tempore Witwine factus est episc. Witern. Mol uero, cum uI annis regnasset, regnum Nordhumbre dimisit: post quem Alred uIII annis regnauit. Cuius regni anno II animas emiserunt Egbert archiepisc. Eborac., cum archiepisc. fuisset XXXuI annis, et Friderbertus episcopus Haugustaldensis, cum episcopus fuisset XXXIu annis. Edberto archiepisc. successit Adelbert; Frideberto episcopo successit Alcmund. Anno Iu Alredi regis, obierunt Pippinus rex Francorum et Stephanus papa Romanorum, et Eadbert filius Eate [al. Ecce], dux famosissimus  Anglorum.

Anno gratie 769, Kinewlfi uero regis anno Xu, incepit fieri mutatio dextre Excelsi ; imperium namque Romanum, quod tot annis in se precellentissimum fuerat, Carolo regi magno Francorum subiectum est post XXX annos regni eius, quod in hoc anno inceperat et successoribus eius usque ad hunc diem exinde contigit.

Kinewlfi regis anno XX pugnauit rex Offa cum Mercensibus contra Centenses apud Oxenford; clade autem horrenda utrinque peracta, belli successibus Offa clarus effulsit. Eodem anno Nordhumbri fugauerunt regem eorum Alred ab Eouerwic in hebdomada paschali, et elegerunt sibi in regem  Edelred filium Mol, qui regnauit annis Iu. Hoc autem anno uisa fuerant in celo rubea signa post occasum solis, et horrendi serpentes uisi fuerunt in Sudsere cum magna admiratione. Secunda autem ab hoc anno Saxones antiqui, unde gens Anglorum descendit, ad fidem conuersi sunt. Quo anno Witwine episcopus Witterne XXIu anno episcopatus sui morte affectus est.

Kinewlf XXIu anno regni sui pugnauit contra Offam circa Benetune; Martis autem casu minoratus loco secessit, et Offa rex castrum idem in iura sua redegit. Eodem anno Edelbert sacratus est apud Eouerwic episc. in Witterne. Anno sequente, Edelbald, et Herbert duces regis Nordhumbre rebellantes domino suo, occiderunt Aldulf filium Bose regalis  exercitus primatem, Martis congressibus apud Kingscliue, et postea duces regis Kinewlf et Eggan prelio ingenti occiderunt duces predictos apud Hilathirnum. Rex autem predictus Adelred, ducibus suis et spe amissis, fugit a facie eorum; illi uero constituerunt Alfwld in regem, qui regnauit decem annis. Anno autem hunc sequente principes et prepositi Nordhumbre, quemdam consulem et iustitiarium suum, quia rigidior equo exstiterat, combusserunt. Eodem anno Edbert archiepisc. obiit in Cestre, cui successit Enbald. Eodem anno Kinebold factus est episcopus Lindisfarnensis. Eodem anno antiqui Saxones, et Franci pugnauerunt; Franci uero uicerunt. Anno uero proximo rex Nordhumbre Alfwd misit Romam propter pallium, et dedit  Embaldo archiepiscopo. Tunc Alcmundo episcopo Haugustoldensi defuncto Tilbeth successit. Carolus eo anno Romam iuit. Circa hoc tempus concilium fuit apud Acle.

Kinewlf, cum regnasset XXuI annis, et contra Britannos uictoriosus multa gessisset prelia, et eos ex omni parte domasset, tandem exsulare statuit adolescentem Kineard, fratrem Sigeberti. Ipse autem impetiit regem apud Weretune, ubi priuate perrexerat ad quamdam mulierem. Rex autem id comperiens in ostio uiriliter se defendebat, donec conspecto iuuene foras exsiliens uulnerauit eum, et omnes socii eius in regem pugnantes interfecerunt eum. Clamore autem audito, milites regis,  qui in urbe erant, in iuuenem cucurrerunt, renuentesque oblatas ab eo terras et pecuniam, pugnando omnes mortui sunt, preter unum Britannum obsidem grauiter uulneratum. Mane autem milites regis, qui circa erant in atrio, ubi rex occisus erat, obsederunt iuuenem et suos. Qui dixit eis: »Cognati uestri mecum sunt, uobisque dabo terram et pecuniam secundum cor uestrum, ne pugnetis contra nos; idem autem sociis uestris obtuli renuentesque perierunt.« Illi autem responderunt nullam pecuniam cariorem domino suo esse iis, seque domini sociorumque sanguinem ulturos, irrumpentesque graui prelio in portam iuuenem et LXXXIu, qui cum eo erant, interfecerunt. Remansitque solus filiolus iuuenis, uulneratus tamen.  Kinwlf igitur XXXI anno regni sui sepultus est apud Wincestre, iuuenis autem apud Acsemminster.

Brictrich, qui etiam de progenie Certici sepe dicti regis erat, post Kinwlfum regnauit super Westsere sexdecim annis, cuius anno secundo Adrianus papa misit legatos in Britanniam ad renouandam fidem quam predicauerat Augustinus. Ipsi uero honorifice a regibus et populis suscepti, super fundamentum stabile edificauerunt, pulchre Christi misericordia cooperante. Tenuerunt autem concilium apud Cealtide, ubi Iambert dimisit partem episcopatus sui. Ibi etiam Higebrit electus est ab Offa rege. Eodem anno, Egfert [al. Egferd], sacratus est in regem Kentensis prouincie. Anno uero sequente qui est  annus gratie septingentesimus octogesimus sextus, apparuit signum crucis in uestibus, quod dictu et auditu seculis omnibus uideri potest mirabile. Factumne igitur fuit ad demonstrationem motionis Ierosolymitane cum crucibus assumptis, que facta est post trecentos et nouem annos, tempore Iunioris Willielmi, aut potius factum est ad correctionem gentium, ne plagam Dacorum, que proxime secuta est, correcti perferrent? Nos autem nichil temere definimus, sed Domini secreta Domino relinquimus.

Brictricus anno regni sui quarto duxit in uxorem Eadburh filiam regis Offe Derce; unde confortatus est in regno, et prouectus in superbiam. His autem diebus uenerunt Daci cum tribus puppibus in Britanniam predicationis causa. Quod prepositus regis illius  prouincie uidens, occurrit eis debito securius, ut comprehensos ad regium duceret castrum. Nesciebat autem qui essent, qui appulerant, uel cur appulissent. Statim uero immistus eis occisus est. Hic primus fuit Anglorum cesus a Dacis, post quem multa millia millium ab iisdem cesa sunt, et he puppes prime fuerunt, quas huc Daci adduxerunt. Anno sequenti conuenit concilium apud Nordhumbre in Wincenhale.

Brictrici regis uI anno congregata est synodus apud Aclea [al. Adea], Sigan uero occidit nefanda proditione Alfwld regem Nordhumbre. In eo autem loco, ubi rex amicus Domini occisus est, lumen celeste sepe uisum est, et ipse sepultus est in ecclesia apud Hangustaldam: post quem Ofredus regnare  incepit, sed anno sequenti proditus est, et a regno fugatus, et Edelred filius Mol item regno est restitutus. Ofredus uero Iu anno postquam rex fuerat, cum congregatis uiribus rediret, ut Edelred, per quem expulsus fuerat, regno expelleret, inter eumdem captus est et occisus, et sepultus est Tinemuthe. Quam bene igitur dixit, qui dixit:

   . . . . . O ceca futuri
Mens hominum! 
Cum enim iuuenis predictus Osred tripudians et letabundus rex fieret, quam parum estimabat se, anno II regali sede, anno uero Iu uitali luce priuandum, unde semper inter prospera solliciti simus,  ignari scilicet quam prope sint aduersa. Ea tempestate Offa rex Merce precepit amputari caput S. Edelbricti. His etiam Lambrih archiepiscopus ultra non uixit, et abbas Edelred electus est in archiepiscopum. Eubaldus uero archiepiscopus Eboracensis sacrauit Baldulf episcopum apud Witerne.

Brictrici anno X uisi sunt flammei dracones, uolantes per era, quod signum due pestes secute sunt: primo maxima fames, postea gens pagana a Norwegia et Dacia ueniens, que prius gentem Nordumbrensem misere destruxerunt, et post in Lindisfarnensi prouincia ecclesias Christi cum inhabitantibus horribiliter destruxerunt in Idibus Ianuarii. Qua etiam tempestate Sigga dux, qui Alfwold regem beatum indigne prodiderat [al. prodierat], digne deperiit.

 Brictrici regis anno XI Nordhumbri regem suum Edelred occiderunt, qui anno eo, quo rex Ofredus occisus fuerat, in superbiam elatus, sua relicta nouam duxerat uxorem, ignorans quod et ipse post biennium perimendus esset, breuisque regni gaudium mortis desolatione tam cito terminandum foret. Post quem Ardulf regnum Nordhumbre suscepit. Hunc igitur Eubaldus archiepiscopus, et Edelbertus episcopus, et Higebaldus episcopus, et Baldulfus episcopus sacrauerunt in regem, et eleuatus est in regia sede apud Eboracum. Nec multo post obiit Eubaldus archiepiscopus apud Eboracum, cui successit alter Eubaldus. His diebus Adrianus papa et rex magnus Offa uite metas attigerunt. Postea Egfert filius Offe regnauit super Merce, et CXLI die  mortuus est; cui successit rex Cenwelf. Eodem anno Eadbrict uocatus alio nomine Pren adeptus est regnum Centense; gens uero pagana predauerunt Nordhumbre, et monasterium Egfert spoliauerunt apud Donemuth. Tunc uero, occurrentibus eis nobilissimis et bello assuetissimis Anglorum, ducibus eorum occisis, uicti ad puppes fugerunt. Cum uero in puppibus fugiendo perseuerarent, alique earum per tempestatem fracte sunt, et multi uirorum naufragati sunt; quidam uero uiuentes capti sunt, et iuxta littus capite priuati sunt. Nec multo post Cenwolf, rex Merce, Centensem prouinciam transuerberans predatus est, regemque eorum Pren uiribus sibi imparem, et ideo per latibula et diuortia delitescentem comprehendit, et uictum uictoriosus secum  reduxit.

Brictrici regis anno XIu Romani amputauerunt linguam Leonis pape, et oculos sibi eruerunt, eumque a sua sede fugauerunt. Sed ipse  per Domini misericordiam iterum uidere et loqui potuit, rursusque papa effectus est. Post triennium uero Carolus rex factus imperator et a Leone papa sacratus damnauit morti illos, qui papam dehonestauerant; sed postea precibus pape mortem indulsit, et in exsilium eos retrusit. Post triennium quoque defecit Brithric rex Westsere. Hoc in tempore fuit magnum prelium in Nordhumbre apud Wellehare, in quo periit Alric filius Heberti [al. Hereberti], et alii cum eo multi. Singulorum  autem bellorum gesta, et fines, et modos ad plenum determinare nimietas prolixitatis necessario prohibet. Gens enim Anglorum naturaliter dura erat et superba, et ideo bellis intestinis incessanter attrita.

Egbricht, anno gratie 800, numero octauus, regum fortissimorum, quos in libro II prerogatiua singularis excellentie notauimus, regnauit XXXuII annis et sex mensibus super Westsere, quem iuuenili quidem etate Brictrich precessor eius et Offa rex Merce ab hac terra fugauerant: exsulauit igitur III annis cum rege Francorum, nobiliter tamen et egregie. Defuncto autem rege predicto, cum reuersus regnum suscepisset, eodem die Edelmund [al. Adelmund] consul recessit a Wicum, et ueniens Kinemeresford obuiauit Wicstan consuli cum Wilatis,  et illico simul pugnauerunt, et ambo consules occisi sunt, et Wilsates uicerunt. Quarto post hunc anno decessit Edelred archiepisc. Centensis, et Wolfred loco suo sacratus est. Inde uero post biennium Cudred rex Centensis uitali priuatus aura; anno uero sequenti Hardulf rex Nordhumbre fugatus est a regno suo.

Egbricht XIu anno regni sui predauit in regnis Britonum ab oriente usque ad occidentem, nec fuit qui eius immanitati uel conaretur resistere. Anno autem huic proximo, Parolus rex Francorum et imperator Romanus uita exierat. Anno autem huic S. Leo papa uenerabilis corpus deposuit, et Stephanus ei successit; Stephanouero Paschalis. Post paruum uero spatium temporis Cenwolf rex Merce  morti datus est. Post quem regnauit Ceolwolf in loco eius. Sed III ab hoc anno regnum amisit, et Beornwolf sibi illud occupauit.

Egbricht XXIu anno regni sui commisit prelium contra Beornwolf regem Merce apud Ellendune; unde dicitur: Ellendune riuus cruore rubuit, ruina restitit, fetore tabuit. Ibi autem maximo gentis exterminio utrinque peracto, Egbricht uictor funestus exstitit. Inde uero successus urgens suos, et fortune instans, misit Adelwolf filium suum, qui postea rex deuenit, Alcstan [al. Healestan] episcopum, et Walard consulem cum magno exercitu in Cent, qui fugauerunt regem Balred ultra Tamesin. Tunc ergo populos Cantie, et Sudrie, et Sudsere, et Estsere, rex Egbricht in dominium suscepit, quos prius cognatus  suus Pren iniuste amiserat. Hoc etiam anno, rex Estangle cum gente sua recepit Egbricht regem in patronum: et postea hoc eodem anno Estangli occiderunt Beornwolf regem Merce, cui successit Ludecen. Eodem anno maximum prelium fuerat inter Britones et gentem Dauenescire apud Gauelford, ubi multa millia utrinque corruerunt. Anno uero proximo, Ludecen rex Merce et quinque consules cum eo occisi sunt.

Egbricht XXuII anno regni sui fugauit Wilaf regem Merce, qui regi Ludecen successerat, regnumque sibi acquisiuit. Cum ergo obtineret omne regnum ex australi parte Humbre duxit exercitum contra Nordhumbras apud Dore. Illi uero regi magno deuote concordiam offerentes et subiectionem, pacifice  separati sunt. Anno uero sequente, rex Egbricht misericordia motus concessit Wilaf, ut regnum Merce teneret sub eo. Et inde rex Egbricht duxit exercitum in Nordwales, et eam sibi patrocinio armorum subdidit. Anno uero sequente, Wilfrido archiepiscopo Centensi defuncto, Celnod [al. Ceolnod] successit.

Egbrichti regis anno XXXIII redierunt Daci in Angliam, XXXuIII anno postquam apud Donemutham uicti et fugati sunt. Primum igitur predauerunt Sepeige. Rex uero Egbricht pugnauit cum exercitu suo contra eos, qui triginta et quinque maximis puppibus aduecti fuerant anno sequente apud Carrum, et ibi Dacenses alea belli preualuerunt;  et duo episcopi scilicet Herefert et Wigfert, et duo duces, scilicet Dudda et Osmod perierunt. Anno uero sequente uenit exercitus Dacorum naualis in Westwales; et Walenses cum Dacis coadunati sunt, et contra regem Egbricht insurrexerunt. Rex uero secunda usus fortuna Dacos et Walenses contritione contriuit, et triumphose fortissimos fugauit apud Hengistendune [al Hengistesdune.] Anno his proximo, Egbricht rex et monarcha Britannie fatis concessit. Regnorum, que in manu propria tenebat, filios fecit heredes, Edelwolfum super Westsere, Edelstan uero super Cent et Sudsere et Estsere. Sed cum iam ad monarchiam Anglie peruenimus, et ad plagam horribilem, que per Dacos illata est, liber proprius rebus nouis donandus  est.

uerum, ut in libro secundo factum est, ea, que in hoc libro dicta sunt, breuiter repetenda sunt: et regnorum singulorum progressio ex ordine dirigetur, ut quod confusum est in tot regum commistionibus, hec abbreuiatio diligenter elucidet. Unde cum lectori gratior exstitero, fructum laboris desiderabilem, Domini gratia percipiam.



Hec est abbreuiatio de regibus Cantuarie in hoc libro pretractatis.

Lotharius regnauit duodecim annis, et pugna australium Saxonum neci traditus est.

Eadricus regnauit anno et dimidio, extraneus a regali prosapia.

Nidred et Wibbehard similiter extranei regnauerunt  uI annis et repulsi sunt.

Withred, de regia stirpe ortus, regnauit XXXIu annis in pace, et cum rege Ine concordiam fecit.

Edbriht, filius Witredi, cum duobus fratribus regnum tenuit XXII annis.

Edelbriht sceptro regni potitus est XII annis.

Egfert regnum idem XXXIu annis, ut coniicere possumus ex scriptis, tenuit.

Edbrit Pren regnauit III annis, et captus est, et abductus a Cenwolfo rege Merce.

Cudred regni infulas obtinuit IX annis.

Balred regnauit XuIII annis, et fugauit eum a regno rex Egbricht Westsere.

Egbrichtus, rex Westsere, regnum conquisitum,  dum uixit, obtinens, Adelstano filio suo moriens reliquit: cessauit ergo regia stirps Cantuarie, et in aliena iura regnum transiit.



Hec est abbreuiatio de regibus Westsere in hoc libro pretractatis.

Cedwalla, cum duobus annis regnasset, uectam insulam acquisiuit; Cent bis predauit, pergensque Romam in albis mortuus est, et insignia regni commutauit.

Ine regnauit XXXuII annis; uicitque prelio Gerentem regem Walensem, domuitque bello australes Saxones, Romamque petens se feliciter regno deposuit.

Adelhardus, cognatus regis Ine, regnum sibi ab eodem traditum rexit in pace quatuordecim annis.

 Cudredus regnauit sexdecim annis, uicitque Britannos bis lege prelii et regem Edelboldum.

Sigebertus [al. Sigebrictus] crudelis regnauit uno anno, et paulo plus, et a regno iuste expulsus, et postea occisus est.

Kinewolf regnauit uiginti tribus annis, quem Sigebert [al. Sigeberch] frater regis neci tradidit.

Brictricus regnauit XuI annis, cuius tempore primum Dacorum seuitia Britanniam lacessiuit.

Egbrichtus regnauit XXXuII annis et predauit in Britannia ab oriente usque ad occidentem, uicitque Marte Beornwolfum regem Merce, et Balred regem Cantie, et regem Wilaf, et Dacos.



Hec est abbreuiatio de regibus Hordhumbre in hoc libro presignatis.

 Alfridus, frater regis Egfridi, doctus in Scripturis, strenuus in bellis, regnauit uiginti annis.

Osredus filius eius regnauit XI annis, et pugnans interfectus est.

Cenred regnauit II annis, et infirmatus mortis celeritate preuentus est.

Osricus regnauit XI annis, et uitali luce caruit.

Ceolwolfus, frater Cenredi predicti regis, regnauit uIII annis, et monachus effectus est. Cuius tempore Beda presbyter uenerabilis et Christi philosophus feliciter decessit.

Egbrictus [al. Adbrichtus], cognatus eius, regnauit XXI annis, effectusque monachus fragilem uitam fine glorioso perlustrauit.

 Osulf, filius eius, regnauit uno anno, et a familia sua proditus est et occisus.

Mol Edelwold regnauit uI annis, et coactus dimisit illud.

Alredus regnauit uIII annis, et fugatus, depositus est a gente sua.

Adelred [al. Aedelred], filius Mol, regnauit tribus annis, et fugit a facie ducum suorum rebellantium.

Alfwold regnauit X annis, quem Sigga dux proditione occidit.

Osred, nepos regis predicti, regnauit uno anno  et a regno fugatus est a suis, et post triennium occisus.

Adelred, filius Mol, iterum regnauit quatuor annis, et occisus est a populo suo semper nequissimo.

Ardulf regnauit XII annis, et a suis fugatus est a regno suo. Postea Nordhumbri, ut apparet, insania nequitie preoccupati aliquantisper sine rege fuerunt, et Egbrichto regi concordati sunt.



Hec est abbreuiatio regum Merce in hoc libro predictorum.

Edelred [al. Adelred], filius Pende, regnauit XXIX annis, et gloriose monachus effectus est.

Cenred, cognatus eius, regnauit u annis, Romamque petiit, et uictoriosus monachatum suscepit.

 Ceolred, filius Edelredi regis, regnauit octo annis, pugnauitque ualide contra regem Ine.

Edelbold [al. Adelbald] superbus regnauit XLI annis; hic predauit Nordhumbre, uicitque gentem Wallie, prefuitque regibus omnibus Anglie. Sed tandem a Cudredo rege uictus, et postea occisus est.

Beornred uno anno regnum tenuit, sed Offa ualidus eum aufugauit.

Offa XXXIX annis regnauit. Is regem Westsere Kinewolf bello minorauit, et Centenses, et Nordhumbras.

Egferd, filius Offe regis, uno ad plenum anno uiuere non suffecit.

 Cenwolf regnauit XXuI annis pacifice, et mortuus est communi morte.

Ceolwolf tribus annis regnum tenuit, quod tunc ei Beornulf ferox diripuit.

Beornulf uno anno regnauit, et ab Egbricto rege bello uictus demarcuit.

Ludicen rex primo anno regni sui cum consulibus quinque suis occisus est.

Wilaf, ab rege Egbricto uictus bellando, tributarie sub eo regnum tenuit. Regnum uero Eastangle iam regnis aliis uariis modis subiectum fuerat.



PROLOGUS LIBRI QUINTI.


In huius historie principio quinque plagis percussam diximus Britanniam: quarum de quarta, que per Dacos facta est, presenti libro tractabimus. Hec siquidem longe immanior, longe crudelior ceteris fuit. Romani namque sibi Britanniam breui subiugauerunt, et lege dominantium splendide rexerunt. Picti uero et Scoti crebras irruptiones ex boreali parte Britannie faciebant, sed nec eam ex omni parte aggrediebantur, nec nunquam perniciose repulsi tempore non pauco ab inuasione cessabant. Saxones autem pro uiribus paulatim terram bello capessentes, captam obtinebant, obtentam edificabant, edificatam legibus regebant. Nec non et Northmanni cito et breuiter terram subdentes sibi, uictis uitam et libertatem legesque antiquas regni iure concesserunt, de quibus in antea dicendum est. Daci uero terram undique creberrime, diutissime insilientes et assilientes eam non obtinere sed predari studebant, et omnia destruere, non dominari cupiebant. Qui si quandoque uincerentur, nichil proficiebant uictores, cum alibi classis et exercitus maior insurgeret; miroque modo, cum reges Anglorum in orientalem partem contra eos pugnaturi tenderent, antequam  hostilibus turmis appropinquarent, aduolabat nuntius, dicens: Rex, quonam tendis? Classis paganorum innumerabilis ex australi parte Anglie littora occupauit, urbesque et uillas depopulans, omnia cedi tradit et igni. Eadem die accurrebat alius, dicens: Rex, quo fugam capessis? Terribilis exercitus in occidentali parte Anglie appulit, contra quos nisi festinus reuertaris, te fugisse existimantes, cede et flamma a tergo persequentur. Adueniebat eadem die uel crastina nuntius alius, qui diceret: Quo tenditis, proceres? Daci borealibus plagis appulsi, iam domos uestras combusserunt, iam res uestras asportarunt, iam pueros sursum iactatos lancearum acumine susceperunt, iam coniuges uestras quasdam ui oppresserunt, quasdam secum abdulerunt. Sic tot rumorum miserabili plaga percussi rex et populus manibus et corde dissoluebantur, et tabescebant. Igitur nec cum uincerent, letitia, ut assolent [al. assolet], erat eis ulla, nec spes salutis aliqua. Cur autem tanto furore Dei iustitia in eos exarserit, causa hec est. In primitiua Anglie Ecclesia religio clarissime splenduit; ita ut reges et regine, duces et episcopi, uel monachatum uel exsilium, ut premonstrauimus, appeterent. Processu uero temporum adeo omnis uirtus in eis emarcuit, ut gentem nullam proditione et nequitia sibi parem esse permitterent. Quod maxime apparet in historia regum Nordhumbre. Sicut autem in regalibus gestis impietas eorum descripta est, ita uniuscuiusque ordinis et officii homines dolo et proditione insistebant. Nec erat dedecori nisi pietas, et causa dignissima cedis innocentia. Immisit ergo Dominus omnipotens uelut examina apium gentes crudelissimas, que nec etati, nec sexui parcerent, scilicet Dacos cum Gothis, Norwagenses cum Suathedis, Wandallos [al. Wandalos] cum Fresis, qui ab exordio regni Edelwolfi regis usque ad aduentum Northmannorum Willielmi regis ductu ducentis triginta annis terram hanc desolauerunt. Qui etiam non nunquam ex affinitate Britannie, Dei uindices et stimuli, Galliam pro meritis crudeliter inuaserunt. Sed iam ad historie ordinem his explanatis redeundum est.



LIBER QUINTUS.


 Addewlf primo anno regni sui cum ipse aduersus hostes predictos in una parte regni sui persisteret, undique confluente paganorum multitudine, misit Wlfard consulem cum parte exercitus ad debellandum Dacos, qui cum XXXIII nauibus apud Hamtonam appulerant, ubi, magna strage hostium patrata, clarissime triumphauit. Misit etiam rex Aedhulf Aedelhem consulem ut pugnaret contra alium exercitum apud Port cum exercitu Westsere. Cumque diu conflixissent, occiso predicto consule, Daci uictores exstiterunt. Anno uero sequente Herebertus consul pugnauit contra eos apud Mercsware, Dacisque uincentibus, suisque fugientibus, occisus est. Eodemque perrexit paganorum exercitus per orientales partes Anglie, scilicet per Lindesie,  et Estangle, et Cantiam, gentique innumere uitam ferro rapuerunt. Anno uero hos sequente, terram profundius introiens, exercitus circa Cantuariam et Rouecestriam et Londoniam multitudinem magnam strauit.

Adelwolf quinto anno regni sui cum parte exercitus  pugnauit contra gentem XXXu puppium apud Carrum, Dacique uictores fuerunt; licet enim paruus fuisset numerus puppium, magnus tamen erat puppes maximas numerus ingressorum. Anno uero ab hoc quinto, Alestan [al. Alestan; uel Algstan], episcopus uenerabilis et dux Ernulfus cum Sumersetis, et dux Ofredus cum Dorsetis pugnauerunt contra Dacos apud Pedredesmuth, et, Deo auxiliante, multos eorum prostrauerunt, et uictorie splendorem obtinuerunt. Adelwolf, decimo sexto anno regni sui et  Edelbaldus filius suus, congregatis omnibus copiis, pugnauerunt cum maximo exercitu, qui cum CCL nauibus appulerant ad Temesmuth, urbesque preclaras et multis inclytas annis Londoniam scilicet et Cantuariam fregerunt, et fugauerunt Bricwolf regem Merce uictum cum exercitu suo, qui nunquam postea uiguit. Cui successit Burred in regnum Merce. Ingredientesque Sudreiam regalibus cuneis obuiauerunt apud Haclea. Commissum est igitur inter maximos exercitus tantum et tam graue prelium quantum nullus retro audierat in Angliam [al. Anglia] commissum. uideres igitur uiros bellatores more segetis utrinque ruere, sanguinisque fluuios capita et membra cesorum secum uoluere. Scribere autem singula nonne nimie et fastidiose prolixitatis  esset? Concessit ergo Deus fortunam belli in se credentibus, et inenarrabilem contritionem se contemnentibus. Rex igitur Edelwolfus uictor exstitit clarissimus. Eodem anno Edelstan, rex Cantie, et dux Ealhere nauali prelio contra Dacos pugnauerunt apud Sandwic; et, magna strage hostium facta, nouem puppes eorum ceperunt; alie uero fugerunt. Consul quoque nomine Cheorl cum gente Dauenescyre pugnauit contra paganos, multosque percussit, et uictor exstitit apud Wienorne [al. Wienbeorne]. Hic igitur annus Anglorum genti fortunatus exstitit. Hoc anno primum quidem paganorum exercitus per totam hiemem in hac patria conuersatus est [al. conuersatus est apud Tenet].

Adelwlfus decimo octauo anno regni sui adiuuit Burred regem ad subiugandum, sibi Nordwalenses potentissime, sociauitque ei filiam suam in matrimonio.  Anno eodem misit rex Adelwolf Aluredum filium suum Leoni pape Romam quem Leo postea in regem benedixit et loco filii suscepit. Hoc anno dux Ealhere cum Centensibus, et Huda cum Sudrigensibus pugnauerunt contra exercitum paganorum apud Tenet; et magna gens ex utraque parte occisa est, et naufragata, et ambo duces mortui sunt.

Adelwlfus decimo nono anno regni sui, qui totam terram suam ad opus ecclesiarum decimauit propter amorem Dei et redemptionem sui; postea uero cum magno honore Romam perrexit, et ibi uno anno conuersatus est. Et inde rediens, filiam Caroli Calui regis Francie assumpsit in uxorem, et eam secum in hanc patriam adduxit: et cum duobus annis eam tenuisset, hominibus ademptus  est, et sepultus apud Wincestre. Hic primum fuerat episcopus apud Wincestre [al. Winceastre]; sed, Egbricto patre suo defuncto, necessitate cogente, factus est rex; et uxore ducta quatuor filios genuit, qui omnes post eum reges fuerunt. Circa hoc tempus pagani perendinauerunt tota hieme apud Sepeigei.

Aedelbaldo filio suo reliquit predictus rex nobilissimus regnum hereditarium Westsere; Adelbricto filio suo alii reliquit regnum Cantie, et Estsere, et Sudsere. Ambo igitur fratres optime indolis iuuenes regnum suum, dum uterque uixit, felicissime tenuerunt. Adelbaldus rex Westsere, cum regnum suum quinque annis in pace tenuisset, morte immatura prereptus est: planxit autem  omnis Anglia Adelbaldi regis iuuentutem, et factus est luctus uehemens super eum, et sepelierunt eum apud Sireburne. Sensitque posthac Anglia quantum amiserit in eo.

Adelbricht, frater regis predicti, regnauit post eum super Westsere, qui prius erat rex Centensis. In diebus eius uenit naualis exercitus et egredientes destruxerunt Wincestre, et sic:

Urbs antiqua ruit multos dominata per annos. 
Tunc uero dux Osric cum Hamtonesyre et dux Edelwolf cum Barrucscyre pugnauerunt contra eumdem exercitum. Quibus cum magna contritione fugatis nostri uictores exstiterunt.

Adelbricti regis anno quinto uenit exercitus  paganorum apud Tenet: quibus cum Centenses causa induciarum pecuniam promisissent, infra inducias nocte quadam improuise proruperunt, et Cantiam ex orientali parte depredati sunt. Eodem anno Adelbrictus, cum regnasset super Westsere quinque annis, super Cantiam uero decem annis mortem gustauit. Post quem Edelred frater eius regni suscepit insignia. Hoc autem anno uenit maximus exercitus paganorum in terram Anglorum, quorum duces fuerunt Hinguar et Ubba, uiri strenuissimi, sed crudelissimi. Hinguar erat ingentis ingenii, Ubba uero fortitudinis admirande. Perendinantes igitur in hieme in Estangle inducias et equos ab iis acceperunt et quietis gratia fortitudini sue ad tempus pepercerunt.

 Adelredi regis anno secundo uenit exercitus predictus quem Hinguar et Ubba rexerunt in Nordhumbre apud Couirwic, eratque inter gentem patrie illius solita proditione magna misericordia, quia regem suum Osbric abiecerant, et alium degenerem nomine Ellan acceperant; ideoque tarde concordati congregato exercitu uenerunt ad Couirwic, in qua erat paganus exercitus; fractoque muro intus irruentes cum eis pugnauerunt, et ibi occisus est uterque rex Osbric et Ellan, et innumera multitudo gentis Nordhumbre intra urbem et extra. Et qui residui fuerunt, inducias cum paganis ceperunt. Hoc anno obiit Alfstan episcopus, sepultus apud Scyreburne, ubi fuit episcopus quinquaginta annis.

 Adelredus rex anno tertio regni sui iuit Snotingham cum fratre suo Alfredo in auxilium Burredi regis Merce: exercitus namque predictus uenerat Snotingham, et ibi in hieme fuit. Congregatis igitur omnibus copiis Anglorum, cum suos obsessos et uiribus impares Hinguarus uideret, uulpeculari astutia uerbisque delinitis inducias ab Anglis impetrauit. Rediensque Eboracum, ibi crudeliter uno anno permansit. Sanctus Eadmundus anno Dominice Incarnationis 870, Adelredi regis anno quinto celi palatia conscendit: exercitus namque predictus Hinguari regis ueniens per Merce ad Tedforde, ibi in hieme permansit, clademque maximam genti miserrime intulit. Rex uero Edmundus  magis eligens mortem perferre quam desolationem suorum uidere, captus est ab iis, corpusque sanctissimum sagittis impiorum ad stipitem undique transuerberatus, Dei uero clementia multa super eo signauit miracula.

Edelredi regis anno sexto uenit exercitus nouus et maximus, quasi fluuius inundans et omnia secum uoluens in Westsere usque ad Redingum; pre nimia uero multitudine cum simul non possent procedere, diuersis turmis et locis gradiebantur. Duces eorum autem fuerunt duo reges Basreg et Aldene [al. Hamdene, uel Alfdene]. Itaque post tres dies dux Edelwolf duobus obuians consulibus, exercitus apud Englafeld pugnauit cum eis et uicit, et unum occidit, qui uocabatur Sidrac. Et post quatuor  dies rex Edelred et frater suus cum magna gente uenientes Redingum, pugnauerunt cum exercitu, et multi ceciderunt ex utraque parte, et Daci uictores fuerunt. Et post quatuor dies iterum pugnauerunt rex Adelred et frater suus Alfred contra totum exercitum apud Escesdune, qui fuit diuisus in duas partes: ex una parte fuerunt Basreg et Aldene reges pagani, contra quos pugnauit rex Adelred, et occidit regem Basrege; ex alia uero parte fuerunt pagani consules, contra quos pugnauit Alfred frater regis, et occcidit quinque consules, Sidroc senem et Sidroc iuuenem, et Osbearn, et Frena, et Harolde; et exercitus fugatus est, et multa millia occisa sunt, durauitque prelium usque ad noctem. Iterum post XIu dies Adelred rex et  frater suus Alfred pugnauerunt cum exercitu apud Basingum, et Daci uicerunt. Iterum post duos menses rex Adelred et frater suus Alfred pugnauerunt cum exercitu apud Beredune, et multi ex utraque parte ceciderunt, et Daci diu fugati in fine uicerunt. Ibi occisus est Edmundus episcopus, et multi proceres Anglie. Post hoc prelium uenit in estate magnus exercitus apud Redingum. Hoc anno obiit Adelred rex post Pascha sepultus apud Winburnham-minster, qui regnauit quinque annis. Tunc Alfred frater suus, filius Edelwolfi, regnauit super Westsere, et postea circa unum mensem pugnauit cum pauca gente apud Wintune contra exercitum et diu fugauit eum et postea Daci uicerunt. Hoc anno fuerunt nouem prelia campestria  contra exercitum in regno ex australi parte Temese: preter inuasiones, quas Alfred frater eius et duces regis sepe fecerunt. Et hoc anno sunt occisi rex unus et nouem comites, et proceres Westsere ceperunt inducias cum exercitu paganorum.

Alfredi [al. Alwredi, uel Aluredi] regis anno primo exercitus uenit Londoniam a Reding et ibi per hiemem fuit, et Mercenses ceperunt inducias cum exercitu. Secundo uero anno rex Haldene duxit exercitum eumdem hiematum in Lindesei apud Torthseige [al. Torcheseige]. Tertio autem anno hiemauerunt apud Rependune. Tunc uero congregati sunt cum eo tres alii reges Godrum, et  Oscetin, et Anwed, et facti sunt inuincibiles, et Burred regem, qui regnauerat XXII annis super Merce trans mare fugauerunt. Rex autem Burred Romam perrexit, ibique moriens sepultus est in ecclesia S. Marie apud Anglecnescolam. Daci autem tradiderunt regnum Merce Ceolwolfo cuidam insipienti regi ad seruandum ad opus eorum. Ipse autem iurauit, et obsides iis dedit se redditurum illis regnum quandocunque uellent, et seipsum presto esse cum omnibus quos adducere posset in auxilium eorum.

Alfredi regis anno quarto exercitus recessit a Rependune et diuisus est. Aldene rex cum parte quadam exercitus perrexit in Nordhumbre et fuit in hieme iuxta Tinam et saisiuit terram et diuisit eam suis, et  coluerant eam duobus annis, et sepe predauit super Pictos. Tres uero reges Dacorum predicti uenerunt cum maiori parte exercitus ad Brantebrige, et ibi uno permanserunt anno. Hoc anno pugnauit rex Alfred nauali prelio contra uII puppes, quarum unam cepit, ceteras fugauit. Anno uero sequente, exercitus trium regum uenit apud Werham in Westsere. Rex uero Alfredus cepit inducias cum exercitu, acceptis ab eo obsidibus ex nobilioribus eorum. Ipsi autem iurauerunt ei quod nunquam alicui antea fecerant, se cito exituros a regno illius, et in proxima nocte furtim recedens exercitus, qui equos habebant, perrexerunt Granceastre. Hoc anno Rollo cum suis Northmanniam uenit; anno uero sequente exercitus periurus uenit a Werham  ad Granceastre, et naualis exercitus circum remigans tempestate obrutus est, perieruntque CXX puppes apud Swanawic. Rex autem Alfred cum magna gente secutus est exercitum, qui equos habebant, nec eos consequi potuit ante Granceastre. Tunc exercitus tradidit illi quotquot obsides ipse uolebat, et pacem tenere iurauit, et bene tenuit. Tunc exercitus iuit in Merce, et partem regni tenuit, partem dedit Ceolwolfo.

Alfredi regis anno septimo, cum iam Daci omne regnum a boreali parte Temesis [al. Tamisis, uel Tamasis] obtinerent, regnaretque rex Haldene in Nordhumbre, et frater Haldeni esset in Estangle, tres uero reges predicti cum Ceolwolfo rege eorum essent in Merce, et Londonia, et Estsere; regi uero  Alfredo non remansisset nisi terra ultra Tamesim, indignum uisum est Dacis, ut uel hoc ei remaneret. Tres igitur reges uenerunt Cipenham in Westsere cum mira multitudine, que nuper a Dacia uenerat. Operientesque terram quasi locuste, cum nullus eis posset resistere, occupauerunt eam sibi. Pars igitur populi trans mare fugit; pars Alfredum regem secuta est, qui cum paucis se in nemoribus abscondebat; pars uero subdita est hostibus. Cum autem rex Alfredus iam nec terram haberet, nec spem habendi, respexit in reliquias plebis sue Dominus: uenit namque frater regis Haldene cum XXIII nauibus in Westsere in Dauenscyre. Gens autem regis Alfredi occidit eum, et DCCCXL homines  exercitus sui, captumque est ibi uexillum eorum, quod uocabatur Rauen. Ergo rex Alfredus, hoc successu confortatus, parauit firmitatem quamdam apud Ethelingeie, et sic fretus pugnauit sepe cum exercitu auxilio Sumersetensium, qui ibi propinqui erant. Et in septima hebdomada post Pascha perrexit ad Eghrichstam ex orientali parte Salundu [al. Sealwdic], et uenerunt contra eum omnes Sumerseti, et Wilsati, et qui residui fuerant de Nantunescyre, leti pro aduentu suo, et ipse in crastino inde perrexit ad Aeglea, et inde alia die ad Edendune, et ibi pugnauit contra exercitum, et eum fugauit, et eum persecutus est usque ad firmitatem suam, et ibi fuit XIu diebus. Tunc exercitus tradidit regi obsides, et iurauit se recessurum a regno  suo. Promisit etiam quod rex eorum baptizaretur, et factum est: uenit enim Godrun princeps regum eorum ad Alfredum regem, et baptizatus est; Alfredus uero patrinus eius factus, cum eum secum XII diebus tenuisset, abeunti multa dedit munera.

Alfredi anno octauo iuit exercitus predictus a Chipenham ad Cyrencestre, et ibi hiemauit in pace. Eodem anno Wincigi [al. Wicingi] collegerunt nouum exercitum, et manserunt apud Fulenham iuxta Tamesim: hoc anno sol obscuratus est. Anno uero sequente exercitus predictus regis Godrum recessit a Cyrenceastre et perrexit in Estangliam, et terram illam obtinuit, et diuisit. Eodem anno exercitus, qui fuit apud Fulenham, mare transiit et ad  Gant uno anno permansit. Sequenti uero anno pugnauerunt cum Francis, et uicerunt eos; tertio autem anno uenerunt per Mese in Franciam. Quo in tempore ex Alfredus nauali prelio quatuor puppes Dacorum cepit, et eos, qui inerant, interfecit; quarto uero anno uenit exercitus apud Scat in Cundet, et ibi uno anno permansit: hoc anno Macrinus papa misit Alfredo regi lignum Domini. Alfredus autem misit elemosynam suam Rome, et etiam in Indiam ad sanctum Thomam, secundum uotum quod fecerat, quando hostilis exercitus hiemauit apud Londoniam.

Alfredi regis anno decimo quarto pars exercitus qui in Gallia erat, uenerunt ad Rouecestriam: et ciuitatem obsidentes, ceperunt facere ibi aliam firmitatem.  Adueniente uero rege, ad puppes fugerunt, et mare transierunt. Misit autem rex Alfred naualem exercitum ad Cent in Estanglia: qui cum uenissent Sturemutham, obuiantes XuI puppibus Wiccingorum uicerunt eas bello; sed redeuntes cum spoliis et uictoria obuiauerunt magno exercitui Wiccingorum, et cum iis pugnantes uicti sunt. Eodem anno interfecit aper quidam Carolum regem Francie, filium Ludouei, filii Caroli Calui, cuius filiam Iuhetam [al. Iuhetham] duxerat rex Edelwolf. Tunc quoque papa Marinus obdormiuit. Anno sequente uenit exercitus Dacorum per Secanam ad pontem Parisius, et illic hiemauit. Alfredus rex Londoniam obsedit, quia maxima uis Dacorum secuta fuerat Gallicanum exercitum: omnes autem  Anglici statim ei subditi sunt, et receperunt eum. Daci namque aufugerunt. Rex uero tradidit Aedredo duci ciuitatem in custodiam. Anno uero hos sequente, exercitus recedens a ponte Parisius iuit per Secanam usque ad Marnam, et per Marnam usque ad Cadri, et in ea, et in Iorna [al. Iorata] duobus annis conuersati sunt. Circa hoc tempus factione Ernulfi quinque reges facti sunt in Francia.

Alfredi regis anno XIX, Godrun rex Dacus, qui fuit filiolus Alfredi regis, et regnauit in Estangle, luce demptus est. Hoc anno uenit exercitus a Secana ad Scanlaudam quod est inter Britanniam et Franciam; Britones uero cum eis pugnantes, et in flumen quoddam fugantes, multos necauerunt: hic  Pleumundus archiepiscopus a Deo et omni populo electus est. Anno uero sequente, exercitus iuit in orientem, et rex Arnulfus cum Francis et Saxonibus, et Baueriensibus pugnauit contra exercitum, et repulit eos. Postea rediit in Angliam ille magnus exercitus cum omnibus rebus suis ad portum Limene cum CCL nauibus; qui portus est in orientali parte Cent iuxta magnum nemus Andredestaige, quod CXX millia in longitudine, XXX in latitudine continet. Egressi uero construxerunt castrum apud Anoldre. Interim uenit Hasting cum LXXX nauibus in portum Tamesis, et parauit castrum apud Widdletune; postea uero regi Alfredo iuramenta fecit, ne in aliquo ei noceret: rex ergo ipsi, et uxori sue, et filiis multa dona dederat, quorum alterum rex  ipse in baptismate tenuerat, alterum uero Edredus dux magnus. Hasteng autem semper infidus, castrum construxit apud Beamfled. Cumque esset predatum super regem, fregit rex castrum predictum, et cepit ibi uxorem eius, et filios, et pecuniam, et spolia, et puppes. Uxorem uero et filios reddidit Hastengo, quia patrinus eorum erat. Regi autem Alfredo uenit nuntius, dicens: »Centum puppes uenerunt a Nordhumbre et Estangle, et obsident Granceastre.« Rex igitur, dum illuc tendit exercitus, qui erat apud Awldre, inuasit Estsere, et castrum fecit apud Scobrih; indeque permeantes uenerunt usque ad Budingtuune iuxta Sauernam, et ibi castrum fecerunt: unde tamen bello repulsi, fugerunt ad castrum suum in Estsere; illi autem, qui obsederant Granceastre,  audito aduentu regis, ad puppes fugerunt, et in mari predantes manebant. Quartus exercitus uenit eodem anno a Nordhumbre usque in Legecestriam; sed ibi obsessi sunt, et tanta fame afflicti sunt, quod etiam equos suos comederent.

Alfredi regis anno XXIII, Daci, qui erant in Legecestria, iuerunt circum per Nordwales et Nordhumbre ad Wereleige insulam Estsere, et post in hieme traxerunt puppes suas per Tamesim in flumen Lupe; ille autem exercitus, qui obsederat Granceastre, deprehensus est predans iuxta Ciceastre, ubi multos ex suis amiserunt, et quasdam ex puppibus suis perdiderunt. Anno uero sequenti exercitus qui erat in Lupe, fecit iuxta idem flumen castrum quoddam uiginti millibus a Londonia. uenerunt  igitur Londonienses ad castrum illud, et cum Dacis pugnantes, quatuor ex ducibus eorum occiderunt, et uictoriam in tempore opportuno dedit suis Dominus omnipotens. Cum ergo fugissent Daci ad castrum, fecit rex aquam Lupe findi in tria brachia, ne puppes suas per eam reducere possent: quod Daci comperientes relictis puppibus perrexerunt usque ad Quadruge iuxta Sauernam, et ibi castrum fecerunt, et ibidem hiemauerunt, commendatis uxoribus suis in Estangle. Rex uero cum exercitu persecutus est eos. At Londonienses puppes Dacorum relictas quasdam ad Londoniam duxerunt, quasdam combusserunt. Hi igitur, his tribus annis predictis, scilicet ex quo Daci ad portum  Limene appulerunt, Anglis multa mala fecerunt, sed et ipsi multo plura tolerauerunt. Anno uero quarto diuisus est exercitus partim in Nordhumbre, et partim in Estangle; pars uero transfretans iuit in Secanam: postea tamen quedam puppes Dacorum uenerunt iuxta littora Westsere, que crebris irruptionibus sepe predantes et sepe pugnantes cladem non modicam prouincialibus Westsere contulerunt. De multis uero conflictibus unum pertractabo, quia insoliti fuit euentus. Rex Alfredus naues longas scilicet XL remorum uel plurium fecit parari contra puppes Dacorum predictas; sex autem puppes Dacorum, cum in quodam littore Dauenscyre starent, preoccupauerunt eas nouem regie naues. Quod Daci uidentes tres rates contra  eos commouerunt; alie namque tres stabant in littore immobiles nereo scilicet retracto: sex igitur puppes Anglorum pugnauerunt contra tres puppes Dacorum. Tres uero relique progresse sunt ad tres naues Dacorum in littore stantes. Tres igitur naues Dacorum contra sex desperate et omnino audacissime et diu pugnantes conflictum asperrimum peregerunt. uicit tamen numerus maior, dueque rates Dacorum capte sunt; tertia uero aufugit, omnibus tamen occisis, qui inerant, preter quinque. Hoc autem perpetrato, cum ad naues sociorum, que iuxta puppes Dacorum ex aduerso littore erant, reuerti uellent, exsiccate sunt: quod Daci uidentes egressi de tribus puppibus pugnabant contra gentem Anglorum, que erat in tribus ratibus. uideres  autem gentem sex nauium bellum aspicientem et auxilium ferre nequientem, pugnis cedere pectus, et unguibus rumpere crines. Angli tamen uiriliter agebant, et Daci fortissime instabant: ceciderunt ex Anglis XLII, et ex Dacis CXX; Daci tamen Lucheman prepositum regalis exercitus acrius insistentem occiderunt: ob quam rem Angli, dum paulatim cederent, Daci pene uictores uisi sunt. Sed ecce, mari redeunte, ad puppes Daci maris alta inuadunt, quos postea IX puppes Anglorum sero et frustra persecute sunt. uentus uero aduersus uictores Dacos aggreditur, et duas ex puppibus eorum ad terram proiecit: unde homines capti et adducti ad regem, omnes suspensi sunt apud Wincestriam; qui uero in tertia puppe erant ualde  sauciati appulerunt in Estangle. Eodem anno perierunt XX naues cum hominibus iusta australia littora.

Alfredus rex, cum regnasset uiginti octo annis et dimidio super totam Angliam, preter illas partes que subdite erant Dacis mortis sensit aculeum. De cuius regimine laborioso et inextricabili uexatione uersifice proloqui dignum duximus.


Nobilitas innata tibi probitatis honorem,
Armipotens Alfrede, dedit, probitasque laborem,
Perpetuumque labor nomen. Cui mista dolori
Gaudia semper erant, spes semper mista timori.
Si modo uictor eras, ad crastina bella pauebas;
Si modo uictus eras, ad crastina bella parabas.
Cui uestes sudore iugi, cui sicca cruore
Tincta iugi, quantum sit onus regnare, probarunt.
 Non fuit immensi quisquam per climata mundi,
Cui tot in aduersis uel respirare liceret.
Nec tamen aut ferro contritus ponere ferrum,
Aut gladio potuit uite finisse labores.
Iam post transactos uite regnique dolores,
Christus ei sit uera quies, sceptrumque perenne.

Edwardus filius regis Alfredi paternum regnum tenuit, XXIu annis; Edwoldus [al. Aedelwoldus] uero frater suus iunior accepit uxorem, et saisiuit Winburnam sine uoluntate tam regis quam nobilium regni: quapropter iuit rex Edwardus cum exercitu usque ad Batham iuxta Winburnam. Edwoldus autem cum hominibus suis in Winburna permanens, ianuis clausis, dicebat, quia ibidem persisteret aut occumberet. Nocte tamen inde recedens iuit ad  exercitum, qui erat in Nordh. Illi uero nobilitati iuuenis congaudentes constituerunt eum regem et principem super reges et duces suos. Rex autem saisiuit uxorem eius, quam iuuenis predictus ultra uetitum episcopi duxerat, quia sacrata fuerat in sanctimonialem. Eodem anno obierat Edred dux Dauene [al. Dauenescyre] uno mense ante obitum Alfredi regis, qui cum eo multa fidelis et fortis gesserat bella.

Edwardi regis anno tertio, Edelwoldus frater regis, coactis uiribus, duxit nauigium immensum in Estsexe, et Estsexenses sine mora subditi sunt. Anno uero sequente duxit exercitum grauissimum in Merce, et predauit eam undique usque ad Cricalade. Ibique transiens Tamesim cepit Inbrithenden  [al. Inbrithenden], et circumquaque quidquid aderat. Sicque patrato facinore suo, domum reuersi sunt cum gaudio. At rex Edwardus congregans exercitum quam citius potuit, iuit post eos et terram eorum totam predatus est inter Dicum [al. Ducum] et Usam usque ad paludes in Nordhumbre [al. Nord]; postea, cum inde recedere uellet, precepit per totum exercitum suum ut omnes simul recederent: et recesserunt omnes preter Centenses, qui remanserunt ultra preceptum regis, et rex misit propter eos uII nuntios. Tunc exercitus Dacorum ibi eos intercepit, et pugnauit cum eis, ibique occisus est Siulf dux, et Sigbelm [al. Sighelm] dux, et Adelwald baro regis, et Cenwolf abbas, et Sigebricht filius Siulfi, et Eadwold filius Acce, et  plures alii, licet ditiores nominentur. Et ex parte Dacorum occisus est rex Eoric et Edeluoldus iuuenis, quem elegerant in regem, et Beorthsigt filius Brithnodi Adeling, et Hispohold, et Occelhold [al. Oscetelhold], et plures alii, quos omnes nominare nequiuimus, et multus populus cecidit ex utraque parte, et ex parte Dacorum plures occisi sunt, licet ipsi uictoriam obtinuissent. Hoc eodem anno obiit Ealeswid uxor regis Edwardi.

Edwardus rex anno quinto constituit inducias cum Estanglis et Nordhumbris apud Itingforde. Anno uero sequenti misit exercitum rex fortissimum ex Westsere et Merce, qui predam maximam ceperunt ab exercitu, qui erat in Nordhumbre, tam  hominum quam animalium. Multisque Dacorum occisis, manserunt in terra eorum quinque hebdomadis predantes. Anno sequenti exercitus Dacorum uenit in Merce predatum. Rex autem congregauerat centum puppes, et misit eas contra exercitum: quas postquam comperuit exercitus, putauit ab eis habere auxilium, et quod securius possent ire quoque uellent. Porro rex misit exercitum post eos ex Westsere et Merce, qui consecuti sunt eos a tergo, cum domum reuerterentur, et cum eis pugnauerunt. Bellum ingens est commissum. Contriuit autem Dominus infideles contritione magna, et ex eis multa millia mors cruenta deuorauit; corrueruntque principes eorum in confusione, et deuorati in puluere sorduerunt. Occidit namque  rex Haldene, et rex Eolwolf, et Uthere consul, et Scursa consul, et Owlfhold, et Benesinghold, et Hanlafinger, et Wtserhold, et Offerhold, et Offerdhlyte, et Hahmundhold, et Gudferdhold, et alius Gudferd. Serui autem Domini uictoria tanta potiti, exsultantes in Deum uiuum, in hymnis et concentibus Dominum exercituum benedicebant. Anno sequente, defuncto Edredo duce Merce, rex Edwardus saisiuit Londoniam, et Oxinefordiam, omnemque terram Mercensi prouincie pertinentem.

Edwardus rex anno IX regni sui construxit Herefordiam castrum non immensum sed pulcherrimum inter Beneficiam, et Mimeram, et Lupe, flumina non profunda sed clarissima. Eodem anno construxit burgum quemdam Witham in Estsere,  et interea manebat apud Dealdune; et ei subdita est magna pars gentis illius, que prius erat in subditione Dacorum. Sequenti uero anno exiit Dacorum exercitus ab Hamtonia et Legecestria, et fregerunt inducias, quas rex iis dederat, et fecerunt cedem magnam Anglorum apud Hocheneretune, et ibi circum in Drinefordscyre. Et postquam domum redierunt, statim exiit alia caterua, et iuit ad Ligetune. Gens autem patrie illius eos comperiens pugnauit cum eis, et eos fugauit, et totam predam, quam ceperant, eis abstulit, et etiam equos eorum.

Edwardis regis anno undecimo uenit magnus naualis exercitus ab austro ex Lidwicum et duo consules Uther [al. Uhter] et Rahald, et circumierunt  in West, quousque uenerunt ad littus Sauerne, et ibi predati sunt in Nordwales, ubicunque poterant iuxta littora, ceperuntque Camelegeac episcopum, et duxerunt eum ad puppes suas. Rex autem Edwardus redemit eum quadraginta libris. Postea exercitus exiit, uolens predari super Yrcingafeldas, et tunc obuiauerunt eis Legeceastrenses, Herefordiensesque, et homines ex aliis castris, que ibi erant propinqua, et cum eis pugnantes eos fugauerunt, occideruntque Rahald consulem, et Geolcil fratrem Utheri consulis magnamque partem exercitus, et fugauerunt eos in castrum quoddam obsidentes eos ibi, quousque illi dederunt eis obsides, iuraueruntque se recessuros a terra regis. Rex autem fecit  custodiri littora Sauerne ex australi parte a Walia usque ad Asenam, ita quod ipsi nullo modo ex illa parte irrumpere presumpserunt; ipsi tamen bis furtim exierunt, una uice ex orientali parte Weced, alia uice apud Pordacan: et utraque uice pauci euaserunt, qui occisi non essent preter illos qui poterant natare ad puppes. Et tunc manserunt in insula Stepen cum magna miseria, ita quod cibus eis defecit, et multi fame mortui sunt, quia cibum conquirere nequibant. Tunc recesserunt ipsi in Deomedum, et inde in Hiberniam. Eodemque anno rex Edwardus iuit cum exercitu ad Buchingaham, ibique mansit quatuor hebdomadis, fecitque uallum ex utraque parte aque, antequam inde recessisset. Et Turchefel consul ibi subditus est regi, omnesque  consules et meliores barones qui appendebant ad Bedefordiam, et plures ex illis qui appendebant ad Hamtoniam.

Edwardi regis anno duodecimo fuisse prelium apud Holme inter Centenses et Dacos scripture ueterum dicunt; quis autem uictor fuerit nonne indeterminatum relinquunt? Secundo ab hoc anno luna ualde obscurata est, et magno fuit horrori uidentibus. Tertio anno apparuit cometa; quarto anno Legecestria renouata est; quinto anno corpus sancti Oswaldi translatum est a Bardenei in Merce; sexto anno Anglici et Daci pugnauerunt apud Totanhale [al. Totenhale]. Quis autem cuneorum horrendos aggressus, ignitas collisiones, formidabiles tinnitus, feras irruptiones, miserabiles occasus, clamores  horrisonos scriptis exsequetur? Tandem suos diuina pietas uictoria decorauit, et Dacos infideles cede simul et fuga dehonestauit. Eodem anno Edelfled [al. Adelfled] domina Merce, que sub Etheredo patre suo infirmo regnum Merce regebat, construxit burgum Brunesburih.

Edwardi regis anno XuIII mortuus est Ethered dominus Merce, pater Edelfled, qui fuerat diu infirmus, et dedit terram suam filie sue, quia nullum filium habebat. Secundo ab hoc anno Edelfled domina Merce construxit burgum ad Scoriate et eodem anno burgum apud Bruge; tertio anno Edelfled domina Merce construxit burgum Camemythe in principio estatis, et ante Augustum, illum apud Stafforde; quarto Edelfled domina Merce construxit  burgum Edelbirh in principio estatis, et in fine Augusti illum apud Wirengewic; quinto Edelfled domina Merce construxit burgum apud Cereburih post Natale, et illum apud Wardebirh in estate, et eodem anno illum apud Rumcouen; sexto misit exercitum in Walliam, Walensibusque uictis fregit Brecanammere, in qua cepit uxorem regis Walensis cum XXXIII hominibus; septimo Edelfled domina Merce acquisiuit Derebi cum prouincia ei appendicia. Cum autem multitudo hostium intra Derebi conclusa, egredi contra eam non auderet, castellum acerrime inuasit, et in ipso porte introitu prelii maxima uis exarsit, ubi quatuor duces fortissimi Edelfled cesi sunt; sed sui nichilominus portam et  muros fregerunt; octauo Edelfled domina Merce conquisiuit Legecestriam, et maior pars exercitus, qui ibi erat, subdita est, Eboracensesque illi promiserant, et quidam eorum fidem dederant, quidam uero iurauerant quod forent in auxilium eius. Post illam autem conuentionem ipsa obiit apud Tameworthe, duodecim diebus ante festum S. Ioannis, octauo anno, ex quo obtinuit dominium Merce, et sepulta est apud Gloucestre in porticu Sancti Petri. Hec igitur domina tante potentie fertur fuisse, ut a quibusdam non solum domina uel regina, sed etiam rex uocaretur ad laudem et excellentiam mirificationis sui. Et ut estimatum et dictum est, nisi fati uelocitate prerepta fuisset, uires uirtute transisset uniuersos, unde ad tante probitatis  memoriam, camenam diuturnitatis largitricem uel pauca dicere compulimus.


O Elfleda potens, o terror uirgo uirorum,
   uictrix nature, nomine digna uiri.
Tu quo splendidior fieres, natura puellam,
   Te probitas fecit nomen habere uiri.
Te mutare decet, sed solam, nomina sexus,
   Tu regina potens, rexque trophea parans.
Iam nec Cesarei tantum meruere triumphi,
   Cesare splendidior uirgo uirago uale.

Edwardus rex uicesimo sexto anno regni sui exhereditauit ex dominio Merce totius Alfwen sororem Adelfled, que postea regnum illud tenuit, magis curans an utiliter uel inutiliter, quam an iuste uel iniuste. Postea uero construxit burgum apud Glademuthan. Nec longe post migrauit a corpore apud  Ferandune, et Alfwarde filius eius cito post patrem defecit apud Drineforde, et sepulti sunt apud Wincestre. Nec multo ante Sedric rex Nordhumbre occiderat fratrem suum Nigellum: quo scelere patrato rex Reginaldus conquisiuerat Couirwic.

Adelstan filius Edwardi electus est rex in Merce, et sacratus apud Kingstun, qui regno quidem parum uixit, sed clare gestis non parum splenduit: qui a fortissimis lacessiri, sed bello nunquam potuit uinci. Curriculo siquidem sequentis anni Gudfridum regem Dacorum, patrem Reginaldi predicti regis bello lacessitus, bello repulit, repulsum fugauit, fugatum perdidit. Nec multo post aduersa percussus fortuna, fratrem suum Edwinum magni uigoris iuuenem,  et bone indolis, maris fluctibus flebiliter amisit. At uero rex Adelstan, his transactis, gentem perfidam Dacorum, et infidam Scotorum in exterminium traducere disponens, confertissimum duxit exercitum terra et mari in Nordhumbram, et Scotiam. Cui cum non esset qui resistere inciperet, uel qui resistere persisteret, ubique terrarum progrediens, et pro libitu predans, cum triumphali rediit lauro.

Adelstan rex anno gratie 945, regni uero sui anno quarto, commisit prelium ad Bruneburh preliorum maximum contra Anlaf regem Hibernie, qui uires suas gente Scotorum et Dacorum in Anglia conuersantium adauxerat. De cuius prelii magnitudine Anglici scriptores quasi carminis modo proloquentes, et extraneis tam uerbis quam figuris usi,  translatione fida donandi sunt, ut pene de uerbo in uerbum eorum interpretantes eloquium, ex grauitate uerborum grauitatem actuum et animorum gentis illius condiscamus.

Rex Adelstan decus ducum, nobilibus torquium dator, et frater [al. filius] eius Edmundus longa stirpis serie splendentes percusserunt, in bello acie gladii apud Brunelburh, scutorum muros fiderunt, nobiles ceciderunt, domestice reliquie defuncti Edwardi. Sic namque iis ingenitum fuerat a genibus cognationum, ut bellis frequentibus ab infestis nationibus defendere, ut patrie thesauros, et domos, et pecunias, et xenia. Gens uero Hibernensium, et puppium habitatores fatales corruerunt, colles resonuerunt; sudauerunt armati, ex quo sol mane prodiit micans hilariter, letificans  profunda, Dei luminare, fax Creatoris, usquequo idem nobilis ductor occasu se occulit. Ibi uiri iacuerunt multi a Dacia oriundi, telis perforati, sub scutis lanceati, simul et Scoti bello fatigati. Gens uero Westsere tota simul die prius electi, post indefessi, inuise gentis globos strauerunt; uiri elegantes hastas cedebant, uiri Mercenses acuta iacula mittebant duro manus ludo: sanitas ibi nulla his, qui cum Anlauo trans maris campos in ligni gremio terram petierunt Marte morituri. Quinque occubuerunt in loco belli reges iuuenis gladiis percussi, ducesque septem regis Anlaui, absque numero ceciderunt Scoti, deperiitque Northmannorum tumor: nec enim paucos ad litem belli duxerant secum; cum paucis uero in maris fluctus rex naui prouectus intrinsecus gemebat.  Simul et Froda ductor Northmannus cumque suis notis dux Constantinus de Martis congressu iactare nequierunt, ubi cognationis sue fragmen apparuit, ubi amici sui corruerant in statione populi bello prostrati, et filium suum in loco prelii uulneribus demolitum charum reliquit. Nec Gude Dacus declamare potuit, licet uerbis blandus, et mente uetustus; nec Anlaf ipse cum reliquiis suis mentiri potuit, quod ad hoc negotium sui prestiterint in campo belli, ictuum immanitate, telorum transforatione, in concilio proborum. Matres uero et nurus planxerunt suos belli alea cum Edwardi filiis lusisse, cum Northmanni, nauibus clauatis, et Anlaf labefactus ultra profundum flumen terras suas mesto animo repetissent.  Postea frater uterque rediit Westsere belli reliquias post se deserentes, carnes uirorum in escam paratas. Ergo coruus niger ore cornutus, et bufo liuens, aquila cum miluo, canis, lupusque mistus colore his sunt deliciis diu recreati. Non fuit bellum hac in tellure maius patratum, nec cedes tanta precessit istam, postquam huc uenerunt trans mare latum Saxones et Angli, Britones pulsuri: clari Martis fabri Walenses uicerunt, reges fugauerunt, regna susceperunt. His causa recreandi interpositis ad historiam redeamus.

Adelstanus rex, cum regnasset quatuordecim annis hominibus ultra non apparuit; successit autem ei in regno Eadmundus filius suus, et regnauit sex [al. nouem] annis et dimidio: cuius regni anno quarto occisus est per proditionem regis Francie,  Willielmus filius Rollionis, qui terram, que uocatur Northmannia, a rege Francie conquisierat. A Rollione autem gens Northmannorum duxit originem.

Eadmundus rex, ducens exercitum in illam partem Merce, que paganis diu subdita fuerat usque ad latissimum flumen Humbre, belli sorte Dacos uicit, et quinque urbes uictoriosus cepit Lincolniam, Legecestriam, et Stanfordiam, et Snotingham, et Derebi. Dacos igitur, qui etiam eo tempore Northmanni sunt uocati, penitus exstirpauit, et ab urbibus predictis infidelitate remota, Dei gratia, fidei fulgorem restituit. Eo in tempore obiit rex Anlaf, de quo prediximus. Postea uero rex Eadmundus suscepit quemdam alium Anlaf regem Dacorum in baptismate tam uiribus regis cedentem, quam predicationi  credentem. Et post paucos dies Reginaldum regem Eboracensem , quia Eboracum conquisierat, tenuit ad manum episcopi.

Edmundus rex, cum redisset ad Westsere et honorabili triumpho susceptus esset, reges predicti Dacorum, scilicet Anlaf filius Sidrici et Reginaldus filius Gudferdi fregerunt pacem, quam cum eo constituerant, depredantes in parte regni sibi direpta. Rex igitur fortissimus Eadmundus cum militari copia prouectus in Nordhumbre bello commisso reges utrosque et a regno fugauit, et Nordhumbram primus regum Westsere in dominio proprio tenuit. Sequenti uero anno totam Cumberland, quia gentem prouincie illius perfidam et legibus insolitam  ad plenum domare nequibat, predauit et contriuit, et commendauit eam Malculmo regi Scotie, hoc pacto quod in auxilio sibi foret terra et mari.

Edmundus rex inuictus, cum regnasset feliciter sex annis et dimidio, et omnia ei prospere contigissent, et solus diceretur rex in Anglia, nefanda proditione confossus est, et omnibus seculis detestanda die sancti Augustini: cui morte inestimata prerepto parcat Christi pia benignitas.

Edredus, frater Eadmundi regis, filiusque regis Adelstani fratri suo successit in regno: et eodem anno Nordhumbras iugum dominationis sue ferre nolentes, cum ualida armatorum manu petiit, totamque sibi conquisiuit. Inde uero in Scotiam uexilla direxit. Scoti igitur nimio terrore percussi, sine  bello subdiderunt se regi, et iurauerunt ei tam Nordhumbri quam Scoti debitam domino fidelitatem: quod tamen iuramentum diu non durauit.

Edredo namque reuerso in australes regni sui partes, Anlaf, qui a regno Nordhumbre aufugatus fuerat, rediit cum magna classe in Nordhumbram, et cum gaudio susceptus est a suis, et regno iterum restitutus, quod in fortitudine tenuit quatuor annis. Quarto autem anno solita infidelitate utentes Nordhumbri fugauerunt regem eorum Anlaf, et susceperunt Hirc filium Haraldi in regem; sel ille iterum breui tenuit regnum.

Edredus rex uII anno regni sui receptus est iterum in regno Nordhumbre: gens namque patrie  illius dominum diu non perferens, unum tertio anno regni sui Hirc filium Haraldi ut leuiter acceperat, leuiter abiecerat, et regem Edredum ad se sponte uocatum regni sede reponunt.

Edredus rex eximius et inuictus, cum super omnes partes Anglie tandem rex solus regnasset, satis exigentibus, hominem exuit octauo anno postquam diadematis insigni sublimatus fuerat.

Edwi, filius regis Edmundi, super uniuersam Angliam post hunc regnauit. Edmundus namque filius Adelstani probissimi regis, filii Edwardi fortunati principis, filii Alfredi laboriosi ducis, filii Edelwolfi magni patris, filii Egbricti, qui regnum Westsere maxime primus in sublime prouexit, et in monarchiam sue fortitudinis diligentia protelauit,  duos filios habuit, Edwi primogenitum et Edgar minorem, quos secundum ordinem natiuitatis ordo regnandi disposuit. Secundo autem anno regni eius Wlstan archiepiscopus uitali priuatus est aura. Rex autem predictus Edwi non illaudabiliter regni infulam tenuit.

Edwi rex anno regni sui quinto cum in principio regnum eius decentissime floreret, prospera et letabunda exordia mors immatura perrupit.

Edgarus pacificus, frater regis predicti XuI annis regnauit. In diebus eius hec terra maxime meliorata est, et Dei omnipotentis gratia, quam ipse pro posse suo deuotissimus meruit; semper, dum uixit, in pace regnauit. Ille namque Christi fidem in regno suo ualidissime dilatauit, et opera salutis exemplo  suo clarissime fecundauit. Dilectus namque Deo et hominibus gentes terre sue semper pacificare studuit, nec aliquis predecessorum suorum tanta pace et gaudio regnum tenere potuit. Ipse siquidem nomen Dei honorabat, et de lege Dei sepius inquirens libenter eam discebat, et gaudenter docebat, et uerbis et operibus populum suum bonorum operum exercitationi promptus inuitabat. Domini autem omnipotentia seruo suo Edgaro bene gesta non solum in futuro, uerum etiam in presenti seculo retribuit, quia regulos omnes et consules et patrie totius gentem cum tremore et amore pro uelle suo subdidit, absque prelio et aliqua Martis perturbatione; fama uero et nomen regis clarissimum terris uniuersis dilatabatur amplissime, et  ueniebant extranei uidere gloriam eius et audire doctrinam oris eius. In hoc tamen peccabat quod paganos eos, qui in hac patria sub eo degebant, nimis firmauit, et extraneos huc adductos plus equo diligens ualde corroborauit. Nihil enim in rebus humanis perfectissimum est.

Edgari pacifici anno quinto Edelwaldus uenerabilis feliciter episcopatum Wincestre suscepit. Hic secundo episcopatus sui anno quosdam canonicos in ueteri monasterio Wincestre degentes, et ordinem suum pigre et negligenter obseruantes eiecit, et monachos imposuit. Que ecclesia nostris temporibus loco auulsa est; quia nimis coniuncta erat matri ecclesie, que sedes est episcopi. Consensu  igitur episcopi et abbatis eiusdem monasterii extra muros urbis fundata est. Adelwaldus uero egregius presul edificator sepium fuit, auertens semitas iniquitatis, et plantans radices caritatis. Ipse namque seminator optimi consilii fuit, cuius montis rex Edgarus nouellas plantationes et arbusta teneritudinis Deo gratissima instituit. Abbatiam namque Glastinbirh construxit; abbatiam Abancune super Tamesim composuit; abbatiam apud Burch prope Stanfordiam stabiliuit; abbatiam Thornei prope illam, que est apud Burch in mediis paludibus, loco tamen amenissimo fixit. Consilio etiam Edelwoldi episcopi, Ailwinus consul eiusdem regis abbatiam Ramelei in insula pulcherrima intra easdem paludes fixit. Est autem palus illa, de qua loquimur,  latissima et uisu decora, multis fluuiis decurrentibus irrigata, multis lacubus magnis et paruis depicta, multis etiam siluis et insulis florida: intra quam sunt ecclesia Heliensis, abbatia Ramesiensis, abbatia Chateric, abbatia Thorneie, abbatia Crulande; sed iuxta eam sunt abbatia Burgensis, abbatia Spaldinge, ecclesia S. Iuonis super Usam fluuium Huntendonie, ecclesia S. Egidii super Grentam fluuium Cantabrigie, ecclesia S. Trinitatis in Tedfordia.

Rex Edgarus undecimo anno regni sui iussit predari insulam Tenet, quia iura regalia spreuerant, non ut hostis insaniens, sed ut rex malo mala puniens.

Edgarus rex XIII anno regni sui sacratus est in  die Pentecostes apud Baham: inde uero Pentecosten duxit exercitum suum ad Legececestre, ubi uenerunt contra eum sex reges, qui omnes ditioni eius subiecti sunt, et omnes illi domino debitam dederunt fidem se terra et mari seruituros ei ad eius imperium.

Edgarus pacificus rex, magnificus, Salomon secundus, cuius tempore nunquam exercitus aduenarum uenit in Angliam, cuius dominio reges et principes Anglie sunt subiecti, cuius potentie Scoti etiam colla dedere, cum regnasset sedecim annis et duobus mensibus feliciter uiuens, feliciter obiit; nec potuit male mori, qui bene uixerat, qui tot ecclesias Deo fundauerat, qui tot bona perennia breui tempore statuerat: cuius plantationum gratie  quanto instantius Deum laudare non cessant, tanto beati regis in celestibus gloria crescere non desistit. De cuius laude musam aliquantulum dicere pro meritis promouimus:

Auctor opum, uindex scelerum, largitor honorum,
   Sceptriger Edgarus regna superna petit.
Hic alter Salomon, legum pater, orbita pacis
   Quod caruit bellis claruit inde magis.
Templa Deo, templis monachos, monachis dedit agros,
   Nequitie lapsum, iustitieque locum.
Nouit enim regno uerum perquirere falso,
   Immensum modico, perpetuumque breui.

Edwardus filius Edgari regis, qui dicitur sanctus, regnauit pro patre suo: cuius regni principio  apparuit cometa, signum scilicet maxime famis, que in anno sequente secuta est. Tunc uero consul quidam nequissimus Elfere nomine abbatias plures quas rex Edgarus et Edelweld episcopus construxerant, quorumdam potentum assensu et factione destruxit. Inde Dominus ad iram permotus pristinam renouare statuit cladem.

Edwardi sancti regis anno quarto, omnes optimates Anglorum ceciderunt a quodam solio apud Talne preter sanctum Dunstanum, qui trabe quadam apprehensa restitit. Unde quidam eorum ualde lesi sunt, quidam uero mortui: signum scilicet Dei excelsi fuit, quod proditione et interfectione regis sui ab amore Dei casuri essent, et a diuersis gentibus digna contritione conterendi.

 Edwardus sanctus, cum quinque annis regnasset, occisus est proditione gentis sue perfide, die aduesperascente, apud Coruelgate; et inimicitias, quas uiuenti ingesserant, in mortuum protelantes, sepelierunt eum sine regio honore apud Warham, ut, sicut uitam regis exstinxerant, ita et nomen eius exstinguerent. Hic uero compertum est, contra diuinam prouidentiam non sufficere prauum cor hominis et inscrutabile. Quem enim perfidi terris abiecerant Deus in celo gloriose suscepit, et memoria eterna insigniuit eum Dominus, cuius mentionem proditores obnubilare studuerant. Inde Dominus iterum ad iram promotus et plus solito irritatus genti pessime malum inextricabile conferre cogitauit. Dicitur autem, quod nouerca eius, mater  scilicet regis Edelredi [al. Ailredi], dum scyphum ei porrigeret, cultello percusserit.

Edelred [al. Adelred] filius Edgari regis et frater Edwardi coram ducibus Anglorum sacratus est in regem apud Kingstun omine sinistro sicut de eo, cum paruulus esset, sanctus Dunstanus prophetauerat. Minxit namque cum baptizaretur in sacro fonte. Unde uir Domini exterminium Anglorum in tempore eius futurum predixit. Post paruum uero tempus, ex quo Edelred regnauit, transtulit Alfere consul corpus sancti Edwardi a Warham ad Scaftelbirh cum debito honore nutu Dei compellante. uenerunt autem tertio anno regis Edelredi septem puppes Dacorum quasi prenuntie future uastationis et predauerunt Hamptune. Postea uero Alfere consul  uitam deseruit, cui successit Alfricus, quem rex crudeliter exsulauit. Eo tempore sanctus Adelwold episcopus pater monachorum, et sidus Anglorum Domini uisionem, quam semper optabat, adeptus est. Nec longe post sanctus Dunstanus archiepiscopus a mundi tenebris transiit ad celi gloriam. His autem duobus luminaribus Anglorum genti subtractis, caruit Anglia lorica protectionis sue, et uindicte Dei premeditate desolata patuit. Successit uero sancto Dunstano Adelgarus, Adelgaro uero post annum Siricius. Rex autem Edelred crudeliter destruxerat episcopatum Roueceastre. Inde iterum Dominus ad iram promotus, quod facere parauerat, non distulit; ueneruntque Daci ex multis partibus,  et operuerunt Angliam quasi nubes celi: ex una igitur parte Wecheporte [al. Wechport] predata est. Inde autem Daci progredientes exercitui Anglorum obuiati sunt: qui confligentes Gadam [al. Godam] ducem eorum occiderunt, et partem illam exercitus in exterminium redegerunt. Ex alia uero parte Wic predata est. Britnod uero consul cum magnis uiribus obuians eis, pugnauit et uictus est, et gladiis cesus occubuit, et phalanges eius in perniciem redacte sunt.

Edelredi regis anno decimo tertio primum statuerunt Angeli consilio infausto Siricii archiepiscopi, quod ipsi censum Dacis persoluerent, quatenus a rapinis et cede cessarent et dederunt eis decem mille libras. Hoc autem malum usque in  hodiernum diem durauit, et diu, nisi Dei pietas subueniat, durabit. Regibus namque nostris modo persoluimus ex consuetudine, quod Dacis persoluebatur ex ineffabili terrore. Post hec rex Dacis insidias molitus est. Alfric uero consul, quem rex exsulauerat, et postea tamen receperat, premunire fecit exercitum. Iure autem dicitur: Quem semel grauiter leseris, non facile tibi fidelem credideris. Cum ergo uenisset regia classis a Londonia, quibus preerant Alfricus et Toroldus consules ut interciperent Dacos premoniti omnes euaserunt. Tunc exercitus maior Dacorum obuiam puppibus regiis uenerunt, qui nauali prelio pugnantes et multos Londoniensium cedentes, puppes totas armatas triumphose ceperunt, et Alfricum consulem  qui inerat. Eodem anno sanctus Oswaldus Eboracensis archiepiscopus transit ad gloriam celi, et Eadwlf suscepit sedem Eouerwic: exinde Bebanburh fracta est et predata, et post inde meauit exercitus in Humber, et predati sunt ex utraque parte in Lindsey et Nordhumbre. At uero Angli, militaribus copiis aggregatis, cum contra eos acies direxissent, ante ipsam collisionem inceperunt fugam Frena et Godwine, et Fridegist, qui duces erant exercitus Anglorum. Ea tempestate fecit Edwinus erui oculos Alfgaro filio Alfrici consulis, unde odium et infamia eius crudelitatis adaucta est. Tunc Richardo ueteri defuncto successit Richardus filius eius in Normannia. His transactis, Anlaf  et Suain Londoniam impetierunt cum nonaginta quatuor nauibus in Natiuitate sancte Marie. Cuius gloriose uirginis auxilio liberati sunt Christiani a paganis. Urbem namque assilientes, et flammis demoliri parantes, inestimata confusione repulsi sunt. Quamobrem spe frustrati in Eastsexe, et Cent, et Sudsexe, et Hamtunescire, acceptis equis, seuiores solito perrexerunt, omnia cede et incendio replentes. Idcirco rex, missis nuntiis, promisit censum eis et cibum, quod concedentes hiemauerunt in pace apud Hamtune. Rex autem Enelred mittens pro rege Anlaf, datis obsidibus, honorifice suscepit eum apud Andoure; tenensque eum ad confirmationem episcopi multis letificauit muneribus. Anlaf itaque se nunquam amplius sine  pace uenturum in terram Anglorum regi promisit, promissumque tenuit. His temporibus obiit Siricius archiepiscopus, post quem Alfricus pallio est potitus.

Edelredi regis anno decimo nono Daci circa Cornugalliam perrexerunt in Sauernam predantes in Dauene et Sudwales, egredientesque ad Wecheport cum ferro et flamma inde reuersi sunt circa Penwistrit [al. Penwihtstrict], ex australi parte, uenientesque in Tamremutham, et inde apud Lideford facibus et flammis omnia commendabant, et monasterium Ordulfi apud Esingestoche combusserunt. His transactis, perrexerunt hostes in Frondmudham, exeuntesque a puppibus perambulauerunt Dorsete cum clade solita nullo resistente.  Hoc tamen anno quandoque perendinabant in uecta insula, et pascebantur de Hamtunescire et Sudsexe. Posthec uero uenerunt in Tamesim, et inde per flumen Wedewei ad Roueceastriam. Illic igitur Centenses congregati sunt, cuneisque constructis, acerrime bellum inceperunt. Daci uero semper et soli bello nitenti Martio tandem potiti sunt campo. Exinde rex Edelred iuit in Cumberland cum exercitu grauissimo, ubi maxima mansio Dacorum erat; uicitque Dacos bello maximo, totamque fere Cumberland predando uastauit. His actis, uenit quidam exercitus Dacorum ad Erammutham, et ibi castrum expugnare satagentes, uiriliter resistentibus cesserunt. Itaque diffusi sunt per patriam circumquaque cum ducibus solitis  Marte et uulcano. Congregati sunt ergo contra eos Summerseti et pugnauerunt apud Penho. Daci uero semper bellis exercitati, belli fortuna potiti sunt. Sed iam liber hic Dacorum magnitudinis sue meritis termino donandus est.

More autem solito lux apertionis ex ordinata abbreuiatione genita, perstrictis huius libri summitatibus, lectori diligenter anteponenda est.

De regno Cantie pauca dicenda sunt; siquidem cum Egbrictus rex Westsere, Balredo fugato, regnum Canite in domino suo tenuisset. Adelstano filio suo moriens illud reliquit. Adelstano uero defuncto, ad fratrem Edelwlfum regem Westsexe regnum illud rediit: quod cum hereditario iure  Adelberto filio suo reliquisset, et alius filius eius Athelbaldus rex Westsexe post u annos periisset, regnum utrumque Adelbricto subditum est, et nunquam postea diuisum. Hic igitur omnino regnum Cantie explicit.



De regno uero Westsexe hec elucidatio adhibeatur:

Ethelwlfus regnauit XIX annis, uictusque a Dacis apud Carrum, perniciose uicit eos apud Aclea.

Athelboldus, filius regis predicti, regnauit quinque annis et sepultus est apud Scireburnam.

Ethelbricht frater eius regnauit u annis, cuius duces et exercitus Dacos uicerunt apud Wincestre.

Athelred frater eorum u annis, et paulo plus, qui contra Dacos apud Redinghum mire cum fratre suo  conflixit.

Alfredus regnauit XXuIII annis, et dimidio, de quo nichil breuiter dici potest, quia multa fecit et miranda.

Edwardus XXIII annis, et pugnauit contra Dacos in Nordhumbre, et in egressione Werce, uicit eos gloriose, et occidit reges fortes; uicit quoque Dacos apud Cotenhale, et conquisiuit Werce.

Adelstan, filius Edwardi, quatuordecim annis, qui fecit maximum prelium apud Bruneburh.

Edmundus uI annis et dimidio, qui super Dacos u urbes cepit, et eisdem uictis Nordhumbram in dominio tenuit.

Edredus frater Edmundi, IX annis omnes Anglie partes feliciter obtinuit.

 Edwi, filius Edmundi, Iu annis eodem spatio et potentia tenuit.

Edgarus, filius Edmundi, XuI annis pacifice et gloriosius omnibus aliis imperauit.

Edwardus, rex sanctus, u annis regnum tenuit et feliciter occisus est.

Edelred, frater eius, ira Dei perturbatus erumnose regnauit, de quo nobis multa restant dicenda.

De regno uero Nordhumbre paulisper tangendum est. Osbrictus namque tempore regis Athelwlfi regnauit ibidem, quem more suo abiicientes constituerunt Ellam regem: Qui utrique cum a Dacis occisi fuissent, regnauerunt Daci multo tempore in Nordhumbre, scilicet rex Haldene, et Gudfert,  et Nigellus, et Sidric, et Reginaldus, et Aulaf. Confuse autem regnauerunt Daci, ita quod modo ibi rex unus erat, modo duo, modo reguli multi. Postea uero Edredo regi Westsexe in dominium contigit, et successoribus eius. Hic igitur omnino regnum Nordhumbre explicit.

De regno uero Werce paucis dicendum est. Britulf namque rex Werce tertio anno regni sui fugatus  est a Dacis. Burhred etiam, cum regnasset uiginti et duobus annis, fugatus est a regno. Daci ergo regnum illud sibi conquisitum prius Ceolwlfo ad seruandum tradiderunt; postea uero sibi minute diuiserunt: itaque pars patrie et procerum quandoque erat sub legibus Westsexe. Edmundus uero rex Werce Westsexe totam sibi in dominium subdidit. Hic igitur regnum Werce dominio Westsexe penitus subiectum explicit.

Regnum uero Estangle, quod dudum regnis aliis, ut predictum est uariis modis subiectum fuerat, nunc reges Westsexe uel Cantie in dominio tenebant, nunc alicui uel aliquibus dabant. Igitur rex unus ibi erat, aliquando multi alii reguli; ultimus tamen Anglorum sub rege Westsexe regnauit ibidem  S. Edmundus: quo interfecto regnauit Godrun Dacus; postea regnum minutim Daci partiti sunt, fuitque sub eis usquedum regi Edwardo ex maxima parte subiecta est. Hic igitur regnum Estangle dominio Westsexe contingens explicit, et iam ad primordia causamque aduentus Normannorum peruenimus.



LIBER SEXTUS.


 Anno millesimo ab Incarnatione Domini Richardi consulis Normannorum filiam rex predictus Edelred in coniugem assumere precogitauit ad tuitionem regni sui. Ille enim fortissimus erat, et omni regno Francorum formidabilis. Ipse autem se suosque ualde debilitatos uidebat, futuramque cladem non mediocriter horrebat. Hoc autem Dei nutu factum esse constat, ut ueniret contra improbos malum. Genti enim Anglorum, quam sceleribus suis exigentibus disterminare proposuerat, sicut et ipsi Britones, peccatis accusantibus, humiliauerat, Dominus omnipotens duplicem contritionem proposuit, et quasi militares insidias adhibuit, scilicet ut hinc Dacorum persecutione seuiente, illinc Normannorum coniunctione accrescente, si  ab Dacorum manifesta fulminatione euaderent, Normannorum improuisam cum fortitudine cautelam non euaderent. Quod in sequentibus apparuit, cum ex hac coniunctione regis Anglorum et filie ducis Normannorum. Angliam iuste secundum ius gentium Normanni et calumniati sunt et adepti sunt. Predixit etiam eis quidam uir Dei quod ex scelerum suorum immanitate non solum quia semper cedi et proditioni studebant, uerum etiam quia semper ebrietati et negligentie domus Domini dediti erant, eis insperatum a Francia aduenturum dominium: quod et eorum excellentiam in eternum deprimeret, et honorem sine termino restitutionis euentilaret. Predixit etiam quod non ea gens solum,  uerum et Scotorum, quos uilissimos habebant, eis ad emeritam confusionem dominaretur. Predixit nichilominus uarium adeo seculum creandum, ut uarietas, que in mentibus hominum latebat, et in actibus parebat, multimoda uariatione uestium et indumentorum designaretur. Hac igitur prouidentia, cum, legatariis ad ducem Normannorum missis, rex Anglorum sue petitionis concessionem obtinuisset, statuto tempore tanto digno ministerio ad dominam suam recipiendam et adducendam proceres Anglorum mittuntur in Normanniam, que longo et digno regibus apparatu dirigitur in Angliam.

Millesimo II anno Emma, Normannorum gemma, uenit in Angliam, et diadema nomenque regine suscepit. Quo prouentu rex Adelred in superbiam  elatus, et perfidiam prolatus, omnes Dacos qui cum pace erant in Anglia, clandestina proditione fecit mactari una eademque die, scilicet in festiuitate S. Bricii, de quo scelere in pueritia nostra quosdam uetustissimos loqui audiuimus: quod in unamquamque urbem rex prefatus occultas miserit epistolas, secundum quas Angli Dacos omnes eadem die et eadem hora uel gladiis truncauerunt impremeditatos, uel igne simul cremauerunt subito comprehensos. Eodem anno rex prefatus Leffium ducem exsulauit, quia Effic regis uicecomitem occiderat.

Millesimo III anno ira Daci exarserunt digna, sicut ignis, quem sanguine [al. sangimine] uelit aliquis  exstinguere. Aduolantes igitur quasi multitudo locustarum quidam Exaceastriam uenerunt, et urbem totam funditus destruxerunt, et omnia spolia secum, cineribus tantum relictis, deportauerunt. Hugonem uero Normannum, quem ibi iam regina Emma uicecomitem statuerat in perniciem compegerunt. Congregate sunt itaque gentes Hamptunescire et Wiltunescire pugnatum cum exercitu. Cum autem appropinquarent ad prelium finxit se dux eorum Alfricus infirmum, et cogebat se ad uomitum; sicque gentem Anglorum, quam ducebat, prodidit. Et quoniam uerum est quod uulgo dicitur: Quando dux deficit, exercitus uilescit, Daci uidentes defectum hostium, persecuti sunt eos usque ad Wiltune, quam predantes et comburentes uenerunt  ad Salesbiri et inde ad puppes suas cum preda et triumpho remearunt.

Anno Iu Suain, rex Dacorum fortissimus, cui Deus regnum Anglie destinauerat, cum nauibus multis uenit ad Nordwic, et eam predatus est, et combussit. Quod Usketel [al. Wlfketel] dux illius prouincie uidens, fecit pacem cum exercitu, improuisum eius aduentum sustinere non sufficiens. Infra pacem uero exercitus post tres hebdomadas furtim perrexit ad Tedford, et eam predatam combussit. Quod comperiens dux Ulfketel, mane ex improuiso cum parua manu reuertenti ad puppes occurrit exercitui, quibus grauiter et diu resistere, sed non suffecit persistere.

 Anno u Daci redierunt in patriam suam. Ne tamen interea plaga carerent Angli, tanta desolatio famis Britanniam inuasit, quantam nullus hominum meminisse potuit.

Anno uI cum Suain [al. Swein] uir audacissimus cum magna classe redisset ad Sandwic, quem semper comitabantur tres socie, predatio, combustio, occisio: frenduit omnis Anglia, et commota est uelut arundinetum zephiro uibrante collisum. Rex autem, congregato exercitu, cum toto autumno contra eos persisteret, nichil profecit: illi namque classem alio dirigentes, ludum solitum exercebant. In principio uero hiemis in insula uecta manserunt, et sicut per prophetam dictum est: Dies festos uertam in luctum , in Natale  Domini perambulauerunt Hamtonescire et Bercscire, usque ad Redings, inde ad Wallingford, inde ad Coleseige, inde iuxta Elendune [al. Etsesdune] ad Chichelmestaue. Quocunque autem pergebant, que parata erant hilariter comedentes cum discederent, in retributionem procurationis reddebant hospiti cedem, hospitio flammam. Reuertentibus autem Dacis, ad mare obuiauit exercitus Westser et pugnauit cum eis. Quid autem aliud profecit nisi, quod spoliis suis Dacos uictus ditauit. uidit igitur gens Wincestre exercitum hostilem, superbum et audacem iuxta portas urbis transeuntem, et cibum, quem ultra L milliaria a mari conquisiuerat, et spolia, que a bello uictis acceperat, secum deferentem. Rex autem Adelred cum mestitia et confusione  erat ad firmam suam in Salopscire, sepe rumorum sauciatus aculeis.

Anno uII rex et senatus Anglorum dubii quid agerent, quid omitterent, communi deliberatione grauem conuentionem cum exercitu fecerunt, et ad pacis obseruationem XXX millia librarum ei dederunt. Eodem anno Dei prouidentia ad perniciem Anglorum factus est Edricus dux super Werce, proditor nouus sed maximus.

Anno uIII, qui est annus XXX regni predicti regis, fecit rex parari per totam Angliam ex trecentis et decem hidis nauem unam, et ex octo hidis loricam et galeam. Hida autem Anglice uocatur terra unius aratri culture sufficiens per annum.

Anno IX Richardo Normannorum duci misit  rex nuntios suos causa consilii et auxilii postulandi. Puppes autem predicte congregate sunt apud Sandwic, et uiri optime armati. Nec fuit tantus numerus nauium tempore alicuius in Britannia. Illusit autem eos Deus; siquidem rex exsulauerat Wlnod puerum nobilem Sudsexe. Ille uero cum XX nauibus cepit predari iuxta littora maris. Igitur Brictric, frater ducis Edrici, laudem sibi uolens acquirere, LXXX ex puppibus predictis secum duxit, et hostem uiuum uel defunctum se regi allaturum promisit. Sed inter eundum, uentus ultra modum horribilis naues eius, omnes ad terram perniciose iactauit. Wlnod uero superueniens statim eas combussit. Sinistris angariate nuntiis puppes  relique, Londoniam redierunt. Exercitus quoque diuisus est, et sic omnis labor Anglorum cassatus est. Tempore igitur messis uenit exercitus Dacorum nouus et innumerabilis apud Sandwic, et inde ad Cantuariam progressi statim cepissent eam, nisi MMM libras dando, ciues pacem impetrassent. Daci ergo in uectam deuenerunt, et inde Sudsexe et Hamtunescire, et Bercscire predati sunt. Rex autem Aedelred, collectis omnibus Anglorum uiribus, regredientibus Dacis obuiauit, finemque seuitie eorum imposuisset, nisi dux Edricus semper proditor rumoribus fictis et terroribus falsis regi pugnam dissuasisset. Postea Daci redeuntes hiemauerunt in Tamese, Londoniamque sepe assilientes, sepe repulsi sunt. Trans Natale uero perrexerunt per Chiltern  ad Drineford. Qua combusta redeuntes, perstantes in Cantia puppes suas contra se adductas in Quadragesima emendauerunt.

Anno X uenerunt Daci apud Gipeswic in die Ascensionis Domini, et insurrexerunt in Dwlfketel ducem exercitus, et Estangli protinus fugerunt. Sed homines Grantebridgescire uiriliter obstiterunt; unde dum Angli regnauerunt, laus Grantebrigiensis prouincie splendide floruit. Cuneis uero inter se inuincibiliter confligentibus mortisque casum uilipendentibus, occisus est Athelstan sororius regis, et Oswi dux, et Edwi frater Euici, et Wulfrie consul, et cum eis principes. Anglis uero cum memoria fuge nulla adesset, Turcetil Mireneheued, id est caput formice, primus fugam incepit, et opprobrium  meruit sempiternum. Daci uero uictores terram Estangle tribus mensibus, et etiam paludes precedenti libro descriptas cum ecclesiis uel predati sunt, uel combusserunt: destruxerunt etiam Cedford; combusserunt quoque Grantebrige, et inde recedentes per montana amenissima loci delectabilis, qui uocatur ualesham [al. Belesham], quosquos inuenerunt, in eodem loco neci dederunt, puerosque iactantes super acumina lancearum recipiebant. Quidam uero fama dignus extenta in gradus turris templi, quod adhuc ibidem stat, ascendit, et tam loco quam probitate munitus ab omni solus exercitu se defendit. Inde uero Daci transeuntes per Estsexam uenerunt ad flumen Tamesis. Nec segnes inde promouerunt acies in Drinefordscire,  et in Bokinghamscire; et sic iuxta Usam ad Bedeford, et sic ad Cemesford. Flumen uero Use per tria castra, que sunt capita prouinciarum, decurrit, scilicet Bukingham, Bedeford et Huntendune; Huntendonia uero, id est mons uenatorum loco Godmundcestre nobilis quondam urbis, nunc uero uille non inamabilis ex alia parte fluminis sita, castris duobus predictis, tam situs fulgore quam sui decore, tam predictarum paludum uicinitate quam ferarum et piscium fertilitate longe preeminet. Ad festum uero S. Andree diuerterunt ad Northamtune. Qua combusta, pertranseuntes cis Tamesim, totam terram combusserunt, et ad Natale classi sue se reddiderunt.

Anno XI, cum iam Daci predassent ex boreali  parte Tamesis, Estangle, et Grantebrigescire, et Drinefordscire, et Bukinhamscire, et Estsexe, et Middlesexe, et Herfordscire, et Bedefordscire, et partem Huntedunescire, que est ex ea parte fluminis, et multum in Hamtunescire: ex australi parte Tamesis Kent et Sudreie et Hastings et Sudsex et Bercscire, et Hampiscire, et multum in Wiltunescire, metropolim Anglie Cantuariam obsiderunt, et proditione ceperunt. Almar enim quem Alfegus [al. Alfes] archiepiscopus a morte liberauerat, eam prodidit. Ingressi igitur ceperunt Alfegum archiepiscopum, et Godwine episcopum, et Lefwine abbatem, et Alfword prepositum regis, et clericos cum monachis, et uiros cum mulieribus;  sicque uictores ad puppes redierunt. uideres autem spectaculum horrendum faciem urbis antique et pulcherrime totam in cineres redactam, cadauera ciuium per uicos densissime iacentia, sanguine solum flumenque nigrescentia, fletum et eiulatum puerorum et mulierum in captiuitatem transducendorum, caput fidei fontemque doctrine Anglorum uinculis mancipatum opprobriose pertrahi

Anno XII, cum Sabbatum adesset in hebdomada paschali, commoti sunt Daci erga archiepisc., quia prohibebat pecuniam dari pro se. Erant etiam ebrii uino, quod uenerat ab austro. Adducto igitur archiepisc. in medio eorum iactauerunt in eum ossa et capita boum, unde cum Deo omnipotenti  grates letissimas ex intimo corde redderet, percussus est capite cum securi. Cecidit ergo uir Dei sanctoque cruore terram aspergens; anima beata celi decorauit templa. Mane autem episcopi Ednod et Helhum susceptum corpus cum debito honore detulerunt, et sepelierunt ad monasterium S. Pauli: quo in loco Deus merita sancti martyris ostendit. Successit autem ei Lefwing archiepisc. Tunc uero rex nimis sero pacem fecit cum Dacorum exercitu, dans eis uIII mille librarum. Nunquam enim tempore opportuno pax fiebat, donec nimia contritione terra langueret. Subdiderunt autem se regi XLu puppes Dacorum, promittentes quod Angliam tuerentur, rex uero inueniret eis uictum et uestitum.

Anno XIII Swein rex Dacorum uenit per Humbram  usque Gainsburh; statimque subditus est ei Ucthred, dux Nordhumbre, et tota gens illa. Gens etiam Lindsey, et gens urbium u et omnes ex horeale parte Watlingstreet dederunt ei obsides. Rex uero tradidit obsides, et puppes Cnut filio suo custodiendas, pergensque ad Oxinefordiam et Wincestriam gentes illas in ditionem accepit. Inde reuertens Lundoniam, populum multum amisit in Tamesi, quia non curabant ire ad pontem. Ciues uero, quia rex Adelred inerat, fortiter ei restiterunt. Suain igitur, inde recedens, iuit ad Wallingford, et inde ad Bathan; et omnis Westsex subdita est ei. Postea uero, cum Suain reuersus esset ad puppes suas, Londonienses etiam subditi sunt ei, quia timebant ne eos in perniciem redigeret. Quod uidens  rex Aedelred, misit Emmam reginam Richardo fratri suo in Normanniam, et postea Edwardum et Aelfredum filios suos. Suain uero ab omni populo habebatur pro rege, iussitque dari per Angliam uictum et censum exercitui suo. Turchil uero similiter iussit dari exercitui suo, qui erat in Grenewic. Rex autem Aedelred petiit Withland; quo per Natale moratus, transfretauit fugitiuus ad Richardum Normannie ducem.

Anno XIu Suain iam rex Anglorum in exordio regni sui subita morte periit. Exercitus autem eius elegit Cnut filium suum in regem. Angli uero in Normanniam Aedelredo regi nuntios direxerunt, intimantes ei quod si humanius solito uellet eos  tractare, nullum eo libentius se in regem recepturos. Ille autem per Edwardum filium suum premissum omnia rege et populo digna spondens eis, adueniens ab omni Anglorum gente cum letitia susceptus est. Cnut uero cum exercitu suo moratus apud Geinsburh usque ad Pascha, hominibus Lindsey concordatus est. Quod audiens rex Adelred, cum maximo exercitu superueniens prouinciam illam combussit, et prouinciales pene omnes interfecit. Cnut uero intime dolens gentem illam sui causa destructam, perrexit cum nauibus ad Sandwic, ibique emittens [al. admittens] obsides nobilissimos, qui erant patri suo traditi, abscidit eis manus et nasum. Preter hoc malum iussit rex exercitui, qui erat apud Grenewic, reddi XXI mille librarum  Addidit autem Dominus malis solitis malum insolitum: mare namque ascendens solito superius uillas cum populo submersit innumero.

Anno Xu dux Edricus prodidit Siferd et Morchere proceres egregios; uocatos namque in cameram suam fecit occidi. Edmundus, filius regis Adelredi, terram eorum saisiuit, et uxorem Sigeferdi duxit. Cnut uero rediit a Dacia in Sandwic, ueniensque in Westsexe ad Frothemutham, inde predauit Dorset, et Sumerset, et Wiltsire. Rex uero Adelred iacebat infirmus apud Chosam. Tunc Edmundus, filius regis, et dux Edricus, congregato exercitu contra Cnut, cum simul uenissent, uoluit dux prodere iuuenem. Ideoque diuisi sunt, et prelium dimissum est. Igitur Westsexe subdita est Cnut regi  Dacorum.

Anno XuI dux Edricus cum XL nauibus subdens se Cnut regi, et rex cum CLX nauibus conuenerunt in Tamesim, pergentesque apud Crikelade, Warewicsire ferro et flamma destruxerunt. Rex autem Adelred fecit edictum, ut quicunque Anglorum sanus esset, secum in bello procederet. Cum autem congregata esset gens innumera, dictum est regi, quod sui prodere uolebant eum. Quamobrem, dimisso exercitu, rediit Londoniam. Edmundus uero iuit ad Uctred ducem Nordhumbre, predaueruntque simul in Staffordscire, et in Scropscire, et in Legeceastre. Cnut uero ex alia parte iuit per Bukinghamscire in Bedfordscire; et sic in Huntendunescire,  et inde iuxta paludes ad Standford; et sic in Lincolnscire, et inde in Snotinghamscire; et sic in Nordhumbre erga Guerwic. Quod audiens Uctred, dimisit predationem suam et reuersus est in Nordhumbre, et necessitate subditus est Cnut et cum eo tota Nordhumbre; et dedit obsides, et tamen ibi occisus est. Edmundus uero rediit Londoniam ad patrem suum. Sed Cnut statuens Hirc consulem super Nordhumbre in loco Uctredi, rediit ad puppes suas ante Pascha; post Pascha uero cum nauigio suo tendebat Londoniam.

Adelred, cum regnasset XXXuII annis, post multos labores et anxietates uite sue decessit in Londonia antequam nauigium hostile aduenisset.

Post quem Edmundus filius eius electus est in  regem: qui cognominatus est Ireneside, id est ferreum latus, quia maximi uigoris, et mirabilis patientie bellicis erat in negotiis. Edmundus rex iuit in Westsexe, et omnis gens ei subdita est. Interea uenerunt Dacorum puppes ad Grenewic, et inde Londoniam; facientesque foueam magnam ex australi parte, traxerunt puppes suas ex occidentali parte pontis, fodientesque circa urbem, ita quod nemo intrare uel exire posset, urbem sepe et grauiter assilierunt; sed ciues eis caute et uiriliter restiterunt. De bellis uero regis Edmundi, et de fortitudine eius nonne hec scripta sunt in historiis ueterum cum laude summa?

Edmundus primum bellum gessit contra exercitum Dacorum apud Peonnam iuxta Tillinges, successusque  manifestior contigit Edmundo. Secundum bellum gessit contra Cnut regem apud Sceorstan, ubi pugnatum est acerrime. Dux uero Edric, et Almer Derling erant in prelio contra regem Edmundum. Igitur multi ex utraque parte ceciderunt, et exercitus per se diuisi sunt. Tertio cum manu electa bellatorum uenit Londoniam: et fugato exercitu ad puppes, qui obsederat urbem, fortissime liberauit eam; et cum debito triumpho ingressus est in eam. Quartum bellum gessit contra eumdem exercitum post duos dies apud Brenddeforde. Multi autem suorum in eo transitu nimis festinantes flumine submersi sunt; ipse tamen belli festiuum decus obtinuit. Rex igitur Cnut summo timore perstrictus manum suam multis copiis ad se  mandatis augmentauit. Cogitauerunt etiam Cnut rex et dux Edricus, ut quem armis uincere nequibant, proditione uincerent. Igitur dux Edricus concordatus est ei, ut eum proderet. Iuit ergo consilio eius in Westsexe, ut maximum contra Cnut duceret exercitum. Cnut uero interea Londoniam obsidens, terra et aqua fortiter assiliuit; sed ciues ei uiriliter obstiterunt. Quinta uice rex Edmundus transiens iterum Tamesim fluuium apud Brendeforde iuit in Kent pugnatum cum Dacis. Sed in ipsa obuiatione precedentium uexillatorum horror nimius Dacos inuasit, et in fugam uersi sunt. Edmundus uero persecutus est eos cum occisione magna usque ad Ilesford [al. Eilesford]. Quod si  eos persequi persisteret, ultimus ille dies bello Dacisque fuisset. Dux uero Edricus consilio nequissimo fecit eum resistere. Consilium peius datum non fuerat in Anglia. Sextum bellum commisit Edmundus cum maxima gente, et Cnut cum omnibus Dacorum exercitibus congregatis in Estsexe apud Clesdune. Bello igitur acerrimo et finali pugnatum est, et utrique inuincibiles cede despecta persistebant. Apparuit autem ibi uirtus Edmundi iuuenis. Cum enim Dacos solito acrius pugnare uideret, loco regio relicto, quod erat ex more inter draconem et insigne, quod uocatur Standard, cucurrit terribilis in aciem primam; uibrans igitur gladium electum, et brachio iuuenis Edmundi dignum, modo fulminis fidit aciem: abrumpensque mediam  pertransiit, seque sequentibus obruendam dedit. Inde in aciem regalem aduolat; ubi cum clamor et stridor horrendus inciperet, uidens dux Edricus ruinam Dacorum imminere, clamauit Anglorum genti: Flet, Engle, flet, Engle: dedis Edmund. Quod interpretatur: Fugite, Angli, fugite, Angli: mortuus est Edmundus. Sic igitur clamans fugam cum suis primus incepit, quem tota gens Anglorum in fugam subsecuta est. Illic igitur miranda strages Anglorum facta est: illic occisus est Ednod dux, et Aelfric dux, et Godwine dux, et Ulfketel dux de Estangle; et Ailward filius Alfsi ducis, et omnis flos nobilitatis Britannie. Rex uero Cnut tanta fretus uictoria Londoniam et sceptra cepit regalia. Septima tamen uice congregati sunt exercitus in Gloucestrescyre.  Hinc autem formidantes fortitudinem regis Edmundi, illinc uero regis Cnut, dixerunt inter se proceres: Cur insensati necis periculum toties incurrimus? pugnent singulariter, qui regnare student singulariter. Placuit sententia regibus, nec enim mediocris erat rex Cnut probitatis. Positi igitur reges Molanie duellum inceperunt. Telis igitur et lanceis utrinque fractis super arma omnium armorum prestantissima rem gladiis egere. Audiebant igitur, et uidebant horribiles tinnitus, et igneas collisiones populus uterque cum gemitu et clamore, tandem uigor incomparabilis Edmundi fulminare cepit. Cui Cnut rex cum magno uigore resistens, et tamen sibi timens, inquit: Iuuenum omnium fortissime, que necessitas est alterum nostrum regnandi causa  ferro perire. Simus fratres adoptiui, regnumque partiamur, imperemusque ego rebus in tuis, tuque in meis. Dacia quoque tuo disponatur imperio. His uerbis iuuenis mens generosa delinita est: et osculum pacis inuicem datum est. Conueniente igitur populo, et pre gaudio lacrymante, Edmundus regnum suscepit Westsexe, Cnut uero regnum Merce suscipiens reuersus est Londoniam.

Edmundus rex post paucos exhinc dies proditione occisus est apud Drineford. Sic autem occisus est. Cum rex hostibus suis terribilis et timendissimus in regno floreret, iuit nocte quadam in domum euacuationis ad requisita nature, ubi filius Edrici ducis in fouea secretaria delitescens consilio patris,  regem inter celanda cultello bis acuto percussit; et inter uiscera ferrum figens fugiens reliquit. Edricus igitur ad regem Cnut ueniens, salutauit eum dicens: Aue, rex solus. Cui cum rem gestam denudasset, respondit rex: Ego te ob tanti obsequii meritum cunctis Anglorum proceribus reddam celsiorem. Iussit ergo eum excapitari, et caput in stipite super celsiorem Londonie turrim figi. Sic periit Edmundus rex fortis cum uno anno regnasset; et sepultus est iuxta Edgar auum suum in Glastengebirh.

Cnut rex Anglorum Emmam ducis Normannorum filiam, uxorem regis Andelredi duxit. Postea uero rex dignam retributionem. nequitie Anglis reddidit. Ipse namque in dominio suo Westsexam  habebat, Hyrc Nordhumbram, Turchillus Estangle, Edricus Merce. Rex uero Cnut Edricum occidit, Turchillum exsulauit, Hyrc fugere compulit: preterea summos procerum aggressus Normannum ducem interfecit; Edwiadelinge exterminauit, Adelwoldum detruncauit, Edwi Cheorleging [al. Edwiceorleking] exsulauit, Bridric ferro uita priuauit. Fecit quoque per Angliam mirabilem censum reddi scilicet 82 mille lib. preter undecies mille lib. quas Londonienses reddiderunt. Dignum igitur exactorem [al. exauctorem] Dominus iustus Anglis imposuit.

Cnut tertio anno regni sui iuit in Daciam, ducens exercitum Anglorum et Dacorum in Wandalos. Cum autem hostibus crastina die conflicturus, appropinquasset, Godwinus consul Anglorum ducens  exercitum, rege inscio, nocte profectus est in hostes. Igitur improuidos inuasit, occidit, fugauit. Rex uero summo mane cum Anglos fugisse, uel ad hostes perfide transisse putaret, acies ordinatas in hostem dirigens non inuenit in castris, nisi sanguinem et cadauera et predam. Quamobrem summo honore deinceps Anglos habuit, nec minori quam Dacos. His actis in Angliam rediit. Hoc circa tempus Leuing archiepiscopo defuncto, Athelnold successor eius Romam petiit. Cum quo Lefwinus abbas Eliensis profectus abbatiam iniuste sibi ablatam, papa Benedicto iubente, rehabuit. Archiepiscopus uero Roma rediens corpus sancti Alfei a Londonia transtulit Cantuariam.

Cnut regis anno octauo dux Normannorum Richardus  secundus pater Emme regine Anglorum uiuere non adiecit. Post quem Richardus filius suus anno prope uno imperauit: et post eum Robertus frater eius octo annis. Anno uero sequenti iuit cum exercitu Anglorum rex in Daciam contra Ulf et Eilaf; qui grauissimam contra eum multitudinem terra et mari adduxerunt de gente Speon. Ibi ergo periit populus multus Anglorum et Dacorum ex parte Cnut, et Speon uicerunt.

Cnut rex anno duodecimo iuit ab Anglia cum quinquaginta puppibus in Norwegiam, et bello fugauit Olaf regem Norwegensium, regnumque illud recepit in suam subditionem. Cum uero inde redisset in Angliam rex Olaf rediens in Norwegiam a  patrie illius gente occisus est. Remansitque Cnut regnum illud dum uixit. Circa hoc tempus Roberto regi Francorum successit Henricus filius suus.

Cnut regis anno decimo quinto Robertus dux Normannie peregrinatione Ierosolymitana mortuus est, cui successit Willielmus nothus filius suus in puerili etate. Rex uero Cnut Romam splendide perrexit; et eleemosynam, que uocatur Romscot, quam antecessores sui dederant Ecclesie Romane, perenniter assignauit. Quis autem numeret eleemosynas eius, et dapsilitates eius, et magnalia, que gessit rex magnus in peregrinatione illa? Non fuit rex sub Occidentali limite, qui tam splendide, tam famose Rome sancta loca petiisset. Eodem uero  anno Roma rediens, perrexit in Scotiam: et Melcolm rex Scotie subditus est ei, et duo alii reges Melbeathe et Iermarc.

Cnut rex cum uiginti annis regnasset, uiuere destitit apud Scaftesbirh, et sepultus est apud Wincestre in ueteri monasterio, de cuius regis potentia pauca sunt perstringenda. Nec enim ante eum tante magnitudinis rex fuerat in Anglia. Erat enim dominus totius Dacie, totius Anglie, totius Norwegie, simul et Scotie, enimuero extra numerum bellorum quibus maxime splenduit, tria gessit eleganter et magnifice; primum est, quod filiam suam imperatori Romano cum ineffabilibus diuitiis maritauit. Secundum quod Romam pergens omnes malas exactiones in uia, que per Gallias Romam tendit  data pecunia sua diminui fecit usque ad medietatem. Tertium, quod cum maximo uigore imperii, sedile suum in littore maris, cum ascenderet, statui iussit. Dixit autem mari ascendenti: Tu mee ditionis es, et terra in qua sedeo mea est; nec fuit qui impune meo resisteret imperio. Impero igitur tibi, ne in terram meam ascendas, nec uestes nec membra dominatoris tui madefacere presumas. Mare uero de more conscendens pedes regis et crura sine reuerentia madefecit. Rex igitur resiliens, ait: Sciant omnes habitantes orbem uanam et friuolam regum esse potentiam, nec regis quempiam nomine dignum preter eum, cuius nutui celum, terra, mare legibus obediunt eternis. [Rex igitur Cnut nunquam postea coronam auream ceruici sue imposuit,  sed super imaginem Domini, que cruci affixa erat, posuit eam in eternum, in laudem Dei regis magni:] cuius misericordia Cnut regis anima quiete fruatur.

Haraldus filius Cnut regis et Ailiue [al. Alwine uel Aline], filie Alfelmi ducis, electus est in regem. Fuit namque placitum magnum apud Oxenford; ubi Lefricus consul et omnes principes ex boreali parte Tamesis cum Londoniensibus elegerunt Haraldum, ut conseruaret regnum fratri suo Hardecnut, qui erat in Dacia. Godwinus uero consul pater Haraldi postea regis, et principes Westsexe ceperunt contradicere, sed non profuit. Consilium ergo inierunt, quod Emma regina cum regis defuncti  familia conseruaret Westsexe apud Wincestre in opus filii sui: Godwinus uero consul dux eis esset in re militari.

Haraldus rex exsulauit Emmam reginam, nouercam scilicet suam, que diuertens ad Baldewinum consulem Flandrie accepit ab eo castrum Bruge, ut ibi et inde degeret. Willielmo namque Normannorum domino adhuc in etate puerili cum rege Francorum manente, Normannia fiscus regalis erat. Anno sequente Atelnod [al. Athenold] archiepiscopo Cantuariensi migrante, successit Eadsi.

Haraldus rex cum regnasset Iu annis et mensibus Iu mortem sensit apud Oxenford, et sepultus est apud Westminster. In diebus illis reddite fuerant  XuI puppibus ab unoquoque portu uIII marce argenti, sicut et patris sui tempore.

Hardecnut filius regis Cnut et Emme regine, ueniens a Dacia apud Sandwic illico susceptus est, et electus in regem simul ab Anglis et Dacis. Huius anno secundo redditus est census exercitui Dacorum, scilicet 21,000 lib. et 89 lib. et postea sunt reddite XXXII puppibus 11,000 lib. et 48 lib. Eodem anno uenit Edwardus filius Edelredi regis a Normannia, ad regem Hardecnut fratrem suum: ambo etenim erant filii Emme filie Richardi consulis.

Hardecnut rex morte prereptus est cum regnasset II annis, in medio flore iuuentutis sue apud Lamhuthe [al. Lambhite], qui clare indolis et benigne  iuuentutis fuerat suis. Tante namque largitatis fertur fuisse, ut prandia regalia quatuor in die uicibus omni curie sue faceret apponi, malens a uocatis apposita fercula dimitti, quam a non uocatis apponenda fercula reposci, cum nostri temporis consuetudo sit, causa uel auaritie, uel, ut ipsi dicunt, fastidii, principes semel in die tantum suis escas anteponere. Sepultus est autem rex Hardecnut in ueteri monasterio apud Wincestre iuxta Cnut patrem suum. Proceres igitur Anglorum iam Dacorum dominio liberati, hilares pro Alfredo [al. Aluredo] primogenito filio Aedelredi, ut regni diademate sublimetur, nuntios mittunt. Ille autem cum esset patre Anglicus et matre Normannus, aliquos ex consanguineis matris sue, multos ex ceuis  commilitantibus a Normannia secum duxit in Angliam. Godwinus uero cum esset consul fortissimus, et proditor seuissimus, precogitauit se Edwardo fratri minori et simpliciori posse dare filiam suam in reginam. Hunc uero Alfredum, quia primogenitus erat et magne probitatis, nullo modo filiam suam dignaturum preuidebat. Intimauit igitur proceribus Anglie, Alfredum nimiam copiam Normannorum secum adduxisse; terras Anglorum eis promisisse: gentem fortissimam et subdolam: inter eos instirpare Anglis securum non esse. Hos persoluere penas oportere, ne alii post hec audeant pro regis cognatione se Anglis ingerere. Capti sunt igitur et ligati Normanni, qui uenerant cum  Alfredo: et cum ordine sederent, nouem semper excapitati sunt, et decimus remansit apud Gildeforde. Cum autem omnes interfecti essent, nisi decima pars, nimium uisum est Anglis tot superesse; feceruntque decimam decimari, et sic paucissimi euaserunt. Alfredum uero captum duxerunt in Ely, et oculos eius eruerunt, et mortuus est. Miserunt ergo pro Edwardo iuniore in Normanniam nuntios, et obsides mandantes ei, quod paucissimos Normannorum secum adduceret, et eum in regem fidelissime stabilirent. Paruit Edwardus et cum paucis uenit in Angliam, et electus est in regem ab omni populo, et sacratus est ab Eadsi archiepiscopo apud Wincestre in die Pasche [al. Et antequam sepultus esset, electus est Edwardus  frater eius ab omni populo; et sacratus est ab Eadsi archiepiscopo apud Wincestre in die Pasche]. Eadsi uero archiepiscopus dimisit archiepiscopatum propter infirmitatem, et sacratus est Siward in loco eius. Tunc quoque factus est Stigandus episcopus Estangle.

Edwardus rex in patrocinium regni sui duxit filiam Godwini fortissimi consulis nomine Edgitham [al. Edieuam], sororem regis Haraldi futuri. Circa hoc tempus tanta fames Angliam inuasit, quod sextarius frumenti, qui equo uni solet esse oneri uenundaretur u solidis, et etiam plus. Postea uero Stigandus, qui erat episcopus in Estangle, factus est episcopus etiam apud Wincestre. Rex autem exsulauit Suain consulem, filium Godwini predicti  consulis. Qui recedens ad Balwinum consulem Flandrie, ibidem hiemauit apud Bruge.

Edwardi regis anno sexto commissum est bellum apud Walesdune inter Henricum regem Francorum, et proceres Normannie, quia nolebant Willielmum in dominum recipere. Quos cum dux Willielmus uictor obtinuisset quosdam exsulauit, quosdam corpore minuit; uenerunt eo tempore duo principes Dacorum, Lothen et Hirling apud Sandwic, ubi capta innumerabili preda, auri quoque et argenti copia, per mare gyrantes Estsexam predati sunt. Inde uero dirigentes iter in Flandriam, uendita preda sua reuersi sunt unde uenerant. Anno sequenti rediit Suain consul in Angliam impetratum pacem a rege. Quod cum Haraldus frater  eius et Beornd consul diuertissent, uenit postea ad Godwinum patrem suum apud Peuense, cui humillime supplicans et fratribus suis Haraldo et Tosti et Beornd consuli obtinuit ab eis, ut Beornd consul secum proficisceretur usque ad Sandwic ad amicitiam regis impetrandam. Beornd igitur introiens in naues Suain consulis ad auxilium eius, nequiter occisus est ab eis: cadauerque eius proiectum sepelierunt amici sui apud Wincestre iuxta Cnut regem auunculum suum. Suein uero reuersus est in Flandriam. Sequenti uero anno Suein regi concordatus est cautela Godwini patris sui. Eo tempore Leo papa tenuit synodum apud uerzelei, ubi ulf episcopus Dorsecestrie interfuit; et pene fractus est  baculus eius episcopalis, nisi maius pretium dedisset. Nesciebat enim officium suum sicut episcopum deceret. Eadsi archiepiscopus uita cassatus est. Obierat etiam, Siwardus successor eius.

Edwardus decimo anno regni sui dedit Roberto episcopo Londonie archiepiscopatum Cantuarie. Regi uero delatum est quod Godwinus gener suus et Suein filius eius et Haraldus prodituri eum essent. Quos in causam uocatos, cum sine obsidibus uenire recusarent, rex exsulauit. Itaque Godwinus et Suein iuerunt in Flandriam, Haraldus uero in Hyberniam. Rex uero in iram promotus, dimissa regina thesaurum suum et terras ei abstulit. Deditque Odoni consulatum Dauenesyre, et Sumersete,  et Dorsete: Algaro uero filio Lefrici consulis dedit consulatum Haraldi.

Edwardi regis anno II Emma Normannigena, uxor regum et mater regum morem mortis pertulit. Godwinus autem consul et Suein filius eius currentes uelis extensis a Flandria ad insulam Wiht, predati sunt quoque Portland. Haraldus uero ueniens ab Hibernia predatus est apud Pordocan [al. Portlocan]: et inde ueniens ad patrem suum in Wiht perrexerunt in Peuense, et inde ad Nesse, et in Kumene, et in Hithe, et in Folcestane, et in Douere, et in Sanwic, et in Scepeie: ubique accipientes obsides et puppes. Quidam uero exeuntes Widdeltune uillam regis combusserunt, classis uero per Nordmutham tendens in Londoniam, obuiauit L  puppibus, quibus rex inerat. Tunc igitur per internuntios consilio Stigandi episcopi datis obsidibus concordati sunt rex et gener suus; reddiditque illi et suis terras, et omnia, que prius habuerant, et iterum accepit reginam suam. Robertus uero archiepiscopus et omnes Franci, quorum consilio rex consulem exsulauerat, exsulati sunt. Stigandus autem factus est archiepiscopus Cantuarie. Circa hoc tempus Siwardus consul fortissimus Nordhumbre, pene gigas statura, manu uero et mente predura, misit filium suum in Scotiam conquerendam. Quem cum bello cesum patri renuntiassent, ait: Recepitne uulnus lethale in anteriori uel posteriori corporis parte? Dixerunt nuntii: In anteriori; at ille: Gaudeo plane; non enim alio  me uel filium meum digner funere. Siwardus igitur in Scotiam proficiscens regem bello uicit, regnum totum destruxit, destructum sibi subiugauit.

Edwardus XII anno regni sui cum pranderet apud Windleshores, ubi plurimum manere solebat, Godwinus gener suus et proditor recumbens iuxta eum dixit: Sepe tibi, rex, falso delatum est me proditioni tue inuigilasse; sed si Deus celi uerax et iustus est, hoc panis frustulum concedat ne guttur pertranseat, si unquam te prodere uel cogitauerim. Deus autem iustus et uerax audiuit uocem proditoris, et mox eodem pane strangulatus mortem pregustauit eternam. Haraldus uero filius eius habuit  consulatum patris sui. Sed Algarus consul Cestrie habuit consulatum Haraldi.

Edwardi regis anno XIII pugnauerunt proceres Normannie contra gentem Francorum apud castrum, quod uocatur Mortuum mare; et interfectus est Radulphus camerarius princeps exercitus Francorum; contigitque uictoria Normannis. Et quidem rex Henricus Francorum, et dux Willielmus Normannorum bello non intererant. Anno sequente Siwardus consul rigidissimus profluuio uentris ductus mortem sensit imminere. Dixitque: Quantus pudor me tot in bellis mori non potuisse, ut uaccarum morti cum dedecore reseruarer? Induite me saltem lorica mea impenetrabili, precingite gladio, sublimate galea: scutum in leua, securim auratam  mihi ponite in dextra, ut militum fortissimus modo militis moriar. Dixerat; et ut dixerat, armatus honorifice spiritum exhalauit. Sed quia Walteof filius eius adhuc paruulus erat, datus est consulatus eius Tosti filio Godwini consulis. Eodem anno Algarus consul Cestrie exsulatus est, quia de proditione regis in consilio conuictus fuerat. Ille uero pergens ad Griffinum regem Nordwales, rediens cum eodem rege combussit Hereford et ecclesiam Sancti Ailbricti [al. Athelbricti]. Postea uenit Edwardus filius Edmundi Irenside in terram istam, et statim mortuus est, et sepultus apud Londoniam in ecclesia Sancti Pauli. Hic fuit pater Margarete regine Scotorum, et Edgari Adelinge [al. Atheling]. Margareta uero fuit mater Mathildis  regine Anglorum, et Dauidis urbanissimi regis Scotorum. Lefricus quoque consul nobilissimus Cestrie defunctus est eo tempore; cuius uxor Godiua nomine perpetuo digna, multa probitate uiguit, et abbatiam apud Couentre construxit: et auro et argento incomparabiliter ditauit. Construxit etiam Ecclesiam Stow sub promontorio Lincolnie, et multas alias. Algarus uero filius eius suscepit consulatum Cestrie.

Edwardi regis anno XXII cum iam Henrico rege defuncto Philippus filius eius regnaret, Willielmus dux Normannorum subiugauit sibi Cenomanniam. Haraldus uero transiens in Flandriam, tempestate compulsus est in Ponticam prouinciam. Quem captum consul Ponticus Willielmo duci Normannie  reddidit. Haraldus uero iurauit Willielmo super reliquias sanctorum multas et electissimas se filiam eius ducturum: et Angliam post mortem Edwardi regis ad opus eius seruaturum. Summo igitur honore susceptus, et muneribus amplis ditatus, cum reuersus esset in Angliam periurii crimen elegit. Anno uero sequenti Haraldus et Tosti perrexerunt in expeditionem in Walliam. Gens uero patrie subdita est eis, et obsides dedit. Post ea siquidem occiderunt regem suum Griffinum, et attulerunt Haraldo caput eius. Haraldus uero statuit ibi alium regem. Contigit autem eodem anno, quod in aula regia apud Windleshores Tosti Haraldum fratrem suum regi uina propinantem capillis coram rege ipso arripuerit. Inuidie namque et odii fomitem  ministrauerat, quod cum Tosti ipse primogenitus esset, arctius a rege frater suus diligeretur. Igitur impetu furoris propulsus non potuit cohibere manus a cesarie fratris. Rex autem perniciem eorum iam appropinquare predixit, et iram Dei iam non differendam. Tante namque seuitie fratres illi erant, quod cum alicuius nitidam uillam conspicerent, dominatorem de nocte interfici iuberent, totamque progeniem illius, possessionemque defuncti obtinerent. Et isti quidem iustitiarii erant regni. Tosti igitur furibunde discedens a rege et a fratre suo, perrexit ad Hereforde, ubi frater suus corrodium regale maximum parauerat: ubi ministros fratris sui omnes detruncans singulis uasis  uini, medonis, ceruisie, pigmenti, morati, sicere, crus humanum, uel caput, uel brachium imposuit. Mandauitque regi, quod ad firmam suam properans cibos salsatos sufficienter inueniret, alios secum deferre curaret. Rex ergo eum ob scelus adeo infinitum delegari, et exsulari precepit.

Edwardi regis anno XXIu Nordhumbri hec audientes Tosti consulem suum, qui multas eis cedes et clades ingesserat, fugauerunt: omnemque familiam suam interficientes tam Anglos quam Dacos, ceperunt thesauros et arma eius in Couerwic. Constituerunt igitur Marcherum filium Algari consulis super eos consulem; qui cum gente illa et cum Lincolnesire, et Snotinghamsire, et Derbisire perruxit usque ad Damtune, et Edwinus frater suus  uenit contra eum cum hominibus consulatus sui, et plures Brittanni cum eo. Tunc uenit Haraldus consul ad eos. Ipsi uero miserunt eum ad regem et nuntios cum eo precantes, ut possent habere Marcherum consulem super eos. Quod rex concessit, et remisit Haraldum ad eos, ad Hamtune, qui hec eis affirmauit. Ipsi uero interim comburentes et predantes et occidentes prouincie illi non pepercerunt, sed multa millia hominum secum abducentes cum petitionem suam obtinuissent, multis annis deteriorem partem illam regni reddiderunt. Tosti uero et uxor sua ad Baldwinum consulem Flandrie diuertentes hiemauerunt.

Millesimo sexagesimo sexto anno gratie, perfecit dominator Dominus de gente Anglorum, quod diu  cogitauerat. Genti namque Normannorum aspere et callide tradidit eos ad exterminandum. Enimuero cum basilica S. Petri apud Westminster dedicata esset in die sanctorum Innocentium, et postea in uigilia Epiphanie rex Edwardus mundo decessisset, et sepultus esset in eadem ecclesia, quam ipse construxerat, et possessionibus multis ditauerat, quidam Anglorum Eadgar, Adeling [al. Atheling] promouere uolebant in regem. Haraldus uero uiribus et genere fretus regni diadema inuasit. Willielmus uero dux Normannie tribus de causis mente stimulatus, et intrinsecus irritatus est. Primo, quia Alfredum cognatum suum Godwinus et filii sui dehonestauerant et peremerant. Secundo, quia Robertum episcopum et Odonem consulem et omnes  Francos Godwinus et filii sui arte sua ab Anglia exsulauerant. Tertio, quod Haraldus in periurium prolapsus regnum, quod iure cognationis suum esse debuerat, sine aliquo iure inuaserat. Principes uero Normannorum conuocans, auxilium Anglie conquirende ab eis petiit. Quibus ad se consiliandos euntibus Willielmus filius Osberti dapifer ducis interfuit; qui grauissimum iter ad Angliam capessendam, gentemque Anglorum fortissimam perhibens, contra paucissimos in Angliam ire uolentes acerrime litigauit, quod audientes proceres ualde gauisi fidem dederunt ei, ut quod ipse diceret omnes concederent. Ingressus igitur ante eos coram duce, dixit: Paratus sum in hac expeditione  cum omnibus meis deuote proficisci. Oportuit ergo omnes Normannorum principes uerbum eius prosequi. Classis itaque maxima parata est ad portum, qui uocatur Sancti Walerici. Quod audiens rex Haraldus uir bellis acerrimus, cum nauali exercitu contra Willielmum ducem in mare profectus est. Interea uenit Tosti consul in Humbram cum LX puppibus; Edwinus uero consul ueniens cum exercitu fugauit eum. Ille uero fugiens in Scotiam obuiauit Haraldo regi Norwegie cum CCC puppibus; et Tosti gauisus ualde subditus est ei. Deinde ambo uenerunt in Humbram usque ad Couirwic, et iuxta urbem pugnauerunt cum eis Edwinus et Markerus consules; cuius locus pugne in australi parte urbis adhuc ostenditur. Haraldus uero rex Norwegie  et Tosti eum eo Martis omine glorioso potiti sunt. Quod audiens Haraldus rex Anglie cum manu ualida obuiauit eis apud Stainfordbrige [al. Steinfordesbrige]. Pugna igitur incepta est, qua grauior non fuerat. Ceuntes namque a summo mane usque ad meridiem, cum horribiliter ruentes utrinque perseuerarent maximus numerus Anglorum Norwegenses cedere, sed non fugere compulit. Ultra flumen igitur repulsi, uiuis supra mortuos transeuntibus magnanimiter restiterunt. Quidam uero Norwegensis fama dignus eterna super pontem restitit, et plus XL uiris Anglorum securi cedens electa usque ad horam diei nonam omnem exercitum Anglorum detinuit solus; usquequo quidam nauim ingressus per foramina pontis in celandis eum percussit  iaculo. Transeuntes igitur Angli Haraldum regem et Tosti occiderunt, et totam Norwegensium aciem uel armis strauerunt uel igne deprehensos combusserunt.

Haraldus rex Anglorum eadem die reuersus ad Couirwic cum summa letitia, dum pranderet, audiuit nuntium dicentem sibi: Willielmus dux Normannie littora australia occupauit, et castellum construxit apud Hastings. Rex igitur non segnis aduolans aciem suam construxit in planis Hastings. Willielmus uero u cateruas equitum splendide promouit in hostem; quibus terribiliter dispositis, orationem huiuscemodi habuit: uos alloquor, Normanni, gentium fortissimi, non quasi uestre probitatis  incertus, non quasi de uictoria non securus; que nunquam casu aliquo, uel impedimento a uobis euadere potuit. Quod si semel non uincere potuissetis exhortandi forsitan essetis, ut probitas uestra preradiaret. Quod autem natiuum uobis est, et quasi necessarium, qua indiget exhortatione? O mortalium ualidissimi, quid potuit rex Francorum bellis proficere cum omni gente que sunt a Lotaringa usque ad Hispaniam contra Hasting antecessorem nostrum? Qui quantum uoluit Francie sibi acquisiuit, quantum uoluit regi permisit; dum placuit, tenuit; dum satiatus est: ad maiora anhelans reliquit. Nonne Rou pater meus dux primus et auctor nostre gentis cum patribus nostris regem Francorum Parisius in medio regni sui bello uicit? nec Francorum rex potuit  sperare salutem, nisi et filiam suam et terram, que ex uobis Normannia uocatur, supplex obtulisset? Nonne patres uestri regem Francorum in Rothomago ceperunt et tenuerunt, donec Richardo puero duci uestro Normanniam reddidit, eo pacto, quod in omni collocutione regis Francie et ducis Normannie gladio dux accingeretur, regem uero nec gladium nec etiam cultellum ferre liceret? Hanc eternam sanctionem patres uestri regi magno cogentes statuerunt. Nonne idem dux patres uestros usque ad Mirmandam iuxta Alpes adduxit, et urbis ducem generum scilicet suum sponse sue prelians parere cegit? Et ne parum sit uobis homines uicisse, uicit et ipse diabolum corporaliter colluctans, et prosternens, ligansque manus eius post terga confusumque uictor Anglorum  reliquit. Sed quid prisca narro? Nonne uobis congredientibus in eo tempore apud Mortemer, Franci precipites preposuere fugam bellis, calcaria telis? uos autem, Radulfo summo duce Francorum interfecto, fama spoliisque potiti, naturale bonum solita necessitate tenuistis. Eia procedat aliquis Anglorum quos centies antecessores nostri et Daci et Norwegenses bellis uicerunt; demonstretque gentem Rou ex eius tempore usque nunc semel militie naufragia perpessum esse, et ego uictus abscedo. Nonne igitur pudori uobis est gentem uinci solitam, gentem belli cassam, gentem nec etiam sagittas habentem contra uos, o fortissimi, quasi bello ordinatam procedere? Nonne uobis pudet regem Haraldum contra me in presentia uestri periurum faciem suam uobis ostendere  ausum fuisse? Mihi tamen stupori est, quod eos qui parentes uestros cum Alfredo cognato meo proditione nefanda excapitauerunt oculis uestris uidistis, et eorum capita adhuc humeris eorum supersunt. Erigite uexilla, uiri; nec sit ire promerite modus uel modestia. Ab oriente ad occidentem uideatur fulmen glorie uestre; audiatur tonitruum impetus uestri, uindicesque generosissimi sanguinis. Nondum perorauerat dux Willielmus: omnes ira accensi ultra quam credi potest secundum acies suas impetu ineffabili prouolabant in hostem, ducemque iam sibi soli loquentem relinquebant.

Quidam uero nomine Taillefer diu antequam coirent bellatores, ensibus iactatis ludens coram gente  Anglorum, dum in eum omnes stuperent, quemdam uexilliferum Anglorum interfecit. Secundo similiter egit. Tertio idem agens, et ipse interfectus est: et acies sibi offenderunt. Incipit letifera nubes sagittarum. Tonitruum sequitur ictuum. Insilit ignita cellisio galearum et ensium. Cum ergo Haraldus totam gentem suam in una acie strictissime locasset, et quasi castellum inde construxisset, impenetrabiles erant Normannis. Docuit igitur dux Willielmus genti sue fugam simulare. Fugientes autem ad quamdam foueam magnam dolose protectam deuenerunt; ubi multus numerus eorum corruens oppressus est. Dum igitur Angli in sequendo persistunt, acies principalis Normannorum mediam Anglorum cateruam pertransiit. Quod uidentes qui  persequebantur per foueam predictam, redire compulsi, ibidem ex magna parte perierunt. Docuit etiam dux Willielmus uiros sagittarios, ut non in hostem directe, sed in era sursum sagittas emitterent, cuneum hostilem sagittis cecarent. Quod Anglis magno fuit detrimento. uiginti autem equites strenuissimi fidem suam dederunt inuicem, quod Anglorum cateruam perrumpentes, signum regium, quod uocatur Standard, arriperent. Quod dum facerent plures eorum occisi sunt. Pars autem eorum uia gladiis facta Standard asportauit. Interea totus imber sagittariorum cecidit circa regem Haraldum: et ipse in oculo percussus corruit. Irrumpens autem multitudo equitum regem uulneratum interfecit, et Girh consulem interfecit, et Lewine consulem  et fratres cum eo. Sic igitur contritus est exercitus Anglorum. Willielmus uero tanta potitus uictoria susceptus est a Londoniensibus pacifice et coronatus est apud Westminster ab Aldredo Eboracensi episcopo. Et facta est mutatio dextre Excelsi; quam cometa ingens in exordio eiusdem anni designauerat. Unde dictum est:

Anno milleno sexageno quoque seno
Anglorum mete flammas sensere comete.

Commissum est autem bellum mense Octob. in festiuitate Sancti Calixti. Quo in loco rex Willielmus abbatiam nobilem postea pro defunctis suis construxit; et eam digne nomine Belli uocauit.

Willielmus rex anno sequenti mare transiit ducens secum obsides et thesauros: et eodem anno  rediens diuisit terram militibus suis. Sed Eadgar iuuenis cum multis militibus pergens in Scotiam, regi Scotorum sororem suam Margaretam desponsauit. Cum autem rex Roberto comiti consulatum Nordhumbre dedisset, prouinciales eum et cum eo nongentos homines occiderunt. Tunc Edgar iuuenis cum omni gente Nordhumbre uenit Gouirwic: et burgenses cum eo pacem fecerunt. Rex uero ueniens cum exercitu ciuitate predata, magnam gentis perfide stragem dedit. Edgarus autem reuersus est in Scotiam.

Willielmi regis anno tertio uenerunt duo filii Swain regis Dacorum et Osbertus consul frater suus cum trecentis puppibus in Humbram, ad quos Walthef consul et Edgar iuuenis uenerunt: iunctique simul  Daci et Angli castellum de Gouirwic ceperunt; multosque Francorum perimentes, principes eorum uinctos et thesauros ad puppes tulerunt: et inter Usam et Trentam hiemauerunt. Rex autem adueniens Dacos aufugauit, et Anglos illius prouincie destruxit. At consul Walthef cum rege concordatus est. Anno sequenti Baldewino Flandrie consuli defuncto, cuius filiam rex Willielmus duxerat, successit filius suus Ernulfus: quem rex Willielmus Anglorum, et Philippus rex Francorum manu tenebant. Rodbertus autem Frisensis frater eius bello confligens occidit Ernulfum consulem, et Willielmum filium Osberti de quo prediximus, et multa millia hominum utriusque regis.

 Willielmi regis anno quinto, Markerus et Edwinus consules ceperunt predari per campos et nemora. Edwinus autem occisus est a suis. Markerus uero et Herewardus et Alwinus episcopus uenerunt in Deli [al. Eli]. Rex uero ducens exercitum terra et mari insulam obsedit, pontem parauit, domum belli artificiose construxit, que usque hodie perstat: uiros predictos introiens insulam cepit preter Herewardum, qui suos uiriliter strenuissimus eduxit. Sequenti anno duxit rex exercitum terra et mari in Scotiam, Melcolm uero rex Scotorum homo suus effectus est, et obsides ei dedit. Anno sequenti rex duxit exercitum Anglorum et Francorum in Cenomanniam. Angli uero terram illam destruxerunt uillas comburendo, uineas cedendo, et eam  regi subdiderunt. Proximo uero anno iuit rex in Normanniam, et Edgar iuuenis concordatus est ei, et in curia regis diu permansit.

Willielmi regis anno nono, Radulfus, cui rex consulatum Estange dederat, regem a regno expellere precogitauit consilio Walthef consulis, et Rogeri, qui fuit filius Willielmi filii Osberti; cuius sororem consul predictus duxit, et in ipsis nuptiis hanc proditionem prolocuti sunt. Proceres uero regni ei uiriliter obstiterunt: unde ipse naues introiens apud Nordwic recessit in Daciam. Rex autem rediens in Angliam Rogerum consulem cognatum suum misit in carcerem. Sed Walthef consulem decollari fecit apud Wincestre, et sepultus est apud Cruland. Ceterorum uero, qui nuptiis prauis interfuerant,  multos fugauit, multos oculis priuauit. Radulfus autem consul adducens secum Cnuth filium Suein regis Dacorum et Hacun consulem rediit in Angliam cum CC puppibus. Sed cum non auderent contra regem Willielmum pugnare transfretauerunt in Flandriam. Eodem anno Edith regina decessit, et sepulta est iuxta uirum suum regem Edwardum apud Westminstre. Anno sequenti rex transfretans obsedit Dol, Britanni autem castellum tenuerunt uiriliter, donec rex Francie adueniens liberauit eos. Postea uero rex Francie, et rex Willielmus concordati sunt. Rex autem Scotorum Melcolm predatus est in Nordhumbre usque ad Cine: et predam maximam, multosque homines secum in uinculis reduxit. Rex quoque Willielmus  seditione militari agens contra Robertum filium suum apud Gerberei, quod est castrum in Francia, equo suo propulsus est: et Willielmus filius suus uulneratus est, et multi ex suis occisi. Maledixit autem rex Roberto filio suo. Porro Nordhumbri proditione occiderunt Walkerum episcopum Dunelmie, in quodam placito pacifice statuto iuxta Tinam, et centum homines cum eo.

Willielmus rex anno decimo quinto duxit exercitum in Walliam, et eam sibi subdidit; Odonem episcopum fratrem suum postea in carcerem posuit. His transactis, regina Mathildis obiit. Eo tempore cepit rex ab unaquaque hida Anglie sex solidos. Turstanus uero abbas Glastingebirh turpe scelus  commisit. Tres namque monachos sub altare positos occidi fecit; et octodecim uulnerari; ita quod sanguis eorum cucurrit ab altari super gradus et a gradibus super arenam.

Willielmus rex anno decimo octauo  rediit a Normannia in Angliam cum tanto exercitu Francorum, Normannorum, Britannorum, quod mirum uidebatur, quomodo hec terra pascere eos posset. Didicerat enim, fama crebrescente, quod rex Dacie Cnuth, et Robertus Frisensis consul Flandrie uolebant ditioni sue Angliam Martis gressibus supponere; cum autem apparatus eorum, Deo uolente, defecisset, remisit magnas partes exercituum ad natale solum. Misit autem dehinc rex potentissimus  iustitiarios per unamquamque scyram, id est prouinciam Anglie et inquirere fecit per iusiurandum quot hyde  essent in unaquaque uilla, et quot animalia: fecit etiam inquiri quid unaqueque urbs, castellum, uicus, uilla, flumen, palus, silua, redderet per annum. Hec autem omnia in chartis scripta delata sunt ad regem, et inter thesauros reposita usque hodie seruantur. Eodem anno Mauricius effectus est episcopus Londonie, qui templum maximum quod necdum perfectum est, incepit.

Willielmus rex fortis anno decimo nono regni sui cum de more tenuisset curiam suam in Natali apud Gloucestre, ad Pascha apud Wincestre, ad Pentecosten apud Londoniam, Henricum filium  suum iuniorem uirilibus induit armis. Deinde accipiens hominium omnium terrariorum Anglie, cuiuscunque feudi essent, iuramentum etiam fidelitatis recipere non distulit. Postea rex acquisitis magni thesauri copiis super quoscunque aliquam causam inuenire poterat, siue iuste siue iniuste, iuit in Normanniam.

Anno uigesimo primo regni Willielmi regis cum iam Domini iustam uoluntatem super Anglorum gentem Normanni complessent: nec iam uix aliquis princeps de progenie Anglorum esset in Anglia, sed omnes ad seruitutem et ad merorem redacti essent; ita etiam, ut Anglicum uocari esset opprobrio: huius auctor uindicte Willielmus uitam terminauit. Elegerat enim Deus Normannos ad Anglorum gentem  exterminandam; quia prerogatiua seuitie singularis omnibus populis uiderat eos preeminere. Natura siquidem eorum est ut, cum hostes suos adeo depresserint, ut adiicere non possint, ipsi se deprimant, et se terrasque suas in pauperiem et uastitatem redigant; semperque Normannorum domini cum hostes contriuerint, cum crudeliter non agere nequeant, suos etiam hostiliter conterunt. Quod liquide in Normannia, et Anglia, Apulia, Calabria, Sicilia et Antiochia terris optimis, quas eis Deus subiecit, magis magisque apparet. In Anglia ergo telonea iniusta et pessime consuetudines his temporibus pullulauerunt. Principes omnes auri et argenti cupiditate cecati adeo erant, ut illud de iis  uere dici possit, unde habeat, nemo querit, sed oportet habere; quanto magis loquebantur de recto, tanto maior fiebat iniuria. Qui iustitiarii uocabantur, caput erant omnis iniustitie. uicecomites et prepositi, quorum erat officium iustitia, et iudicium furibus et raptoribus atrociores erant, et omnibus seuissimis seuiores. Rex ipse cum ad firmam terras suas, quanto carius poterat, dedisset; alii magis offerenti, et deinde alii, semper negligens pactum, et ad maiora studens, dabat. Nec erat cura quanta iniuria pauperibus a prepositis fieret. In hoc anno igitur pestes infirmitatis et famis Anglie Deus immisit, ut qui febribus euaderet, fame moreretur. Immisit etiam tempestates et tonitrua, quibus multos hominum occidit; nec animalibus,  nec pecori pepercit. Inerat autem hoc anno rex Willielmus in Franciam predauitque regnum regis Philippi, et multos suorum neci dedit. Combussit quoque castrum nobile quod uocatur Maante [al. Anaante]; et omnes ecclesias, que ibi inerant, plebemque multam, et duos anachoritas sanctos igni tradidit. Quibus de causis Deus iratus regem cum inde rediret infirmitati, postea morti concessit. De cuius regis potentissimi uita bona perstringenda sunt, et mala; ut a bonis sumantur exempla, et a malis discatur cautela.

Willielmus omnibus Normannie consulibus fortior fuit, omnibus Anglorum regibus potentior fuit; omnibus predecessoribus laude dignior fuit. Erat autem sapiens, sed astutus; locuples, sed cupidus;  gloriosus, sed fame deditus: erat humilis Deo seruientibus, durus sibi resistentibus. Posuerat namque consules et principes in carcerem; episcopos, et abbates possessionibus suis priuauerat; fratri proprio non pepercerat; nec erat, qui resisteret. Auferebat quoque potentissimis etiam auri et argenti millia, ad castella solus omnes fatigabat construenda. Si seruum caperent, aut aprum, oculos iis euellebat, nec erat, qui obmurmuraret. Amauit autem feras, tanquam pater esset earum; unde in siluis uenationum, que uocantur Noueforest, ecclesias et uillas eradicari, gentem exstirpari, et a feris fecit inhabitari. Cum autem raperet suis sua, non pro aliqua necessitate, sed pre nimia cupiditate, in intimis cordium amaricabantur, et  tabescebant. Ipse uero nichili pendebat iras eorum. Sed oportebat omnes obsequi regis nutui; si amore eius, uel pecunia, uel terris uel uita uellent perfrui. Heu! quanto dolore plangendum est, quod aliquis hominum, cum cinis et uermis sit, adeo superbiat, ut super omnes se solum mortis oblitus extollat. Regi namque prefato Normannia hereditarie peruenerat. Cenomaniam armis acquisierat, Britanniam sibi accliuem fecerat. Super Angliam solus totam regnauerat; ita quod nec ibi una sola hyda inerat, de qua nescire cuius esset, et quid ualeret. Scotiam quoque sibi subiugauerat, Walliamque reuerendus in suam acceperat; pacis autem tantus auctor fuerat, quod puella auro onusta regnum Anglie pertransire  posset impune. Si aliquis quempiam quacunque de causa peremisset, capitali subiacebat sententie; si aliquem ui oppressisset, genitalibus priuabatur armis. Construxit autem abbatiam Belli, de qua predictum est, et illam apud Cahom [al. Chaam] in Normannia, in qua ipse sepultus est. Uxor uero sua Mathildis nomine abbatiam sanctimonialium ibidem construxit, in qua ipsa sepulta est. Quorum animabus misereatur, qui solus post mortem medetur; uos igitur qui legitis, et uiri tanti uirtutes et uitia uidetis, bona sequentes et a malis declinantes, pergite per uiam directam, que ducit ad uitam perfectam.

Eodem anno pagani super Christianos in Hispania predati sunt, et partes regni magnas occupauerunt.  Amphos uero rex Christianus, accepto circumquaque a Christianis auxilio, resurgens paganos occidit, fugauit, terre ablate damna reparauit. Accidit etiam in Dacia, quod Daci nunquam antea in dominum fide lesi, Cnut regem suum in monasterio quodam proditione peremerunt. Willielmus uero rex Roberto filio suo primogenito dimiserat Normanniam; Willielmo filio eius secundo regnum Anglie; Henrico tertio filio suo thesauri copiam, pro quo cum Robertus partem ei Normannie uendidisset, thesauro habito terram ei abstulit. Que res Deo ualde displicuit, sed uindictam in tempore distulit. Willielmus uero pergens apud Wincestre thesaurum patris sui secundum imperium eius diuisit. Erant autem in thesauro illo LX mille  libre argenti: excepto auro, et gemmis, et uasis, et palliis. Deditque inde quibusdam ecclesiis decem marcas auri, quibusdam sex, et unicuique ecclesie uille quinque solidos, et misit in unum quemque comitatum centum libras diuisum pauperibus. Precepto quoque patris sui omnes uinctos a uinculis soluit. Rex igitur nouus curiam suam ad Natale tenuit apud Londoniam, in qua adfuerunt Lamfrancus archiepiscopus, qui eum sacrauerat in regem et Thomas Eboracensis archiepiscopus, et Mauricius Londoniensis episcopus, et Walchelmus Wintoniensis, et Gaufridus episcopus Erecestre, et Wlnod episcopus sanctus Wirecestrie, et Willielmus Tedfordie, et Robertus Ceastre, et Willielmus  Dunelmie, et Odo episcopus Baiocensis iustitiarius et princeps totius Anglie; et Remigius episcopus Lincolniensis, de quo pauca tangere res exigit.

Remigio igitur, qui monachus fuerat apud Felcamb dederat rex episcopatum Dorecestre, que sita est super Tamesim. Cum autem episcopatus ille maior omnibus Anglie a Tamesi usque ad Humbram duraret, molestum uisum est episcopo, quod in ipso termino episcopatus sedes esset episcopalis; displicebat etiam, ei, quod urbs illa modica erat, cum in eodem episcopatu ciuitas clarissima Lincolnie dignior sede episcopali uideretur. Mercatis igitur  prediis in ipso uertice urbis iuxta castellum turribus fortissimis eminens in loco forti fortem, pulchro pulchram, uirgini uirginum construxit Ecclesiam; que et grata esset Deo seruientibus, et ut pro tempore oportebat inuincibilis hostibus. Prouinciam tamen Lindisse archiepiscopus Eboracensis calumniabatur ex antiqua temporum serie. Remigius uero nichili ducens impetitionem eius, non segniter opus inceptum peregit; peractumque clericis doctrina et moribus approbatissimis decorauit. Erat siquidem statura paruus, sed corde magnus; colore fuscus, sed operibus uenustus. De regia quidem proditione fuerat impetitus; sed famulus eius ferri igniti iudicio dominum purgans regio restituit amori, et maculam Pontificali detersit decori. Hoc  tempore, hoc auctore, his causis incepta est Ecclesia moderna Lincolniensis.

uerum iam rebus usque ad tempora nostra perductis, nouis nouus liber est donandus. Si autem et hic predictorum recapitulatio elucidans requiratur, nec ob ista, cum pauca sint, lectori molestus apparebo. Ecce igitur speculum de regibus libri terminati:

Aethelred regnauit super uniuersos fines Anglie XXXuII annis semper cum labore.

Edmundus iuuenum fortissimus regnauit uno anno et proditione occisus est.

Cnut omnium predecessorum suorum maximus regnauit gloriose uiginti annis.

Haraldus filius eius regnauit quatuor annis, et XuI  hebdomadis.

Hardecnut munificus regis Cnut filius, cum regnasset duobus annis sex diebus minus, morte prereptus est.

Edwardus rex bonus et pacificus regnauit in pace uiginti quatuor annis.

Haraldus rex periurus uno anno, et tamen non pleno, quem propria perdidit iniustitia.

Willelmus omnium predictorum summus uiginti uno annis glorifice splenduit, de quo dictum est:

Cesariem, Cesar, tibi si natura negauit,
   Hanc, Wilielme, tibi stella cometa [al. comata] dedit.



LIBER SEPTIMUS.


 Hactenus de iis, que uel in libris ueterum legendo reperimus, uel fama uulgante percepimus, tractatum est. Nunc autem de his, que uel ipsi uidimus, uel ab iis, qui uiderant, audiuimus, pertractandum est. Declaratumque constat, quo modo Dominus salutem et honorem genti Anglorum pro meritis abstulerit, et iam populum non esse iusserit. Patebit a modo, quomodo et ipsos Normannos uindices quidem suos uariis cladibus afficere inceperit. Omnes namque nobiliores procerum in Willielmum iuniorem non sine periurio bellum mouentes, et Robertum  fratrem suum in regnum asciscentes, suis quique prouinciis debacchati sunt. Odo presul Baiocensis, princeps et moderator Anglie, in Cantia seditionem exordiens, regis et archiepiscopi uillas inuasit, et combussit. Rogerus consul de Moretiel [al. Moretuil] circa Peuense idem incepit. Galfridus episcopus prodiens a Brigestou urbem Bade, et Berchelai, et circumiacentia destruxit. Rogerus in castello Nordwic sceleris exercitium per Estangle non segnius inchoauit. Hugo in prouincia Legecestrie et Hamptonie nichil mitius egit. Willelmus  episcopus Dunelmie in finitimis similia perpetrauit. Principes uero Herefordshyre et Salopescyre cum Walensibus predantes combusserunt prouinciam Wirecestre usque ad portas urbis. Cum autem templum et castellum assilire pararent, Wlstanus episcopus sanctus quemdam amicum familiarem summis in necessitatibus compellauit, Deum uidelicet excelsum. Cuius ope coram altari iacens in paucis militibus emissis quinque mille hostium, uel occidit, uel cepit; ceteros uero mirabiliter fugauit. Rex autem congregato Anglorum populo, reddidit uenatus, et nemora, legesque promisit exoptabiles. Porrexit igitur ad castellum Cunebruge; unde Gilbertus ei rebellabat. Cum autem regalis exercitus iam castellum constringeret, cum rege pacificatus est.  Rex inde progrediens ad Peuenese, obsedit ibi Odonem episcopum, et Rogerum consulem per sex hebdomadas. Interea Robertus dux Normannie Angliam festinans adire, et auxilio predictorum obtinere, premisit partem exercitus in auxilium suorum, disponens cum copiis ingentibus eos prosequi. Anglici uero mare custodientes occiderunt, et submerserunt ex illis innumerabiles. Igitur qui erant in Peuenese deficiente cibo castrum regi reddiderunt. Odo siquidem episcopus iurauit se ab Anglia recessurum, et castellum Rouecestrie redditurum; cum autem ut illud redderet cum regis hominibus eo uenisset, Eustachius consul et ceteri proceres, qui urbi inerant fallacia ipsius episcopum regisque ministros ceperunt, et in carcerem  retruserunt. Quibus rex auditis Rouecestriam obsedit, donec firmitas reddita est; et episcopus Odo non rediturus mare transiit. Mittens quoque rex exercitum Dunelmie obsedit urbem, donec reddita est ei. Episcopus uero multique proditorum propulsi sunt in exsilium. Rex uero terras infidelibus suis distribuit. Lanfrancus archiepiscopus doctor luculentus clericorum, et pater dulcissimus monachorum, a rebus transitoriis anno sequente transiit, quo in anno terremotus fuit terribilis.

Iunior Willielmus anno III regni sui ulcisci paratus iniurias, quas ei frater suus ingesserat, muneribus datis, acquisiuit sibi castellum S. Walerici et Albemarle, qui milites suos mittens, predari et  comburere terram fraternam cepit. Anno uero sequenti rex ipse sequens eos concordiam cum fratre suo fecit, eo tamen pacto, ut castra illa, que frater ab eo iniuria acquisierat, regi remanerent. Rex autem adiuuaret eum ad omnia, que pater suus habuerat, conquirenda. Statuerunt etiam, si quis eorum moreretur prior altero sine filio, quod alter fieret heres illius. Hoc pactum iurauerunt duodecim principes uice regis, et duodecim uice ducis. Interea Melcolm rex Scotorum predatum ueniens in Angliam, ualidissime uexauit eam. uenientes igitur in Angliam rex et cum eo Robertus frater suus, direxerunt acies in Scotiam. Itaque Melcolm nimio timore perstrictus homo regis effectus est, et iuramento fidelitatis ei subiectus. Robertus autem dux  cum fratre suo diu perendinans cum plus ficti amoris quam ueri circa eum reperisset, transfretauit ad propria. Succedente anno rex reedificauit Carleol, et ex australibus Anglie partibus illuc habitatores transmisit. Remigius uero presul cum ecclesiam Lincolniensem iam perfectam dedicaturus esset, uno die ante hoc languore correptus exspirauit.

Iunior Willielmus in Quadragesima infirmatus est apud Gloueceastre uI anno regni sui deditque archiepiscopatum Cantuarie Anselmo abbati uiro sancto, et uenerabili: Roberto quoque cognomento Blet cancellario suo dedit episcopatum Lincolnie, quo non erat alter forma uenustior, mente serenior, affatu dulcior. Promisit quoque rex se prauas leges emendaturum, et in domo Domini pacem positurum.  Sed ex quo sanus fuit, penituit eum, et solito peior effectus est. Condolens igitur, quod episcopatum Lincolnie non uendiderat, cum archiepiscopo Eboracensi calumniatus est Robertum episcopum, quod urbs Lincolnie, et prouincia Lindisse archiepiscopo eidem subiacere debuissent. Nec potuit causa terminari, donec Robertus 5,000 lib. regi pro libertate ecclesie sue pepigerit; quod regi quidem Simonie, presuli uero iustitie deputatum est. Eodem anno Melcolm rex Scotie in Anglia predans, ex improuiso est interceptus, et interfectus, et Edwardus filius suus heres si uiueret eius. Quod ut audiuit Margareta regina, duplici contritione anxiata est in anima usque ad mortem:  pergensque ad ecclesiam confessionem et communionem recepit, et Domino precibus se commendans animam reddidit. Scoti uero elegerunt Duneual [al. Duuenal] fratrem Melcolm in regem. Sed Dunecan filius Melcolm regis, qui erat obses in curia regis Willielmi, auxilio eiusdem regis superueniens auunculum suum fugauit, et susceptus est in regem. Anno uero sequenti consilio eiusdem Duneual Scoti regem suum Dunecan insidiantes occiderunt.

Iunior Willielmus uII anno regni sui, prouocatus a fratre suo, quod iusiurandum non seruasset, transfretauit in Normanniam. Cum ergo fratres simul uenissent iuratores omnem culpam regi imposuerunt; rex uero ferus ea negligens, et iracunde discedens castellum Bures inuasit, et cepit. Econtra  dux castellum Argentes cepit, et in eo consulem regis nomine Rogerum Pictauensem et cum eo DCC milites, et postea castrum Hulme. Fecit interim rex summoneri XXM peditum Anglicorum, ut uenirent in Normanniam; cum autem ad mare uenisset, rex ab unoquoque eorum pecuniam uictualem, scilicet decem solidos accipiens, eos domum remisit. Dux uero Robertus adduxit Philippum regem Francorum secum, et exercitum copiosum; ut obsiderent regem Willielmum apud Hou [al. Ou]. Ingenio autem et pecunia regis Willielmi rex Francorum reuersus est, et sic totus exercitus pecunie tenebris obnubilatus euanuit. Rex uero Willielmus mandauit Henrico fratri suo, qui erat apud Damfrunt, ut esset in Natali contra eum in Anglia.  Henricus ergo in Natali fuit apud Londoniam; rex uero apud Withsand; unde appulit Doroberniam. Anno uero sequenti misit Henricum fratrem suum in Normanniam cum pecunia multa, ut eam loco regis diutinis inuasionibus expugnaret. Cum autem Robertus consul Nordhumbre in superbiam elatus, quia regem Scotorum strauerat, curiam regis adire repudiaret; promouit rex exercitum in Nordhumbre: statimque in quadam firmitate, que uocatur Nouum castellum, omnes meliores consules et proceres cepit. Inde uero castellum Tinemuth conquisiuit, et fratrem consulis in eo. Post hec obsedit consulem ad Babanburh [al. Bebanburh]: quod cum armis inexpugnabile uideret, parauit ante illud castellum aliud, quod appellauit Malueisin; in quo  partem relinquens exercitus recessit. Quadam uero nocte cum consul recessisset a Babanburh, secutus est eum regalis exercitus usque in Tinemuthan: ubi cum se defendere conaretur, nec posset, uulneratus est et captus, et apud Winleshores in carcere positus. Ergo redditum est regi castrum Bebamburch; fautores uero consulis male pacati sunt. Nam Willielmus de Du oculis priuatus est; Odo consul Campanie, ceterique complures exheredati sunt. Eodem anno rex impiger uexilla direxit in Walliam, causa autem hec est. Anno preterito multos Francorum occiderant, et procerum firmitates confregerant, et ferro et igne finitimos inuaserant. Anno etiam presenti castellum Mungumerie strauerant, et inhabitantes necauerant;  rex igitur pertransiens omnes fines Wallie cum in diuersoriis montium et siluarum eos persequi non posset, parum uel nichil proficiens, reuersus est. Eo tempore stelle uise sunt de celo cadere, ita spisse, quod numerari non poterant.

Anno 1096 facta est motio Ierosolymitana predicatione Urbani pape. Robertus igitur dux Normannie illuc proficiscens posuit Normanniam in uadimonium fratri suo regi Willielmo. Iuit autem cum eo Robertus dux Flandrie, et Eustachius consul Bolonie. Iuerunt et ex alia parte dux Godefridus, et consul de monte Baldewinus, et alius Baldewinus reges Ierusalem futuri. Iuerunt quoque ex tertia parte comes de Sancto Aegidio Raimundus, et episcopus Podiensis. Quis autem taceat Hugonem  magnum fratrem regis Francorum, et Stephanum comitem Blais? [al. Blesis.] Quis non memoret Buamundum, et nepotem eius Tancredum? Hoc est miraculum Domini magnum temporibus nostris factum, seculis omnibus inauditum, ut tam diuerse gentes, tot fortissimi proceres, relictis possessionibus splendidis, uxoribus et filiis, omnes una mente loca ignotissima, morte spreta, petierint; ob cuius rei magnitudinem digrediendi ueniam a lectore postulo. Nec enim si uoluero tam miranda Dei magnalia tacere uel coactus potero, cum nec absit causa, Normannorum ducis occasio.

Alexi igitur apud Constantinopolim imperante cuncti predicti proceres consensu imperatoris siue  uolentis, siue obedientis ibidem congregati sunt, pertranseuntesque mare strictissimum, quod olim Hellespontiacum nunc brachium S. Georgii uocatur, Niceam urbem, que caput est Romanie, obsederunt. Ad portam igitur orientalem consederat dux Normannie Robertus, iuxta quem consul Flandrie; ad portam borealem dux Buamundus, iuxta quem Tancredus; ad occidentalem dux Godefridus, iuxta quem Hugo magnus, et comes Stephanus; ad australem consul Raimundus, iuxta quem Podiensis episcopus. Turba autem ibi innumerabilis erat Anglie, Normannie, Britannie, Aquitanie, Hispanie, Prouincie, Francie, Flandrie, Dacie, Saxonie, Alemannie, Italie, Grecie et regionum multarum. Non perlustrauerunt radii solares a  prima sui creatione tantam, tam preclaram militiam, tam uerendam, tam numerosam turbam, tot et tam bellicosos duces. Cesset Troia, cessent Thebe duces et principes destructionis sue, ut excusentur, nominare. Hic adfuerunt electissimi omnium temporum filii fulgentes Occidentis, omnes crucis signo insigniti, omnes in regnis suis reliquorum fortissimi. Igitur in die Ascensionis Domini lituis undique concinentibus urbs aggressa est. Repletur celum clamoribus, nigrescit er sagittis, mugit terra propulsibus, resonant aque stridoribus, uenitur ad murum, fossoribus res agitur. Paganis non sagitte, non tela, non ligna, non lapides, non fragmenta, non moles, non ignis, non aqua, non ars, non uires, non prosunt amentata  missilia. Cum ecce Turcorum exercitus acie terribilis ordinata, ex australi regione, uexillis erectis, apparuit. Quibus consul Raimundus, et episcopus Podiensis diuina uirtute protecti, et armis terrenis fulgidi cum suo letantes occurrunt exercitu. Dum igitur nostri uehementer irruunt in illos, horrere insperato liquefacti, Domino iubente, dissoluuntur. Magna quidem pars fugientium capitibus minorata est; que fundis in urbem proiecta non modicum contulerunt inhabitantibus tremorem. Igitur inestimabiliter perterriti nostris urbem reddunt; nostri uero, secundum quod pepigerant, imperatori. Cum igitur per septem hebdomadas, et tres dies ibi morati fuissent, iter ad Antiochiam dirigunt, contigit autem quod die tertia in duo diuideretur  exercitus. In uno quidem principes erant, dux Normannorum Robertus, Buamundus, Richardus de Principatu, Tancredus, Euerardus de Puisat; Achardus de Monte Merloy, et plures alii. Hos igitur circumdederunt Parthorum, qui modo Turci uocantur, et Persarum, et Publicanorum, et Medorum, et Ciliciensium, et Saracenorum, et Angulanorum [al. Augulanorum], ter centum sexaginta millia, extra Arabes, quorum non erat numerus. Mittitur ergo nuntius a predictis principibus ad alium exercitum. Interim uero bellum geritur horrendum. Dum namque Turci, et Perse, et Medi mortem immittunt sagittis, Cilicienses uero et Angulani telis, Sarraceni quidem et Arabes lanceis,  sed Publicani clauis ferratis et gladiis; prostrati sunt uehementer Christiani. Equi namque eorum insolitum non ferentes clamorem et buccinarum clangorem, et ictus taburciorum, calcaribus non obtemperabant. Nostrates quoque tanto stridore perculsi, quid esset ignorabant. Dum igitur iam fugam Christicole uel meditarentur, uel inciperent, occurrit Robertus dux Normannie clamans: Quo milites? Quo fugitis? Equi eorum uelociores nostris sunt; fuga non est presidio: hic potius moriendum est, mecum sentite, me sequimini. Dixerat et in quemdam paganorum regem lancee direxit aciem, que lignum et es et corpus eque diffidit, strauitque in momento secundum, ac tertium.

Igitur Tancredus impiger et Buamundus belliger  et Richardus de Principatu et Robertus de Ansa, dux et miles fortissimus, non segnius indulgent ictibus. Redit animus nostris, pugna committitur grauissima, et horrende prolixa, cum ecce Hugo magnus, et Anselmus de Ripemunt [al. Ribemunt] cum centum tantum militibus alium preuolantes exercitum defessos paganos recentes findunt. Erat namque Hugonis lancea quasi fulmen aduolans; gladius Anselmi quasi flamma diuidua. Tunc duo principes nostrorum cesi sunt, dum Arabum quanto plures ceduntur tanto plures ingruunt. Willielmus namque frater Tancredi dum regem lancea transfixit, lancea eiusdem regis transfigitur. Godefridus quoque de Monte Scabioso dum caput Arabis amputat, sagitta Parthi corpus perforatur, lorica calefacta  iam non resistente. Pondus et numerum hostium iam Franci ultra perferre nequibant, cum ecce ex aduerso silua uexillorum alterius exercitus apparuit. Cum autem bellum durasset usque in horam IX innumeri in primo exercitu occisi sunt, nullusque eorum euasisset nisi alius cetus superuenisset. Nec quoquam postea tempore pagani tam sedulo pugnauerunt.

Exercitus autem superuenientis prima Godefridi acies procedebat, ad dextram cuius uterque Baldwinus aciem dirigebat. Ad sinistram uero consul Stephanus et Usewardus de Nulsione [al. Oswardus de Nulsione]. Aciem quidem Baldwini a longe sequebatur Raimundus consul cum suis, aciem uero  Stephani Robertus ualidissimus consul Flandrie cum suis. Sed aciem Godefridi sequebatur acies procerum, et turbe absque numero. Episcopus uero Podiensis ex alio monte cum exercitu inuictissimo apparuit. Pugnantes igitur pagani dum tot hostes ex insperato prospiciunt, quasi celum ruiturum super eos esset animis deliquerunt et fuge indulserunt cum Solimanno duce suo. Christiani autem uictoria licet damnosa et spoliis innumeris potiti sunt primo die Iulii. Porro Franci continuantes propositum Antiochie petende uenerunt ad Erachiam. Inde ad Tarsum, que subdita est Baldwino mirifico comiti. Athena uero et Manustra subdite sunt Tancredo uiro fortissimo. Dux autem nobilissimus Normannorum dedit quamdam ciuitatem  Turcorum, Simeoni. Raimundus uero consul magnus et Buamundus lux belli dederunt aliam ciuitatem, Petro de Alpibus. Inde peruenerunt Christiani usque ad Coxan, que ciuitas subdita est eis. Princeps autem quidam Petrus de Rosa, cepit Rusam et plurima castra. Gens uero Christianorum peruenit Marasim, que se dedit eis. Inde peruenerunt ad pontem ferreum. Postea Antiochiam, que caput est Syrie, obsederunt, XII Kalendas Nouembris. Audiens uero Buamundus, quod Turci essent in castro congregati, quod uocatur Areg, iuit cum exercitu suo pugnatum contra eos, multosque cum paucis Deo uolente prostrauit, multosque ante portam urbis decollandos, ut ciues amaricaret, adduxit. Natali uero a Christianis in eadem obsessione celebrato,  Buamundus et comes Flandrie cum uiginti millibus bellatorum, in terram Saracenorum perrexerunt. Congregati autem erant multi a Ierusalem et Damasco, et Alep, et aliis regnis ad succurrendum Antiochie; quibus irruentes unanimiter nostri alios in fugam uerterunt, alios occiderunt. Reuertentesque duces predicti cum spoliis maximis, debito triumpho a nostris suscepti sunt. Interea urbe inclusi obsidentibus acerrime rebellabant; uexilliferumque Podiensis episcopi, et multos alios morti dederunt. In Februario uero congregatus est mirabilis exercitus paganorum ultra pontem ferreum, apud castellum Areth. Dimittentesque omnes pedites in obsidione, omnes milites promouerunt principes ad bellum; et sex acies equitum parauerunt.  Primam ducebat dux inuictus Normannorum; secundam dux Godefridus Alemannorum; tertiam Raimundus consul egregius; quartam Robertus Flandrie decus; quintam nobilissimus Podiensis episcopus; sextam, que maxima erat, cum Tancredo Buamundus. Dum ergo fortissime colliduntur hostibus, clamor resonabat ad celum, imbres telorum obnubilabant diem, unusquisque percutiebat et percutiebatur.

Postquam uenit maxima uis Parthorum, que retro erat, nostros tam acriter inuasit, ut paulatim iam cederent; Buamundus uero bellorum arbiter, et certaminum iudex cuneum suum adhuc intactum mediis immisit hostibus. Tunc Robertus filius Girardi miles optimus, et signifer eius, quasi leo inter  agmina gregum, sic proruit inter agmina Turcorum; et semper lingue uexilli eius uolitabant super capita Turcorum. Quod uidentes alii animo recuperato, unanimiter inuadunt hostes. Dux igitur Normannorum gladio caput cuiusdam, et dentes, et collum et humeros usque in pectora diffidit. Dux uero Godefridus quemdam medium secauit. Cum igitur pars terre cecidisset, partem domini ferebat equus inter paganos pugnantes, quo monstro perterriti simul cuncti fugientes in iram damnationis abierunt. Capita igitur multorum delata sunt ad Antiochiam cum gaudio, factum autem est hoc bellum inchoante Quadragesima. uenerant interea multi de gente amiralii Babylonis in Antiochiam. Cumque nostri construerent castrum ante portam,  ubi pons est et mahumeria; Raimundusque et Buamundus iuissent ad portum Sancti Simeonis pro uictualibus, exercitus ciuitatis processit audacter ad prelium, irruentesque nostris miserunt eos in fugam, multisque occisis usque in tentoria fugauerunt. Crastina uero die Raimundum et Buamundum inuadentes, mille ex suis occiderunt. Duces uero fugientes ad nostros aduolarunt. Franci igitur bis sauciati et in iram compulsi, in campo ante portas urbis statuunt terribiliter castrorum acies ordinatas. Pagani non segniter aciebus dispositis nostros inuadunt; at Christiani signum crucis acclamantes, tam acriter in prima inuasione hostes percusserunt et propulerunt, ut statim fuge darentur. uenientesque ad angustum pontem, uel gladiis cesi  sunt, uel flumine submersi sunt. Pauci namque per pontem euadere poterant. Unda fluminis sanguine rubens et aucta torrebat. Itaque XII amiralii ibidem cesi sunt, deditque Dominus uictoriam clarissimam populo suo. Sed in crastino cum ciues suos mortuos sepelissent, nostri diffodientes eos, aurum et argentum et pallia, que circa eos erant, ceperunt, et capita eorum in urbem proiecerunt. Iamque omnis spes et superbia ciuium euanuerat. Tancredus namque castellum predictum ante portam custodiens, spem uictualium eis eripuit. Pirrhus igitur quidam amiralius, de gente Turcorum sepe prouocatus in amicitiam a Buamundo, preuidensque suos perituros, tres turres, que sui iuris erant,  Buamundo reddidit. Erectis itaque uexillis super turres, Franci, portis fractis, in urbem irruerunt. Turcorum uero alii repugnantes occisi sunt, alii extra urbem fugerunt, quidam autem castellum superius obtinuerunt. Cassianus uero dominus urbis fugiens, a Surianis comprehensus est, et caput eius Buamundo delatum. Sic Antiochia III Nonas Iunii capta est.

Curbaran, princeps militie soldani Persie, et rex Damasci, et rex Ierusalem adduxerunt secum, ad obsidendos Francos, Turcos, Arabes, Saracenos, Azimitas, Curtas [al. Curtos], Persas, Augulanos. Sed quid numerem maris arenam? Hi igitur obsederunt urbem. Curbaran igitur partem militie sue posuit in superiori castello, que die nocteque contra  nos pugnabat. Ceteri uero obsidebant urbem ne alimenta intrarent. Tertia quidem die egressi sunt filii Dei, contra filios diaboli. Quibus bello parato putabant se posse resistere, sed tanta fuit uis et numerus infidelium, quod nostri reintrare urbem coacti sunt, multis hostium armis, multis oppressione ad introitum porte mortuis.

Crastina die, quatuor proceres exercitus scilicet Willielmus, et alius Willielmus, et Albericus, et Lambertus fugerunt latenter ad portum S. Simeonis, suasione autem eorum omnis classis uictuaria cum eis aufugit. Nostri uero, cum castellanorum crebros incursus perferre non possent, murum inter se et illos construxerunt: spes igitur creuit paganis, et fames Christianis. Namque dum exspectarent  imperatoris, quem promiserat, aduentum, gallinam Xu solidis emebant, ouum duobus solidis, unam nucem uno denario. Preterea folia arborum et cardui cocta comedebant, sic etiam coria equorum et asinorum decoquebant et uorabant. Stephanus igitur comes muliebriter aufugiens obuiauit imperatori, cui Francos omnes iam perditos nuntians flentem fecit reuerti. Spes igitur nulla populo Dei iam remanserat, cum fame uicti nec arma iam ferre possent. Apparuit autem ignis de celo et cecidit inter exercitum Turcorum. Seruo autem suo apparuit Dominus in uisione, dixitque Deus: Hec dices filiis Occidentis: Ego Niceam ciuitatem uobis tradidi, et omnia bella exterorum, et ciuitatem fortissimam Antiochie, quam cum leti et incolumes  possideretis, operati estis cum mulieribus Christianis et paganis unde fetor ascendit in celum; corruens uir Dei ad pedes eius ait: Domine, subueni in oppressione tanta, dixitque Dominus: Subueni et subueniam. Dic populo meo: Reuertimini ad me, et ego ad uos, et infra quinque dies, uobis ipse propugnator adero. Apparuit autem cuidam S. Andreas apostolus lanceam, unde percussus Saluator fuerat, ei reuelans, sicut ipse populo firmauit iuramento. Peractis igitur triduanis ieiuniis, processionibus celebratis, missis solemnizatis, eleemosynis datis, uI aciebus dispositis, ductore Domino, progrediuntur in hostes cum lacrymis ad bellum. Primam aciem ducebat Hugo Magnus et consul Flandrensis, secundam  dux Godefridus et Baldwinus, tertiam Robertus fortis Normannus, quartam Podiensis episcopus et Willielmus de Montpeiller cum exercitu Raimundi consulis, qui remanserat in custodia ciuitatis; quintam ducebat Tancredus cum Richardo principe, sextam Buamundus cum consule de Rusinole. Egressi uero uII statuerunt in honorem S. Spiritus, cui prefuit Rainaldus. Episcopi uero, presbyteri, clerici, monachi sacris uestibus induti super muros urbis hymnos Deo concinebant. Ipsi itaque uiderunt exercitum celestem equis albis et phebeis armis, quorum ductores erant Georgius Mercurius, et Demetrius. Curbaran uero nunquam letior quam tempore illo dispositis turmis innumeris fecit fenum copiosum ex aduerso monte accendi, ut nostri  fumo cecarentur. Dominus autem uentorum preses uentum conuertit, et pagani fumo cecati sunt, et precipites fugerunt. Insecuti sunt eos Christiani cede magna et tanta nunquam spolia in aliquo bellorum capta sunt. His uisis, amiralius, qui castellum superius custodiebat reddidit illud Christianis, et Christianus effectus est. Hoc bellum egit Dominus in uigilia Petri et Pauli, et exaltatum est nomen eius solius in die illa. Christicole igitur cum gaudio perendinauerunt in regno illo usque ad Kalendas Nouembris.

Interea quidam procerum, cui nomen Raimundus Piletus exercitum congregans cepit castrum, cui nomen Talamannia. Inde uenit ad urbem, cui nomen Marra, que plena erat Saracenis, qui uenerant  ab Alep: preliantes ergo barbari contra nostros primitus fugere coacti sunt, in fine tamen uicerunt et magna Francorum occisio facta est ibi. Mense Nouembri congregati sunt duces et exercitus Christianorum ad capessendam uiam Ierusalem. Quarto uero die ante Octobrem, uenerunt ad Marram, et assiliuerunt eam, et turri lignea super quatuor rotas ducta et aliis ingeniis debellauerunt eam, XI die Decembris. Manentes igitur in urbe illa in Natali, morati sunt ibi per unum mensem et quatuor dies, quia iter Hierosolymitanum impeditum erat pro discordia, que erat inter Buamundum et Raimundum causa Antiochie possidende. Ibi tanta fames inuasit Christianos, quod de cadaueribus paganorum frusta coquerent et comederent. Sed de XIu die Ianuarii  exeuntes ceperunt duo castra bonis omnibus referta. Postea uero urbem que uocatur Zaphaila: inde castrum opulentissimum in ualle Desem. Mediante uero Februario obsederunt castrum Arche per tres ferme menses, ibique pascha celebratum est. Sed Anselmus de Ripemunt [al. Anselius de Ribemunt] miles fortissimus iactu lapidis ibi deperiit, et Willielmus Picardus, et alii multi. Rex uero Camele ciuitatis pacem fecerat cum exercitu. Interea pars exercitus cepit Tortosam ciuitatem et urbem Maracleam. Amiralius uero Gibel fecit pacem cum exercitu. Postea ante urbem Tripolim multitudinem ciuium interfecerunt, ita quod omnes aque urbis et etiam cisterne ruberent. Postea uero rex  Tripolis ducibus Francorum dedit CCC peregrinos et Xu millia Bisantia, et Xu equos pretiosos, ut discederent a Tripoli et a castro Arche, quod suum erat. Franci igitur transeuntes per castrum Betelon applicuerunt in die Ascensionis Domini ad urbem iuxta mare, que dicitur Barat, inde ad Sagittam, inde ad Surh, inde in Acram, inde ad Caiphas, inde ad Cesaream in Pentecosten, inde ad uicum Sancti Georgii, inde ad Hierusalem, et obsederunt eam uIII Idus Iunii, a septentrione dux electissimus Normannorum, ab oriente consul Robertus, ab occidente dux Godefridus et Tancredus, a meridie scilicet in monte Sion comes Raimundus. Sepe igitur urbem assilientes erexerunt castrum ligneum altissimum, contra quod cum turres lapideas pagani  construxissent, turrim ligneam nostri dissoluerunt, et in alia parte urbis, que immunita erat, erexerunt. Inde igitur urbem opprimentes et scalis muros ascendentes urbem ceperunt, et multos in templo Domini rebellantes occiderunt, et ciuitatem sanctam ab immundis nationibus filii Dei mundauerunt. Obtulerunt igitur regnum Ierusalem Roberto Normannorum duci. Quod quia causa laboris repudiauit, offensus est in eum Deus, nec prosperum quid deinceps ei contigit. Ipse itaque, et consul Flandrie, et Raimundus consul ad propria remearunt. Dux uero Godefridus regnauit in Ierusalem, et post eum Baldwinus strenuissimus frater eius, et postea Baldwinus secundus nepos eorum, et post Gaufridus dux Andegauensis, et post eum  Gaufridus filius eius multa et grauissima bella peragentes, subdideruntque prouincias Christo et urbes finitimas preter Ascalon, que adhuc in scelere suo perseuerat.

Iunior Willielmus anno X regni sui cum Normanniam, quam a Roberto fratre suo ad Ierusalem profecto in uadimonium acceperat, pro libitu suo disposuisset, rediit ad uigiliam Pasche in Angliam, appulit apud Arundel. Cum autem festiue diaden atus esset ad Pentecosten apud Winlesores, postea cum magno exercitu pergens in Walliam, sepe multas Wallensium turmas prostrauit: sepe multos suorum angustiis locorum amisit. uidens igitur eos plus inexpugnabiles situ terre, quam uiribus et armis, fecit parare castella iuxta fines Wallie, et  rediit in Angliam. Anselmus uero archiepiscopus recessit ab Anglia, quia nichil recti rex prauus in regno suo fieri permittebat. Sed prouincias intolerabiliter uexauit in tributis, que nunquam cessabant, in opere muri circa turrim Londonie; in opere aule regalis apud Westminster, in rapina, quam familia sua hostili modo, ubicunque rex pergebat, exercebant. At rex ad festum Sancti Martini mare transiens in Normanniam misit Eadgarum iuuenem cum exercitu in Scotiam qui regem Duuenal magno prelio fugauit, et Edgarum cognatum suum, filium Melcolm regis, in regem statuit. Eodem anno cometa apparuit.

Iunior Willielmus anno XI regni sui in Normannia  fuit, semper hosticis tumultibus et curis armorum deditus, tributis interim et exactionibus pessimis populos Anglorum non abradens, sed excorians. In estate autem uisus est sanguis ebullire a quodam stagno apud Finchamstede in Bercscire. Post hoc apparuit celum tota nocte pene, quasi arderet. Eodem anno Walkelmus episcopus in Wincestre defunctus est, et Hugo consul Salopiscire occisus est ab Hybernensibus, cui successit Robertus de Belem frater eius.

Iunior Willielmus XII anno regni sui rediens in Angliam, tenuit primum curiam suam in noua aula apud Westminster; quam cum inspecturus primum introisset, cum alii satis magnam uel equo maiorem dicerent; dixit rex eam magnitudinis debite  dimidia parte carere. Qui sermo regi magno fuit, licet paruo constaret, honori. Rursus cum uenaretur in nouo Foresto, uenit ei subito nuntius a Cenomania, dicens ei familiam suam ibi obsideri. Illico rex festinus ad mare ueniens naues introiuit; cui naute: Cur, regum maxime, tempestate intolerabili maris alta lacessis, et mortis imminens periculum non formidas? Quibus rex: De rege fluctibus submerso loqui non audiui. Ergo mare transiens nichil dum uiueret, egit, unde tantam famam, tantum glorie decus haberet. Cenomaniam uero petens Heliam consulem fugauit, et sui iuris esse iussit, et in Angliam rediit. Anno illo rex Ranulfo placitatori sed peruersori, exactori, sed exustori totius Anglie dedit episcopatum Dunelmie. Hoc  etiam anno decessit Osmundus Salesbirie episcopus.

Millesimo centesimo anno gratie, decimo tertio anno regni sui rex Willielmus uitam crudelem misero fine terminauit. Namque cum gloriose et patrio honore curiam tenuisset ad natale apud Gloucester, ad Pascha apud Winchester, ad Pentecosten apud Londoniam, iuit uenatum in nouo Foresto, in crastino Kalend. Augusti, ubi Walterus Tyrel cum sagitta ceruo intendens regem percussit inscius; rex corde ictus corruit, nec uerbum edidit. Paulo siquidem ante sanguis uisus est ebullire a terra in Bercscire, iure autem in medio iniustitie sue prereptus est. Ipse namque ferus ultra hominem erat, et consilio pessimorum, quod semper eligebat,  suis nequam, sibi nequissimus, uicinos werra, suos exercitibus frequentissimis et geldis continuis uexabat. Nec respirare poterat Anglia miserabiliter suffocata. Cum autem omnia raperent et subuerterent, qui regi famulabantur, ita ut adulteria etiam uiolenter et impune committerent, quidquid antea nequitie pullulauerat, in perfectum excreuit; quidquid antea non fuerat, his temporibus pullulauit. Inuisus namque rex nequissimus Deo et populo episcopatus et abbatias aut uendebat aut in manu sua retinens, ad firmam dabat; heres autem omnium esse studebat. Siquidem in die qua obiit, in proprio habebat archiepiscopatum Cantuarie, et episcopatum Wincestrie, et Salesbirie, et XI abbatias ad firmam datas. Postremo quidquid Deo,  Deumque diligentibus displicebat, hoc regi regemque comitantibus placebat. Nec luxurie scelus tacendum exercebat occulte, sed ex impudentia coram sole. Sepultus est autem in crastino perditionis sue apud Wincester, et Henricus frater eius iunior ibidem in regem electus dedit episcopatum Wincestrie Willelmo Giffard, pergensque Londoniam sacratus est ibi a Mauricio Londoniensi episcopo, melioratione legum et consuetudinum optabili repromissa. His auditis, Anselmus archiepiscopus rediens in Angliam desponsauit Mathildem filiam Malcolm regis, et Margarete regine Henrico regi nouo. Capta uero urbe Ierusalem, ut dictum est, et ingenti prelio postea uictoriose patrato contra exercitum amiralii  Babylonie rediit Robertus dux in Normanniam mense Augusto, et cum letitia susceptus est ab omni populo. Thomas Eboracensis archiepiscopus uir ingenii florentis et musarum a secretis hominibus apparere desiit.

Henricus rex cum ad Natale tenuisset curiam suam apud Westminster, et ad Pascha apud Wincestre, commoti sunt principes Anglie erga regem causa fratris sui Roberti aduenientis cum exercitu; misit autem rex in mare nauale prelium gesturos contra fratris sui aduentum; sed quedam pars eorum subdidit se Roberto uenienti. Cum ergo appulisset apud Portesmuth, ante Kalendas Augusti et rex tenderet contra eum cum maximis copiis, principes utrinque fraternum bellum non perferentes  concordie fedus inter illos statuerunt, eo pacto quod Robertus unoquoque anno tria millia marcarum argenti haberet ab Anglia, et qui diutius uiueret, heres alterius esset, si alter absque filio moreretur. Hoc autem iurauerunt XII eximiores procerum utrinque. Robertus igitur in pace perendinauit usque ad festum S. Michelis in regno fratris sui, et ad propria rediit. Ranulfus autem peruersus episcopus Dunelmie, quem rex Henricus posuerat in uinculis consilio gentis Anglorum, cum a carcere euasisset clandestine perrexerat in Normanniam consilio et admonitione sua Robertum promouens in fratrem suum.

Henricus rex quemdam consulem nequissimum et perfidum Robertum de Belesme iure in eum exsurgens  exsulauit, obsedit namque prius castellum Arundel. Quod cum grauissimum esset ad conquirendum, castellis ante illud constructis, iuit et obsedit Bruge, quousque castellum ei redditum est; et Robertus de Belesme gemebundus in Normanniam migrauit. Eodem anno ad festum S. Michelis tenuit Anselmus archiepiscopus concilium apud Londoniam, in quo prohibuit uxores sacerdotibus Anglorum antea non prohibitas. Quod quibusdam mundissimum uisum est, quibusdam periculosum, ne dum munditias uiribus maiores appeterent, in immunditias horribiles ad Christiani nominis summum dedecus inciderent. In illo concilio multi abbates, qui acquisiuerant abbatias suas sicut Deus  noluit, amiserunt eas sicut Deus uoluit. Anno sequenti uenit Robertus Normannorum consul in Angliam, causisque uariis intercedentibus, et cauta regis uersutia condonauit ei ter mille marcas, quas rex debebat ei per annum. Eodem anno uisus est sanguis ebullire a terra in Bercscire apud Hamstude. Curriculo anni sequentis rex et frater suus discordati sunt causis intercedentibus; misit igitur rex milites in Normanniam, qui a proditoribus consulis recepti, predis et combustionibus non minimam cladem rebus consularibus ingesserunt. Willielmus uero consul Morteuil [al. Moretuil], causa perfidie ab Anglia exheredatus a rege, in Normanniam discedens animo perfecto et exercitio feruenti uir probissimus indixit et infixit regalibus turmis werram  calamitate refertam. Hoc anno apparuerunt circa solem in meridie quatuor circuli albi coloris.

Henricus rex quinto anno regni sui perrexit in Normanniam, contra fratrem suum certaturus; conquisiuit igitur Cadomum pecunia, Baiocum armis et auxilio consulis Andegauensis, cepit quoque alia plurima castra, et omnes fere principes Normannie regi se subdiderunt. His actis, mense Augusto, rediit in Angliam. In anno quidem sequenti uenit dux Normannorum ad regem fratrem suum apud Northamptune, amicabiliter ab eo petens, ut ablata sibi fraterna redderet gratia. Cum uero Deus eorum concordie non assentiret, dux iratus perrexit in Normanniam, et rex ante Augustum  secutus est eum. Cum ergo rex obsedisset castrum Teuerchebrai uenit dux Normannorum, et cum eo Robertus de Belesme, et consul Moretuil, et omnes fautores eius. Rex uero secum omnes proceres Normannie, et robur Anglie, et Andegauis, et Britannie non improuidus habebat. Igitur cum cornua rauco strepuissent cantu, dux Normannie cum paucis multos audacissime aggressus est; assuetusque bellis Ierosolymitanis aciem regalem fortiter et horrende repulit. Willielmus quoque consul de Mortuil aciem Anglorum de loco in locum turbans promouit. Cum acies equestris Britannorum  aciem ducis ex aduerso promens subito diffidit, et mole magnitudinis  oppressa gens ducis dissoluta est et uicta. Robertus uero de Belesme simul hoc aspexit, fuga sibi consuluit. Captus est igitur dux fortissimus Normannorum Robertus, et Willielmus consul de Mortuil; reddiditque Dominus uicem duci Roberto; quia, cum gloriosum reddidisset eum in actibus Ierosolymitanis, regnum Ierusalem oblatum sibi renuit, magis eligens quieti et desidie in Normannia deseruire, quam Domino regum in sancta ciuitate desudare. Damnauit igitur eum Deus desidia perenni et carcere sempiterno. Huius rei signum in eodem anno cometa apparuerat. uise sunt in Cena Domini due lune, una ad orientem, altera ad occidentem.

 Henricus rex anno septimo regni sui cum deletis uel subiectis hostibus Normanniam pro libitu disposuisset, rediit in Angliam, fratremque suum ducem magnificum et consulem de Mortuil carceralibus ingessit tenebris: igitur uictoriosus et tunc primum rex fortis tenuit curiam suam ad Pascha apud Winlesores; in qua proceres Anglie simul et Normannie cum timore et tremore adfuerunt. Antea namque et dum iuuenis fuisset, et postquam rex fuerat, in maximo habebatur despectu. Sed Deus, qui longe aliter iudicat, quam filii hominum, qui exaltat humiles et deprimit potentes , Robertum omnium fauore celeberrimum deposuit, et Henrici despecti famam per orbem terrarum clarescere iussit, deditque ei gratis tria Dominus omnipotens  munera: sapientiam, uictoriam, diuitias. Quibus ad omnia prosperans omnes suos antecessores precessit; unde omnes suos ditauit. Hoc anno obiit Mauricius episcopus inceptor Londoniensis ecclesie, et Eadgarus rex Scotie; cui successit Alexander frater suus concessu regis Henrici.

Henricus uIII anno regni sui, cum decessisset Philippus, rex Francorum, transiit in Normanniam contra Ludouicum filium Philippi regem nouum Francie werram promouens maximam. Anno eodem Gerardo archiepiscopo Eboracensi defuncto, Thomas postea successit. Tempestate sequentis anni missi sunt ab Henrico imperatore Romano nuntii, mole corporis et cultuum splendoribus excellentes,  filiam regis in domini sui coniugium postulantes. Tenens igitur curiam suam apud Londoniam, quam nunquam splendidiorem tenuerat, sacramenta depostulans de connubio filie sue, ab imperatoris recepit legatis ad Pentecosten, obierat autem Anselmus archiepiscopus, Christi philosophus, in Quadragesima. Anno igitur sequenti data est filia regis imperatori , sicut decuit. Rex itaque cepit ab unaquaque hida Anglie tres solidos. Eodem anno cum rex curiam suam tenuisset ad Pentecosten apud nouam Winlesores, quam ipse edificauerat, exheredauit eos, qui ei nocuerant, scilicet Philippum de Brahuse, et Willielmum Malet, et Willielmum Bainard; Helias uero consul Cenomanie, qui eam sub Henrico rege tenebat,  uita priuatus est. At consul Andegauensis suscipit Cenomaniam cum filia ipsius, et tenuit eam contra regem Henricum. Hoc in anno apparuit cometa quidam more insolito. Cum namque ab oriente insurgens in firmamentum ascendisset, regredi uidebatur. Eodem anno Nicolaus pater illius, qui hanc scripsit historiam, mortis legibus concessit, et sepultus est apud Lincoliam. De quo dictum est:

Stella cadit cleri, splendor marcet Nicolai,
   Stella cadens cleri splendeat arce Dei.
Hoc ideo scriptor operi suo inseruit, ut apud omnes legentes mutuum laboris obtineat, quatenus pietatis affectu dicere dignentur: Anima eius requiescat  in pace! Amen.

Henricus rex anno XI regni sui pergens in Normanniam contra consulem Andegauensem, qui Cenomaniam eo tenebat inuito, werre leges in eum ferro et flamma exercuit constanter. Decessit autem Robertus consul Flandrie, qui Ierosolymitano clarissimus interfuerat itineri, unde memoria eius non pertranseat in eternum. Post quem Baldwinus filius eius consul effectus est, iuuenis omnino strenuus armis. Proximo anno exsulauit rex consulem Eureus [al. Ebreus], et Willielmum Crispin a Normannia. Cepitque Robertum Belesme uirum nequissimum, de quo prediximus, rediensque anno sequenti in Angliam, posuit eum in carcerem perennem apud Warram. Succedenti autem anno rex  dedit archiepiscopatum Cantuarie Radulfo episcopo Rouecestrie. Tunc quoque Thoma Eboracensi archiepiscopo defuncto, Turstanus successit. Inter Radulfum uero et Turstanum archiepiscopos orta est magna dissensio, quia Eboracensis Cantuariensi de more subiici nolebat. Causa autem sepe coram rege, sepe coram apostolico uentilata est, sed necdum definita. Hoc in anno duxit rex exercitum in Walliam; Walenses uero subditi sunt ei secundum magnificentiam libitus sui. Cometa ingens in fine Maii apparuit. Rex uero transiit in Normanniam, et anno sequenti fecit omnes proceres patrie fidelitatem domino debitam Willielmo filio suo iurare, et in Angliam rediit.

Henricus rex XuI anno regni ad Natale interfuit  dedicationi ecclesie Sancti Albani, quam dedicauit Robertus uenerabilis episcopus Lincolniensis per Richardum memorabilem abbatem [al. militem] eiusdem loci. Cum autem rex ad Pascha transfretasset in Normanniam, fuit maxima discordia inter eum et regem Francorum; causa autem hec erat: Tedbaldus consul Blesensis, nepos regis Henrici, contra dominum suum regem Francorum arma promouerat, in cuius auxilium rex Anglorum duces suos militiamque suam misit, et regem Ludouicum non mediocriter afflixit. Spatio igitur sequentis anni grauissimus labor Henrico regi insurrexit. Iurauerunt namque rex Francorum et consul Flandrensis, et consul Andegauensis se Normanniam regi Henrico ablaturos, et Willielmo filio Roberti  ducis Normannorum eam daturos. Multi etiam procerum regis recesserunt ab eo, quod maximo ei fuit detrimento. Rex tamen non improuidus in auxilio suo Thedbaldum predictum et consulem Britannorum habebat. uenerunt igitur rex Francorum et consul Flandrensis cum exercitu in Normanniam. In qua cum una nocte fuissent, formidantes aduentum regis Henrici cum Anglis et Normannis et Britannis, ad sua sine bello reuersi sunt. Hoc anno pro necessitate regis geldis creberrimis et exactionibus uariis Anglia compressa est. Tonitrua uero et grandines in Kalendis Decembris adfuerunt, et in eodem mense celum rubens quasi arderet apparuit. Eodem autem tempore maximus terre motus in Longobardia ecclesias, turres, et  domos, et homines prouoluens destruxit. Curriculo anni sequentis continua debellatio iam dictorum principum grauissime regem uexauit, donec Baldwinus strenuissimus Flandrie consul apud Ou, in Normannia seditione militari funeste uulneratus ad sua recessit. Porro Robertus consul de Mellent sapientissimus in rebus secularibus omnium usque in Ierusalem degentium, et regis Henrici consiliarius, in fine stultus apparuit. Etenim cum terras quas abstulerat sacerdotum suasu, nec reddere, nec confessionem qualem oportuit uellet inire, corde pauperrimus quasi sponte deperiit. Bene igitur dictum est: Stultitia est apud Deum omnis sapientia huius mundi . Tunc quoque  regina Mathildis luce caruit. De cuius facetia et morum prerogatiua dictum est:

Prospera non letam fecere, nec aspera tristem:
   Aspera risus ei, prospera terror erant.
Non decor effecit fragilem, non sceptra superbam,
   Sola potens humilis, sola pudica decens.
Maii prima dies, nostrarum nocte dierum
   Raptam perpetua fecit inesse die.

Rex Henricus quinquagesimo secundo anno, ex quo Normanni Angliam obtinuerunt, regni uero sui anno XIX pugnauit gloriose contra regem Francorum. Preposuerat quidem rex Francorum aciem, cui preerat Willielmus filius Roberti fratris Henrici regis; ipse uero cum maximis uiribus in sequenti erat agmine. Rex uero Henricus in prima acie proceres suos constituerat, in secunda cum  propria familia eques ipse residebat, in tertia uero filios suos cum summis uiribus pedites collocauerat. Igitur acies prima Francorum agmen procerum Normannie statim equis depulit, et dispersit. Postea uero aciei, qua rex Henricus inerat, collidens, et ipsa dispersa est. Acies itaque regales sibi inuicem offenderunt, et acerrime pugnatum est; haste franguntur omnes, gladiis res agitur. Interim Willielmus Crispin regis Henrici caput gladio bis percussit; cumque lorica esset impenetrabilis, magnitudine tamen ictuum ipsa lorica aliquantulum capiti regis inserta est, ut sanguis prorumperet. Rex uero percussorem suum ita gladio repercussit, ut cum galea esset impenetrabilis, mole tamen ictus equitem et equum prosterneret, et mox ante  regios pedes captus est. Sed acies pedestris, in qua filii Henrici regis inerant, nondum percutiens sed mox percussura, lanceis inclinatis ex aduerso insurrexerunt. Quod Franci uidentes horrore insperato liquefacti terga dederunt. Henricus autem rex uictorie perstitit in campo, donec optimates hostium capti sunt, et ante pedes eius positi. Reuersus uero Rothomagum in signorum sonitibus et cleri concentibus Deum et Dominum exercituum benedixit. De cuius magnificentia uictorie sic quidam scripsit heroice:

Henricus regum rex et decus abstulit altos
Francigenis animos; Ludouicum namque Nugensi
Rex regem campo, magnum maior superauit.
Preposuere fugam bellis, calcaria telis
Galli precipites, fama spoliisque potitos
 Laurea Normannos et laus eterna coronat.
Sic decus iste ducum, sic corda tumentia pressit,
Oraque Francorum mutire superba cegit.

Eodem anno papa Gelasius obiit, et sepultus est apud Cluniacum. Tunc Wido uiennensis archiepiscopus electus est in papam, uocatus Calixtus, et tenuit concilium Rhemis. Inde profectus est Gisors contra regem Henricum, et collocuti sunt sacerdos magnus, et rex magnus. Baldwinus etiam consul Flandrie per uulnus, quod in Normannia acceperat, decessit. Cui successit Carolus cognatus eius filius Cnut S. regis Dacorum.

Anno 1120 gratie omnibus domitis et pacificatis in Gallia, cum gaudio rex Henricus rediit in Angliam; sed in ipso maris transitu duo filii regis  Willielmus et Richardus, et filia regis et neptis, nec non et multi proceres, dapiferi, camerarii, pincerne regis, et Richardus consul Cestrie naufragati sunt. Qui omnes uel fere omnes Sodomitica labe dicebantur et erant irretiti, ecce coruscabilis Dei uindicta! deperierunt etenim et omnes fere sepultura caruerunt. Improuise igitur mors absorbuit emeritos, cum mare tranquillissimum uentis careret. De quibus ita scripsit peta:

Dum Normannigene Gallis clari superatis
   Anglica regna petunt, obstitit ipse Deus.
Nam fragili toruum dum percurrunt mare cymba,
   Intulit excito nubila densa mari.
Dumque uagi ceco rapiuntur tramite naute,
   Ruperunt imas abdita saxa rates.
 Sic mare dum superans tabulata per ultima serpsit,
   Mersit rege satos, occidit orbis honos.

Henricus rex ad Natale fuit apud Bramtune, cum Theobaldo consule Blesensi, et posthac apud Winlesores duxit Adelidam filiam ducis Luuanie causa pulchritudinis. Cum autem rex ad Pascha fuisset apud Berklea, ad Pentecosten fuit diadematus cum regina sua noua apud Londoniam. In estate uero, dum tenderet cum exercitu in Walliam, Walenses ei suppliciter obuiantes secundum magnificentiam libitus sui concordati sunt ei. At in uigilia natalis Domini uentus insolitus non solum domos sed turres deiecit lapideas. De pulchritudine uero regine predicte sic quidam dixit elegiace:

Anglorum regina tuos, Adelina, [al. Adelida] decores
    Ipsa referre parans Musa stupore riget.
Quid diadema tibi pulcherrima? quid tibi gemme?
   Pallet gemma tibi, nec diadema nitet.
Deme tibi cultus, cultum natura ministrat,
   Nec meliorari forma beata potest.
Ornamenta caue, nec quidquam luminis inde
   Accipis, illa micant lumine clara tuo.
Non puduit modicas de magnis dicere laudes,
   Ne pudeat dominam te precor esse meam.

Henricus rex fuit anno sequenti ad Natale apud Nordwic, et ad Pascha apud Northamtune, et ad Pentecosten apud Winlesores, inde ad Londoniam, et Cent, et postea perrexit in Northumberland ad Dunelmiam. Eodem anno obiit Radulfus Cantuariensis archiepisc. et Ioannes Bathensis episcopus. Anno uere huic proximo fuit rex ad Natale apud Dunestaple, et inde perrexit ad Berchamested. Ibi  rem dignam Deus ostendit. Erat namque quidam cancellarius regis Randulfus iam XX annis infirmitate decoctus, semper tamen in curia iuuene promptior ad omnia scelera, innocentes opprimens, terras multas sibi diripiens, eratque ei pro magno, quod dum corpore langueret, sic animo uigeret. Cum igitur regem ad hospitandum secum duceret in ipso montis uertice, unde castellum eius prospiciebatur, elatus mente corruit ex equo, et monachus super eum equitauit, unde sic contritus est, ut post paucos dies uita careret. Ecce quanta superbia quam uilissime Deo uolente deperiit! Inde iuit rex ad Wodestoc, ad locum insignem, ubi rex cohabitationem hominum et ferarum fecerat. Ibique  Robertus Lincolniensis episcopus diem clausit ultimum, cuius epitaphium hoc est:

Pontificum Robertus honor, quem fama superstes
   Perpetuare dabit, non obiturus obit.
Hic humilis diues,  potens, pius, ultor,
   Compatiens, mitis cum pateretur erat.
Noluit esse suis dominus, studuit pater esse,
   Semper in aduersis murus et arma suis.
In decima Iani mendacis somnia mundi
   Liquit, et euigilans uera perenne uidet.

Postea ad festum Purificationis dedit rex archiepiscopatum Cantuarie Willielmo de Curbuil, qui prior fuerat apud Chicce. Ad Pascha uero apud Wincester dedit episcopatum Lincolnie Alexandro uenerabili uiro, qui nepos erat [al. est] Rogeri Salesburiensis episcopi. Rogerus autem iustitiarius fuit [al. est] totius Anglie, et secundus a rege.  Dedit etiam rex episcopatum Bathe Godfrido cancellario regine. At circa Pentecosten mare transiit et recessit ab eo comes de Mellend [al. Meslend] discordia propalata. Rex autem castellum eius, quod uocatur Puntaldemer [al. Pundaldemer], obsedit et cepit. Anno uero sequente rex fortunate glorificatus est. Willielmus namque de Tancaruile camerarius regis aciebus statutis confligens cepit comitem predictum, et Hugonem de Munford sororium eius, et Hugonem filium Geruasii et tradidit eos regi; rex autem posuit eos in carcerem. Eodem anno Teulfus Wigorniensis episcopus, et Ernulfus Rouecestrie episcopus obierunt. Sequenti anno toto rex fuit in Normannia, et ibi dedit episcopatum Wigornie Simoni [al. Simeoni] clerico regine.  Sifrido quoque abbati Glastengbiri dedit episcopatum Cicestrie. Porro Willielmus archiepiscopus dedit episcopatum Rouecestrie Ioanni archidiacono suo. Ad Pascha uero Ioannes Cremensis cardinalis Romanus descendit in Angliam, perendinansque per episcopatus et abbatias non sine magnis muneribus ad Natiuitatem Sancte Marie celebrauit concilium solemne apud Londoniam. Sed quia Moyses, Dei secretarius, in Historia sancta parentum etiam suorum ut uirtutes scripsit et uitia, scilicet facinus Lot, scelus Ruben, proditionem Simeon et Leui, inhumanitatem fratrum Ioseph; nos quoque ueram historie legem de bonis et malis sequi dignum est. Quod si alicui Romano uel prelato displicuerit,  taceat tamen, ne Ioannem Cremensem sequi uelle uideatur. Cum igitur in concilio seuerissime de uxoribus sacerdotum tractasset, dicens summum scelus esse a latere meretricis ad corpus Christi conficiendum surgere; cum eadem die corpus Christi confecisset cum meretrice post uesperam interceptus est. Res apertissima negari non potuit, celari non decuit. Summus honor ubique habitus in summum dedecus uersus est. Repedauit igitur in sua Dei iudicio confusus et inglorius. Eodem anno obiit Henricus imperator gener Henrici regis. Opere pretium uero est audire quam seuerus rex fuerit in prauos. Monetarios enim fere omnes totius Anglie fecit ementulari, et manus dextras abscindi, quia monetam furtiue corruperant. Iste est annus carissimus  omnium nostri temporis, in quo uendebatur onus equi frumentarium uI solidis. Hoc etiam anno perrexerunt Romam, Willielmus Cantuariensis archiepiscopus, et Turstanus Eboracensis archiepiscopus, et Alexander Lincolniensis episcopus; de cuius laudabili munificentia et inexterminabili fama sic quidam dixit heroice:

Splendor Alexandri non tam renitescit honore,
Quam per eum renitescit honor, flos namque uirorum.
Dando tenere putans thesauros cogit honoris,
Et gratis dare festinans, ne danda rogentur.
Quod nondum dederit, nondum se credit habere.
O decus, o morum directio! quo ueniente
Certa fides, hilaris clementia, cauta potestas,
Lene iugum, doctrina placens, correctio dulcis,
Libertasque decens, uenere, pudorque facetus.
 Lincolie gens magna prius, nunc maxima semper,
Talis et iste diu sit nobis tutor honoris.

uicesimo sexto anno regni sui rex Henricus, ad Natale, et Pascha, et ad Pentecosten moratus est in Normannia, et confirmatis pactis cum Francie principibus, qualia regem uictoriosissimum decebat, circa festum Sancti Michelis rediit in Angliam; adduxit siquidem secum filiam imperatricem, tanto uiro, ut predictum est, uiduatam. Decessit Robertus Cestrensis episcopus. Anno sequenti rex curiam suam tenuit ad Natale apud Winleshores, pergens inde Londoniam. In Quadragesima et Pascha fuit apud Wodestoc, ubi nuntius dixit ei: Carolus comes Flandrensis tibi dilectissimus nefanda proditione occisus est a proceribus suis in templo apud Brige;  rex autem Francorum dedit Flandriam Willielmo nepoti et hosti tuo, qui iam ualde roboratus diuersis cruciatibus omnes proditores Caroli mulctauit. Super his igitur rex anxiatus concilium tenuit ad Rogationes apud Londoniam, Willielmus archiepiscopus Cantuariensis similiter in eadem uilla apud Westminster. Cum autem ad Pentecosten fuisset apud Wincester, misit filiam suam in Normanniam desponsuram filio consulis Andegauensis, et secutus est eam ipse rex in Augusto. Richardus uero Londoniensis episcopus obierat, cuius episcopatum rex dedit Gileberto uniuersali uiro doctissimo. Decessit etiam Richardus Herefordensis episcopus.

Henricus rex sapientissimus [al. fortissimus]  toto sequenti anno moratus in Normannia, perrexit hostiliter in Franciam, quia rex Francorum tuebatur nepotem et hostem suum. Perendinans igitur apud Sparnum octo diebus tam secure, ac si in regno suo esset, compulit regem Ludouicum auxilia comiti Flandrensi non ferre. Ubi cum originem et procursum regni Francorum rex quereret Henricus, sic quidam non indoctus respondit: Regum potentissime, sicut plereque gentes Europe, ita Franci a Troianis duxerunt originem. Antenor namque cum suis profugus ab excidio Troie in finibus Pannonie ciuitatem Sicambriam nomine edificauit. uerum post mortem Antenoris constituerunt sui duces super se Turgotum et Franctionem, a quo Franci appellantur. Quibus defunctis, elegerunt ducem Marcomirum;  Marcomirus uero genuit Pharamundum primum regem Francorum. Pharamundus rex genuit Clodium crinitum; a quo reges Francorum criniti habentur. Clodio decedente, Meroueus cognatus eius regnauit, a quo reges Francorum Merouingi sunt appellati. Meroueus genuit Childericum; Childericus Clodoueum, quem baptizauit sanctus Remigius; Clodoueus Clotarium, Clotarius Chilpericum, Chilpericus Clotarium secundum; Clotarius uero secundus genuit Dagobertum famosissimum ac dulcissimum regem; Dagobertus Clodoueum; Clodoueus genuit tres filios ex Batilde regina sua sancta: Clotarium, Childericum atque Theodoricum; Theodoricus rex Childebertum, Childebertus Dagobertum, Dagobertus  Theodoricum, Theodoricus Clotarium huius prosapie ultimum regem. Post quem regnauit Hildericus, qui tonsus et in monasterio retrusus est, Pippino rege effecto. Ex alterius autem serie generationis ex filia Clotarii regis genuit Ausbertus Arnoldum; Arnoldus sanctum Arnulfum, postea Metensem episcopum; sanctus Arnulfus Anchisem, Anchises Pippinum maiorem domus, Pippinus Carolum Martellum, Carolus Pippinum regem; Pippinus rex Carolum magnum imperatorem, qui quasi sidus effulsit precedentium et sequentium; Carolus genuit Ludouicum imperatorem, Ludouicus Carolum imperatorem Caluum, Carolus Ludouicum regem patrem Caroli Simplicis; Carolus Simplex Ludouicum, Ludouicus Lotharium, Lotharius Ludouicum huius prosapie regem ultimum.  Ludouico igitur defuncto Francorum proceres regem super se statuunt Hugonem ducem, qui filius Hugonis Magni ducis fuit. Hugo uero rex genuit piissimum regem Robertum; Robertus uero rex genuit tres filios: Hugonem dulcissimum ducem, Henricum regem amantissimum, Robertumque Burgundie ducem. Henricus rex genuit Philippum regem, qui ad finem monachatus est, et Hugonem Magnum, qui in motione Ierosolymitana Ierosolymam cum multis ducibus Europe debellatum eam petiit super paganos anno ab Incarnatione Domini 1095. Philippus uero rex genuit Ludouicum, qui regnat in presenti. Qui si probitatis antiquorum uestigia teneret, tam secure in regno eius non quiesceres. His dictis et actis, reuersus est rex Henricus in Normanniam. Aduenit  autem a partibus Alemannie quidam dux Theodoricus Flandriam calumnians, quosdam proceres Flandrie secum habens, et hoc suasu regis Henrici. Willielmus autem comes Flandrensis aciebus ordinatis obuiam uenit ei. Pugnatum est acriter. Willielmus consul numerum suorum, cum pauci essent, supplebat probitate inexterminabili. Cruentatus igitur omnia arma sua sanguine hostili, findebat ense fulmineo cuneos hostium, nec pondus potuerunt terribile iuuenilis brachii perferre hostes perterriti et fuge dediti. uictoriosissimus itaque consul, dum castrum hostile obsideret et in crastino reddi deberet iam pene annichilatis hostibus, Deo uolente, paruo uulnere sauciatus in manu deperiit. Nobilissimus autem iuuenum etate breui famam  promeruit sempiternam, de quo Walo uersificator sic ait:

Mars obit in terris, deflent par sidera sidus,
   Numina par numen, parque decora decus.
Res noua! temporibus moriuntur numina nostris,
   Amodo credibile est numina posse mori.
Unicus ille ruit, cuius non terga sagittam,
   Cuius nosse pedes non potuere fugam.
Nil nisi fulmen erat, quoties res ipsa monebat.
   Et si non fulmen, fulminis instar erat.
Flandria se iactat tumulo, Normannia cunis,
   Hic fuit occasus sideris, ortus ibi.

Hoc etiam anno Hugo de Paiens, magister militum Templi Ierosolymitani ueniens in Angliam secum multos duxit Ierusalem. Inter quos Gaufridus Andegauensis consul rex futurus perrexit. Obierunt  Randulf Flambardus Dunelmensis episcopus, et Willielmus Giffardus Wintoniensis episcopus.

Sequenti anno Ludouicus rex Francorum fecit sublimari filium suum Philippum in regem; rex uero Henricus pacificatis omnibus, que in Francia, Flandria, Normannia, Britannia, Cenomania, Andegauia erant, cum gaudio in Angliam rediit. Tenuit igitur concilium magnum ad Kalendas Augusti apud Londoniam de uxoribus sacerdotum prohibendis. Intererant siquidem illi concilio Willielmus Cantuariensis archiepiscopus, et Turstanus archiepiscopus Eboracensis, Alexander Lincoliensis episcopus, Rogerus Salesburiensis episcopus, Gilbertus Londoniensis episcopus, Ioannes Rouecestrensis, Sifridus Sudsexensis, Godfridus Batensis, Simon Wigorniensis,  Euerardus Norwicensis, Bernardus Sancti Dauidis. Herueus primus Heliensis episcopus. Nam Wintoniensis, et Dunelmensis, et Cestrensis, et Herefordensis obierant. Hi columne erant regni et radii sanctitatis hoc tempore. uerum rex decepit eos simplicitate Willielmi archiepiscopi; concesserunt namque regi iustitiam de uxoribus sacerdotum et improuidi habiti sunt, quod postea patuit, cum res summo dedecore terminata est. Accepit enim rex pecuniam infinitam de presbyteris, et redemit eos, Tunc, sed frustra concessionis sue penituit episcopos, cum pateret in oculis omnium gentium deceptio prelatorum, et depressio subiectorum.

Eodem anno illis, quos Hugo de Paiens, de quo predictum est, secum duxerat Ierosolymam, male  contigit: Deum si quidem offenderant illius sancte telluris incole luxuria, et rapina, et uariis sceleribus; ut autem scriptum est in Moyse et Regum libris: Non diu scelera locis illis sunt impunita. In uigilia namque Sancti Nicolai a paucis paganorum multi Christianorum deuicti sunt, cum antea soleret econtrario contingere. In obsidione igitur Damacena cum magna pars Christianorum progressa esset ad uictualia perquirenda, mirati sunt pagani Christianos plures et fortissimos se muliebriter fugientes, et persequentes innumeros trucidarunt. Eos autem, qui fuga sibi salutem quesierant, in montibus, tempestate niuis et frigoris Deus ipsa nocte persecutus est, ita quod uix aliquis  euasit. Contigit etiam quod filius regis Francorum Philippus, qui diademate regni fuerat, ut predictum est decoratus, dum cornipedem ludens agitaret, obuium suem habuit; cum pedes equi currentes offenderent, cecidit rex nouus, et fractis ceruicibus exspirauit. Ecce res misera et insolita et admiratione dignissima! Ecce quanta celsitudo quam cito, quam leuiter annichilata est!

Anno tricesimo regni sui, fuit rex Henricus ad Natale apud Wirecestre [al. Wincestre], ad Pascha apud Wodstoc, ubi fuit accusatus Galfridus de Clintune, et infamatus de proditione regis falso. Ad Rogationes fuit apud Cantuariam ad dedicationem noue ecclesie. Ad festiuitatem Sancti Michelis transiit in Normanniam; eodem anno decessit  Honorius papa. Sequenti anno recepit rex apud Carnotum papam Innocentium, Anacleto subiici recusans. Hos enim utrosque Romani bipartiti elegerant. Expulsus uero ab urbe Innocentius uI Anacleti, qui Petrus de Leues prius uocabatur, auxilio regis Henrici receptus est per totas Gallias, Post quod in estate rediit in Angliam secum filiam suam adducens. Fuit igitur in Natiuitate Sancte Marie magnum placitum apud Nordhamtune: in quo congregatis omnibus principibus Anglie deliberatum est, quod filia sua redderetur uiro suo scilicet consuli Andegauensi eam requirenti. Missa autem post hec filia regis uiro suo recepta est fastu tanta uiragine digno. Post Pascha mortuus est Reginaldus abbas Ramesiensis huius noue fundator  ecclesie. In principio hiemis obiit Herueus primus Heliensis episcopus. Anno sequenti fuit rex Henricus ad Natale apud Dunstaple, ad Pascha apud Wodestoc. Post Pascha fuit magnum placitum apud Londoniam, ubi de pluribus quidem et maxime de discordia episcopi Sancti Dauidis et episcopi Clamorgensis de finibus parochiarum suarum tractatum est. Obiit Baldewinus rex Hierosolyme, et Galfridus successit. Anno regni sui tricesimo tertio fuit rex Henricus ad Natale apud Winlesores infirmus. Ad caput ieiunii fuit conuentus apud Londoniam super episcopos Sancti Dauidis et Clamorgensis, et pro discordia archiepiscopi et Lincoliensis episcopi. Ad Pascha fuit rex apud Oxineford in noua aula, et ad Rogationes fuit iterum  conuentus apud Wincester super rebus predictis. Post Pentecosten dedit rex episcopatum Heliensem Nigello et episcopatum Dunelmie Galfrido Cancellario. Fecit etiam rex nouum episcopatum apud Rarlotl, et transiit mare. Eclipsis solis facta est Iu Nonas Augusti. Sequenti anno rex Henricus moratus est in Normannia pre gaudio nepotum suorum, quos genuerat consul Andegauensis in filia regis. Obiit Gilebertus Londoniensis episcopus et Lauendensis [al. Lauandensis] episcopus in uia Rome pro causa sua tam diu agitata. Hoc anno transfretauit archiepiscopus Willielmus et Alexander Lincoliensis episcopus ad regem pro discordia, que inter eos erat pro quibusdam consuetudinibus  parochiarum suarum. Anno tricesimo quinto rex Henricus continue moratus est in Normannia, et sepe non rediturus in Angliam redire proponebat; sed detinebat eum filia eius uariis discordiis, que oriebantur pluribus causis inter regem et consulem Andegauensem, artibus scilicet filie sue. Quibus stimulationibus rex in iram et animi rancorem excitatus est, que a nonnullis causa naturalis refrigidationis, et postea mortis eius causa fuisse dicte sunt. Cum igitur rex a uenatu rediisset apud Sanctum Dionysium in silua Leonum comedit carnes murenarum; que semper ei nocebant, et semper eas amabat. Cum autem medicus hoc comedi prohiberet, non acquieuit rex salubri consilio, secundum quod dicitur:


 Nitimur in uetitum semper, cupimusque negata. 

Hec igitur comestio pessimi humoris illatrix, et consimilium uehemens excitatrix senile corpus lethaliter refrigidans, subitam et summam perturbationem fecit. Contra quod natura renitens excitauit febrem acutam ad impetum dissoluendum materiei grauissime. Cum autem restare nulla ui posset, decessit rex magnus cum regnasset triginta quinque annis et tribus mensibus in prima die Decembris. Et iam in tanti fine regis finem libro  presenti dicabimus, cui tamen, si meruit, musam memoriale dare comprecemur:

Rex Henricus obit, decus olim nunc dolor orbis:
   Numina flent numen deperiisse suum.
Mercurius minor eloquio, ui mentis Apollo,
   Iupiter imperio, Marsque uigore gemunt,
Ianus cautela minor, Alcides probitate,
   Conflictu Pallas, arte Minerua gemunt.
Anglia, que cunis, que sceptro numinis huius
   Ardua splenduerat, iam tenebrosa ruit.
Hec cum rege suo, Normannia cum duce marcet:
   Nutriit hec puerum, perdidit illa uirum.





LECTORI.


Inter librum septimum et eum, qui nic est octauus, ex codicibus manuscriptis nonnulli duos alios libros interponunt. Initium prioris: Hic est annus qui comprehendit scriptorem; posterioris: De uiris illustribus Anglorum, et que per eos. In priore libro continentur tres Epistole: prima ad Henricum regem eius nominis primum de serie regum potentissimorum, qui per orbem terrarum usque ad sua tempora fuerunt; altera ad Warinum Britonem de serie regum Britannorum ex Galfredo Arthuro; tertia ad Walterum archidiaconum Oxinefordiensem, consortem suum, de contemptu mundi. Posterior liber est De miraculis Anglorum, ex Beda fere totus sumptus. Hos itaque libros , et quia alterius sunt argumenti, et quia in plurimis codicibus non exstant, et quia nichil afferunt noui, quod non in Beda, Monemuthensi, aliis plenius reperiatur, omittere uisum est.



LIBER OCTAuUS.


 Defuncto igitur rege Henrico magno, libera  iudicia populi depromebantur. Alii enim eum tribus uehementer irradiasse splendoribus asserebant: sapientia summa; nam et consilio profundissimus, et prouidentia conspicuus, et eloquentia clarus habebatur: uictoria etiam, quia exceptis illis, que egregie gesserat, regem Francorum belli lege superauit: diuitiis quoque, quibus omnes antecessores suos longe lateque precesserat. Alii autem diuerso studio tribus illum uitiis inficiebant: cupiditate nimia; qua  pauperes opulentus tributis et exactionibus inhians delatoriis hamis intercipiebat: crudelitate etiam, qua consulem de Moretoil cognatum suum in captione positum exoculauit, nec sciri facinus  tam horrendum potuit usquequo mors secreta regis aperuit, nec minus et alia proponebant exempla, que tacemus; luxuria quoque, quia mulierum ditioni regis more Salomonis continue subiacebat. Talia uulgus liberum diuersificabat. Successu uero temporis atrocissimi, quod postea per Normannorum rabiosas proditiones exarsit, quidquid Henricus fecerat uel tyrannice uel regie comparatione deteriorum uisum est peroptimum. uenit enim sine mora Stephanus Tedbaldi Blesensis consulis frater iunior eo, uir magne strenuitatis et audacie, et quamuis iurasset in sacramentum fidelitatis Anglici regni filie regis Henrici, fretus tamen uigore et impudentia  [al. imprudentia] regni diadema Deum tentans inuasit. Willielmus Cantuariensis archiepiscopus, qui primus sacramentum filie regis fecerat, eum, proh dolor! in regem benedixit, unde iudicium illud Deus in eum statuit, quod sacerdoti magno Ieremie percussori statuerat, scilicet nec post annum uiueret. Rogerus magnus Salesburiensis episcopus, qui secundus sacramentum illud predictum fecerat, et omnibus aliis predicauerat, diadema ei et uires auxilii sui contribuit: unde iusto Dei iudicio postea ab eodem, quem creauit in regem, captus et excruciatus miserandum sortitus est exterminium. Sed quid morer? Omnes qui sacramentum iurauerant tam presules quam consules et principes assensum Stephano prebuerunt, et hominium fecerunt.  Hoc uero signum malum fuit, quod tam repente omnis Anglia sine mora, sine labore, quasi in ictu oculi ei subiecta est. Diadematus igitur curiam suam tenuit ad Natale apud Londoniam. Corpus autem regis Henrici adhuc insepultum erat in Normannia. Rex namque Henricus prima die Decembris obierat; cuius corpus allatum est Rothomagum, et ibi uiscera eius et cerebrum et oculi consepulta sunt. Reliquum autem corpus cultellis circumquaque desecatum, et multo sale aspersum, coriis taurinis reconditum est causa fetoris euitandi, qui multus et infinitus iam circumstantes inficiebat. Unde et ipse qui magno pretio conductus securi caput eius  diffiderat, ut fetidissimum cerebrum extraheret, quamuis linteaminibus caput suum obuoluisset, mortuus tamen ea causa pretio male gauisus est. Hic est ultimus e multis, quem rex Henricus occidit. Inde uero corpus regium Cadonum sui deportauerunt, ubi diu in Ecclesia positum, in qua pater eius sepultus fuerat, quamuis multo sale repletum esset, et multis coriis reconditum, tamen continue ex corpore iugiter humor et horribilis scoria pertransiens decurrebat, et uasis sub feretro susceptus a ministris fetore et horrore fatiscentibus abiiciebatur. uide igitur quicunque legis, quomodo regis potentissimi corpus, cuius ceruix diadematizata auro et gemmis electissimis, quasi Dei splendore uernauerat; cuius utraque manus sceptris  preradiauerat, cuius reliqua superficies auro textili tota rutilauerat, cuius os tam deliciosissimis et exquisitis pasci solebat cibis, cui omnes assurgere, omnes expauescere, omnes congaudere, omnes admirari solebant: uide, inquam, quo corpus illud deuenerit, quam horribiliter delituerit, quam miserabiliter abiectum fuerit. uide rerum euentum, ex quo semper pendet iudicium. Et disce contemnere quidquid sic disterminatur, quidquid sic annichilatur. Tandem reliquie regalis cadaueris allate sunt in Angliam, et sepulte sunt intra duodecim dies Natalis Domini apud abbatiam Redinges, quam rex Henricus fundauerat, et multis possessionibus ditauerat. Ibique rex Stephanus uenit a curia sua quam tenuerat apud Londoniam in ipso Natali contra  corpus patrui sui, et Willielmus archiepiscopus Cantuarie et multi presules et proceres sepelierunt regem Henricum cum debita tanto uiro reuerentia. Inde perrexit rex Stephanus apud Oxineforde, ubi recordatus est, et confirmauit pacta, que Deo et populo et sancte Ecclesie concesserat in die coronationis sue. Que sunt hec: Primo uouit, quod defunctis episcopis nunquam retineret ecclesias in manu sua, sed statim electioni canonice consentiens episcopis eas inuestiret. Secundo uouit, quod nullius clerici uel laici siluas in manu sua retineret, sicut rex Henricus fecerat, qui singulis annis implacitauerat eos, si uel uenationem cepissent in siluis propriis uel si eas ad necessitates suas exstirparent,  uel diminuerent. Quod placiti nefandi genus adeo fuit exsecrabile, ut si alicuius lucum, quem habere pecuniam estimarent, a longe conspicerent, statim uastatum perhiberent siue esset siue non, ut eum immerito redimerent. Tertio uouit, quod danegeldum, id est duos solidos ad hidam, quos antecessores sui accipere solebant, singulis annis in eternum condonaret. Hec principaliter Deo uouit et alia, sed nichil horum tenuit.

Stephanus rex primo anno regni sui, cum uenisset in fine Natalis Domini ad Oxeneford, audiuit nuntium dicentem sibi: Rex Scotorum simulans se pacifice uenire ad te gratia hospitandi, ueniens in Karloil et nouum castellum dolose cepit utraque; cui rex Stephanus: Que dolose cepit, uictoriose recipiam.  Promouit igitur rex impiger exercitum tantum erga Dauid Scotorum regem, quantum nullus in Anglia fuisse memorare potuit, occurrens igitur ei rex Dauid circa Dunelmiam concordatus est ei, reddens nouum castellum; Karloil uero retinuit concessione regis Stephani, rex tamen Dauid, homo regis Stephani non est effectus; quia sacramentum primus omnium laicorum iurauerat filie regis, scilicet nepti sue de Anglia ei manu tenenda post mortem Henrici regis. Filius autem Dauid regis Henricus homo regis Stephani effectus est, deditque ei rex Stephanus burgum, quod uocatur Huntendonia in augmentum. Rediens autem inde rex Stephanus in Quadragesima tenuit curiam suam apud Londoniam in solemnitate Paschali, qua nunquam fuerat splendidior  in Anglia multitudine, magnitudine, auro, argento, gemmis, uestibus, omnimoda dapsilitate. Ad Rogationes uero diuulgatum est regem mortuum esse. Quod audiens Hugo Bigot in castellum Nordwic subintrauit, nec reddere uoluit, nisi ipsi regi aduenienti ualde tamen inuitus. Iam ergo cepit rabies Normannorum predicta periurio et proditione pullulare. Cepit igitur rex castellum de Bathentune, cuius dominus Robertus quidam proditor a rege desciuerat. Inde obsedit urbem Execestre, quam tenebat Baldwinus de Reduers [al. Riuers] contra eum, ibique diu morando, machinas multas construendo, multum thesauri sui absumpsit. Sero tamen redditum est ei castellum, et uindictam non exercuit in proditores suos pessimo consilio usus; si enim  eam tum exercuisset, postea contra eum tot castella retenta non fuissent. Inde igitur rex perrexit in Insulam uectam, et abstulit eam Baldwino de Reduers, de quo prediximus et exsulauit eum ab Anglia. Elatus igitur rex hisce prospere gestis uenit uenatum apud Bramptoniam, que abest milliario ab Huntendonia; et ibi placitauit de forestis procerum suorum, id est de siluis et uenationibus, et fregit uotum et pactum Deo et populo.

Stephanus rex anno secundo fuit ad Natale apud Dunstaple. In Quadragesima uero transfretauit in Normanniam. Transiit autem Lincoliensis episcopus Alexander et multi proceres cum eo. Ubi rex Martiis altercationibus assolitus omnia, que incepit,  luculenter perfecit, hostium circumuentus repulit, hostilia castella depulit, egregie inter summos splenduit, concordiam cum rege Francorum composuit, et Eustachius filius eius homo regis Francorum effectus est de Normannia, que Francorum adiacet imperio. Quod uidens consul Andegauensis, qui supremus hostis eius erat  cepit tamen inducias cum rege Stephano. uidebat enim se ad presens regias uires non posse perstringere, tam pro multitudine probitatis quam pecunie, que adhuc ex abundantia thesauri regis defuncti supererat. Cunctis igitur prospere gestis in ipso  uestibulo Natalis Domini rediit rex in Angliam clarus. Hi ergo duo anni Stephano regi prosperrimi fuerunt. Tertius uero, de quo dicemus, mediocris et intercisus; duo uero ultimi exitiales et prerupti.

Stephanus rex impiger tertio anno in ipso ingressu Anglie prouolauit ad Bedefordiam, et in uigilia Natalis Domini et in toto Natali obsedit eam: quod etiam multis Deo displicuisse uisum est, quia solemnitatem solemnitatum parui uel nichili pendebat. Reddita autem Bedfordia in Scotiam promouit exercitum. Rex namque Scotorum, quia sacramentum fecerat filie regis Henrici, quasi sub uelamento sanctitatis per suos exsecrabiliter egit. Mulieres enim grauidas findebant, et fetus anticipatos abstrahebant, pueros super acumina lancearum iactabant,  presbyteros super altaria detruncabant, crucifixorum capita abscissa super cesorum corpora ponebant, mortuorum uero capita mutuantes super crucifixa reponebant. Quecunque igitur Scoti attingebant, omnia erant plena horroris, plena immanitatis. Aderat clamor mulierum, eiulatus senum, morientium gemitus, uiuentium desperatio. Rex igitur Stephanus insurgens combussit et destruxit australes partes regni regis Dauid; ipso quidem Dauid non audente cum eo congredi. Post Pascha exarsit rabies proditorum nefanda, quidam namque proditorum nomine Talebot tenuit contra regem castellum Herefordie in Wales, quod tamen rex per obsidionem in suum recepit. Robertus consul filius Henrici regis nothus tenuit contra eum fortissimum  castellum, quod uocatur Bristo, et alium, quod uocatur Slede. Willielmus [al. Radulfus] Luuel tenuit castellum de Kari, Paganellus castellum de Ludelau, Willielmus de Moun [al. Moiun] castellum de Dunestor, Robertus de Nichole castellum de Warram, Eustachius filius Ioannis castellum de Meltune, Willielmus filius Alani castellum de Salopesbiri, quod rex quidem cepit armis, captorumque nonnullos suspendit. Quod audiens Walkelinus, qui tenebat castellum de Doure, regine se obsidenti reddidit illud. Occupato igitur rege circa partes australes Anglie Dauid Scotorum rex innumerabilem exercitum promouit in Angliam, contra quem proceres Borealis Anglie admonitione et iussu Turstani  archiepiscopi Eboracensis restiterunt uiriliter, fixo standard, id est regio insigni apud Aluerton. Cum autem morbi causa non posset archiepiscopus interesse pugne, misit loco sui Radulfum episcopum Orcadum; qui stans in acie media loco eminenti huiusmodi usus est incentiuo:

Proceres Anglie clarissimi Normannigene, meminisse enim uestri uos nominis et generis preliaturos decet, perpendite qui, et contra quos, et ubi bellum geratis; uobis enim nemo impune restitit: audax Francia uos experta delituit, ferax Anglia uobis capta succubuit, diues Apulia uos sortita refloruit, Hierosolyma famosa et insignis Antiochia se uobis utraque supposuit. Nunc autem Scotia uobis rite subiecta repellere conatur inermem: preferens temeritatem,  rixe quam pugne aptior. In quibus quidem nulla uel rei militaris scientia, uel preliandi peritia, uel moderandi gratia. Nullus igitur uerendi locus sed potius uerecundie, quod hi, quos semper in patria sua petiuimus et uicimus, in patriam nostram ritu transuerso ebrii dementesque conuolarunt. Quod tamen uobis ego presul et archipresulis nostri loco situs diuina prouidentia factum denuntio, ut hi, qui in hac patria templa Dei uiolauerunt, altaria cruentauerunt, presbyteros occiderunt, nec pueris nec pregnantibus pepercerunt, in eadem condignas sui facinoris luant penas. Quod iustissimum sue dispositionis arbitrium per manus nostras hodie perficiet Deus. Attollite igitur animos, uiri elegantes, et aduersus hostem nequissimum freti uirtute patria, imo Dei presentia exsurgite.  Neque uos temeritas eorum moueat, cum illos tot nostre uirtutis insignia non deterreant. Illi nesciunt armare se in bello, uos in pace armis exercemini, ut in bello casus belli dubios non sentiatis. Tegitur uobis galea caput, lorica pectus, ocreis crura, totumque corpus clypeo; ubi feriat hostis non reperit, quem ferro circumseptum conspicit. Procedentes igitur aduersus inermes ac nudos quid dubitamus? An numerum? sed non tam numerus multorum quam uirtus paucorum bellum conficit; multitudo enim discipline insolens ipsa sibi est impedimento in prosperis ad uictoriam, in aduersis ad fugam. Preterea maiores uestri multos pauci sepe uicerunt. Quid ergo conferet uobis gloria parentalis, exercitatio solemnis, disciplina militaris, nisi multos pauciores uincatis. Sed iam  finem dicendi suadet hostis inordinate proruens, et quod animo ualde meo placet disperse confluens. uos igitur archipresulis uestri loco, qui hodie commissa in Domini domum, in Domini sacerdotes, in Domini gregem pusillum uindicaturi estis, si quis uestrum prelians occubuerit, absoluimus ab omni pena peccati in nomine Patris, cuius creaturas fede et horribiliter destruxerunt, et Filii cuius altaria maculauerunt, et Spiritus sancti, a quo sublimatos insane ceciderunt.

Respondit omnis populus Anglorum, et resonuerunt montes et colles: Amen, amen; exclamauitque simul exercitus Scotorum insigne patrium, et ascendit clamor usque in celum: Albani, Albani. Exstinctus  autem clamor est ictuum immanitate et horrendo fragore. Principium pugne, dum acies Lenensium, qui gloriam primi ictus a rege Scotorum inuito preripuerant, amentatis missilibus et lanceis longissimis super aciem equitum nostrorum loricatam percutiunt, quasi muro ferreo offendentes, impenetrabiles inuenerunt. uiri uero sagittarii equitibus immisti obnubilantes eos nimirum inermes penetrabaat. Tota namque gens Normannorum et Anglorum in una acie circum standard conglobata persistebant immobiles. Percusso igitur sagitta summo duce Lenensium corruit ipse, et tota gens eorum in fugam uersa est. Offensus namque Deus excelsus erat in eis, et omnis uirtus eorum tanquam aranearum contextio demolita est. Quod uidens  acies maxima Scotorum, que ex alia parte acerrime pugnabat, animo deliquit et fuge indulsit. Regalis autem acies, quam ex pluribus gentibus rex Dauid constituerat, simul hoc uidit, ceperunt primum singillatim, postea cateruatim aufugere, rege iam pene solo persistente. Quod amici regis uidentes, cegerunt eum sonipede arrepto terga dare, filius autem regis strenuissimus non attendens ad hec, que a suis fieri uidebat, sed soli glorie et uirtuti inhians fugientibus reliquis fortissime assiluit aciem hostium, et miro impetu percussit. Sola namque acies eius equis residebant ex Anglis uidelicet et Normannis composita, qui patris in familia conuersabantur. Equitantes autem nulla ratione diu persistere potuerunt contra milites loricatos pede  persistentes, et immobiliter coaceruatos; sed lanceis confractis et equis uulneratis aufugere quidem, gloriose tamen re gesta compulsi sunt. Undecim millia Scotorum in eo campo fama refert occisa, extra eos, qui in segetibus et siluis inuenti et perempti sunt. Nostri uero minimo sanguine feliciter triumpharunt. Huius pugne dux fuit Willielmus consul de Albemarle et Willielmus Piperellus de Notingam et Walterius Espect [al. Espech], et Ilbertus [al. Gillebert de Laci] de Laci, cuius frater ibi solus ex omnibus equitibus occisus est. Cuius euentus belli cum regi Stephano nuntiatus esset, ipse et omnes qui aderant summas Deo gratias exsoluerunt. Hoc bellum mense Augusti factum est. At in aduentu Domini concilium apud Londoniam Albericus  Ecclesie Romane legatus, et Hostiensis episcopus tenuit. Et ibidem adnitente rege Stephano Thedbaldus abbas Beccensis Cantuariensis archiepiscopus effectus est.

Anno quarto rex Stephanus post Natale castellum de Slede cepit obsidione; perrexit autem post hec in Scotiam, ubi cum rem Marte et uulcano ducibus ageret, rex Scotie cum eo concordari coactus est. Henricum igitur filium regis Scotorum secum ducens in Angliam obsedit Ludlaue, ubi idem Henricus unco ferreo equo abstractus pene captus est; sed ipse rex eum ab hostibus splendide retraxit. Inde re imperfecta [al. perfecta] Oxinfordiam petiit, ubi res infamia notabilis et ab omni consuetudine  remota comparuit. Rex namque Rogerum episcopum Salesburiensem, et Alexandrum Lincolniensem ipsius nepotem cum pacifice suscepisset, uiolenter in curia sua cepit nichil iustitie recusantes, et iudicii equitatem deuotissime poscentes. Ponens igitur ibidem Alexandrum episcopum in carcere, episcopum Salesburiensem secum duxit ad castellum eiusdem, quod uocatur Diuise ; angarians igitur eum et ieiunii tormento et filii eius, qui cancellarius regis fuerat, laqueo collum circumnectens, ut suspenderetur. Tali modo castellum sibi extorsit male recordans bonorum, que in introitu regni sui pre omnibus aliis ei congesserat, talem ei deuotionis sue retributionem exhibuit. Similiter cepit Sireburnam,  quod patrum Diuisis decore cedebat; accipiensque thesauros episcopi comparauit inde Constantiam sororem Ludouici regis Francorum ad opus Eustachii filii sui. Rex inde rediens Alexandrum episcopum Lincolniensem, quem dimiserat in captione apud Oxinefordiam, duxit secum ad Newercam. Ibique construxerat episcopus super flumen Trente in loco amenissimo uernantissimum florida compositione castellum. Quo cum uenisset rex, indixit episcopo ieiunium non legitimum, astruens fide data eum omni cibo cariturum, donec ei redderetur castellum. uix igitur episcopus lacrymis et precibus a suis obtinere potuit, ut castrum suum a iure suo in extraneorum custodiam deponerent. Similiter redditum est castellum aliud eius, quod uocatur  Slaforde, neque forma neque situ a predicto secundum. Nec longe post, cum Henricus Wintoniensis episcopus frater regis iam legatus Romane Ecclesie concilium apud Wintoniam teneret ipse et Tedbaldus archiepiscopus Cantuariensis et omnes episcopi, qui aderant ad pedes regios deuoluti sunt, deuotissima supplicatione poscentes, ut episcopis predictis possessiones suas redderet, ut omnia in eos commissa regi benigne condonarent. Sed rex consilio prauorum tot et tantorum tam uerendam prosternationem despiciens, nichil eos impetrare permisit. Ob quod patefacta est domus regis Stephani finitime condemnationi. Statim namque filia regis Henrici, que fuerat imperatrix Alemannie, cui Anglia iuramento dedicata fuerat, uenit in Angliam.  Quam cum rex obsedisset apud Arundel uel perfida credens consilia, uel quia castrum uidebat inexpugnabile, ire permisit ad Bristow. Eodem anno Rogerus predictus episcopus tam merore quam senio confectus demarcuit. Stupeant igitur omnes lecturi tantam tam subitam rerum permutationem. uiro namque prefato tot a iuuentutis exordio bona contigerant, et sine interpellatione in cumulum creuerant, ut diceremus omnes in eo fortunam sue uolubilitatis oblitam; nec aliquibus aduersis in tota uita sua potuit affici, donec tante miserie cumulus simul confluens in extremis eum prefocauit. Nullus igitur de felicitatis assiduitate confidat. Nullus de fortune stabilitate presumat. Nullus in rota uolubili  sedem confixam diu superesse contendat.

Quinto anno regni sui fugauit rex Stephanus Nigellum episcopum Elyensem de episcopatu suo, quia nepos predicti episcopi Salesburiensis erat, a quo odii incentiuum in progeniem eius traxerat. ubi autem ad Natale, uel ad Pascha fuerit, dicere non attinet. Iam quippe curie solemnes et ornatus regii schematis ab antiqua serie descendens prorsus euanuerant. Ingens thesauri copia iam deperierat; pax in regno nulla; cedibus, incendiis, rapinis omnia exterminabantur; clamor, et luctus, et horror ubique, unde sic dictum est elegiace:

Quis mihi det fontem, quid enim potius lacrymarum?
   Et lacrymer patrie gesta nefanda mee.
Aduenit caligo Stygis dimissa profundo,
    Que regni faciem conglomerata tegit.
Ecce furor, fremitus, incendia, furta, rapine,
   Clades [al. cedes], nulla fides consociata ruunt.
Iam furantur opes, et opum dominos, et in ipsis
   Sopitos castris, o noua furta, premunt.
Periurare, fidem mentiri nobile factum,
   Prodere uel dominos actio digna uiris.
Concio predonum cemeteria, templa refringit,
   Namque sacerdotes, res miseranda, rapit.
Detorquent unctos Domini, simul et mulieres
   Proh pudor! ut redimant, excruciare student.
Affluit ergo fames, consumpta carne gementes
   Exhalant animas ossa, cutisque uagas.
Quis tantos sepelire queat cetus morientum,
   Ecce Stygis facies, consimilisque lues!

Sexto anno rex Stephanus Lincolie urbem infra Natale obsedit, cuius munitiones fraudulenter ceperat Ranulfus comes Cestrensis. Seditque ibi usque  ad purificationem Sancte Dei genitricis uirginis Marie. Tunc namque Ranulfus comes predictus adduxit secum Robertum filium Henrici regis, generum ipsius, et proceres ualidissimos alios ad obsidionem regis dissoluendam. Cum autem consul audacissimus paludem pene intransibilem uix transisset in ipsa die aciebus dispositis regem bello aggressus est: ipse cum suis aciem primam construxerat, secundam illi, quos rex Stephanus dehereditauerat; tertiam dux magnus Robertus cum suis, a latere uero erat turma Walensium magis audacia quam armis instructa. Tunc consul Cestrensis uir bellicosus, et armis insignibus coruscans Robertum consulem, proceresque reliquos sic alloquitur: Gratias tibi multas, dux inuictissime, uobisque   cum summa deuotione persoluo, qui usque ad uite periculum amoris affectum mihi magnanimiter exhibuistis. Cum igitur sim uobis causa periculi, dignum est, ut periculo me prius ingeram, et infidissimi regis, qui datis induciis pacem fregit, aciem prius illidam. Ego quidem tam de mea uirtute quam de regis iniustitia confidens, iamiam regalem cuneum diffindam, gladio mihi uiam per hostes medios parabo; uestre uirtutis est sequi preeuntem, et imitari percutientem. Iam uideor animi mei presagio regias acies transuolare, proceres pedibus conculcare regem ipsum gladio transuerberare. Dixerat. Dux autem Robertus sic iuueni respondit, et in loco stans eminenti huiusmodi orationem  habuit: Non indignum est, quod ictus primi dignitatem poscis, tam ex nobilitate quam uirtute, qua precellis. Si tamen de nobilitate contendas, ego filius regis nobilissimi et nepos regis summi non antecellor; si de uirtute, hic multi sunt electissimi, quibus nemo uiuentium probitate potest preferri. Sed longe alia me mouet ratio. Rex enim contra sacramenta, que sorori mee fecit, regnum crudeliter usurpauit, et omnia conturbans multis millibus causa necis exstitit, et exemplo sui nichil iuris habentibus terras distribuit, iure possidentibus diripuit, ab ipsis nequiter deheredatis, summo iudice cooperante et uindictam subministrante, prius aggrediendus est. Respiciet, qui iudicat populos in equitate, de excelso celorum habitaculo, et iniustum  iuste appetentes in hac tanta necessitate nequaquam relinquet. Unum uero est, proceres fortissimi militesque uniuersi, quod uobis animo firmiter ingerere uolo, quia per paludes, quas uix pertransistis, nulla potest esse fugientibus reuersio. Hic igitur uel uincendum uel occumbendum, spes fuge nulla. Hoc solum superest ut in urbem gladiis uiam paretis. Si quid autem uere coniecturat animus mihi, hoc quod fugere nusquam potestis, illud est quod hodie uobis, Deo adiuuante, uictoriam prestabit. Necesse est enim ut ad probitatem confugiat, cui non potest esse aliud diffugium. Ciues autem Lincolienses, qui stant urbi sue proximi in impetus grauedine animis liquescentibus ad domos suas transfugere uictoriosi uidebitis. uerumtamen contra quos bellum geratis attendite.  Alanus Britonum dux contra nos imo contra Deum procedit armatus, uir nefandus, et omnium scelerum genere pollutus, malitie paris nescius, cui nunquam nocendi defuit affectus, cui se non esse crudelitate incomparabilem, solum et supremum uidetur opprobrium. Procedit quoque contra nos comes Mellensis, doli callidus, fallendi artifex, cui innata est in corde nequitia, in ore fallacia, in opere pigritia, gloriosus corde, magnanimus ore, pusillanimus opere, ad congrediendum ultimus, ad digrediendum primus, tardus ad pugnam, uelox ad fugam. Procedit contra uos Hugo consul, cui parum uisum est se contra imperatricem periurum fuisse, nisi et secundo se patentissime periuraret, affirmans regem Henricum Stephano regnum concessisse, et filiam suam abdicasse,  qui nimirum fallaciam uirtutem credit, et elegantie periurium ducit. Procedit consul de Albemarle, uir in crimine singularis constantie, ad agendum uolubilis, ad relinquendum immobilis, quem sponsa sua causa spurcitie intolerabilis fugitiua reliquit. Procedit contra uos consul ille, qui consuli predicto sponsam abripuit, adulter patentissimus, et excellenter impurus, Baccho deuotus, Marti ignotus, uino redolens, bello insolens. Procedit Simon comes Hamptoniensis, cuius actus sola locutio, cuius datum sola promissio, qui cum dicit, fecit; cum promittit, dedit. Procedunt ceteri proceres, regi suo consimiles, latrociniis assueti, rapinis delibuti, homicidiis saginati, omnes tandem periurio contaminati. uos igitur, uiri fortissimi, quos magnus Henricus rex erexit, iste deiecit;  ille instruxit, iste destruxit; erigite animos, et de uirtutibus uestris, imo de Dei iustitia confisi uindictam uobis a Deo oblatam de facinorosis presumite, et gloriam immarcessibilem uobis posterisque uestris prefigite. Iam si uobis idem animus est ad hoc iudicium Dei perpetrandum, progressionem uouete, fugam abiurate, erectis in celum unanimiter dextris. uix finierat, et omnes in celum manibus extensis terribili clamore fugam abiurauerunt, et se in armis colligentes, in hostem splendide progrediuntur. Rex interea Stephanus curarum magnis exestuans fluctibus missam in tanta solemnitate audierat. Cum autem de more cereum rege dignum Deo offerens manibus Alexandri episcopi imponeret, confractus est. Hoc fuit regi signum contritionis, cecidit etiam  super altare pyxis, cui corpus Domini inerat abrupto uinculo presente episcopo: hoc fuit regi signum ruine. Proinde rex strenuissimus egreditur, aciesque cum summa securitate bello disponit. Ipse pedes omnem circa se multitudinem loricatorum equis abductis strictissime collocauit, consules cum suis in duabus aciebus equis pugnaturos instituit; sed admodum parue ille equestres acies comparuerunt. Paucos enim secum ficti, et factiosi consules adduxerant; acies autem regalis maxima erat, uno tantum scilicet ipsius regis insignita uexillo. Tunc quia rex Stephanus festiua uoce carebat, Baldwino filio Gileberti, magne nobilitatis uiro, et militi fortissimo sermo exhortatorius ad uniuersum cetum iniunctus est. Qui loco stans excelso omnium oculis  in eum erectis, ubi attentionem eorum modesta taciturnitate stimulauit, sic exorsus est:

Omnes qui aciebus dispositis conflicturi estis, tria preuidisse oportet, primum iustitiam cause, deinde militum copiam, postremo astantium probitatem. Iustitiam cause, ne periculum anime incurratur; copiam militum, ne hostium numerositate comprimatur; probitatem astantium, ne numero confisa, debilibus tamen innixa subruatur. In his omnibus negotium, quo tenemur, expeditum conspicimus. Cause namque nostre iustitia est, quod regi ea, que coram Deo nouimus seruantes, contra suos in eum periuros in periculo mortis astamus. Numerus uero nobis in equitibus non inferior, in peditibus confertior. Probitatem uero tot consulum, tot procerum, militum quoque bellis semper  assuetorum, quis uocibus exequet? uirtus autem ipsius regis infinita uobis loco perstabit millium. Cum igitur sit in medio uestrum dominus uester unctus Domini, cui fidem deuouistis, uotum Deo persoluite, tanto donatiuum maius a Deo accepturi, quanto fidelius et constantius pro rege uestro fidi contra infidos, legitimi contra periuros pugnaueritis. Securi quin etiam et summa repleti confidentia, contra quos bellum geratis perpendite. Roberti ducis uires note sunt. Ipse quidem de more multum minatur, parum operatur, ore leoninus, corde leporinus, clarus eloquentia, obscurus inertia. Consul autem Cestrensis, uir audacie irrationabilis, promptus ad conspirandum, inconstans ad perficiendum, ad bellum impetuosus, periculi  improuidus, altiora se machinans, impossibilibus anhelans, assiduorum paucos adducens, conuenarum dispersam multitudinem congregans; nichil habet quod timeri debeat: semper enim quidquid uiriliter incepit, effeminate reliquit. In omnibus quippe gestis suis infortunate rem agens, uel in congressibus uictus aufugit, uel si raro uictor exstitit, maiora uictis detrimenta sustinuit. Walenses autem, quos secum adduxit solos, uobis despectui sint, qui inermem bello preferunt temeritatem, et arte, et usu belli carentes, quasi pecora decurrunt in uenabula; alii uero tam proceres quam milites, transfuge et gyrouagi, utinam plures adducerentur, qui quanto numero plures, tanto effectu deteriores. uos igitur consules, et uiri consulares, meminisse uos decet, namque decet uestre  uirtutis et nobilitatis. Hodie probitates uestras numerosas in cacumen florentissimum extollite, et patrum imitatores filiis uestris splendorem sempiternum relinquite. Assiduitas itaque uictoriarum incentiuum fit uobis confligendi; assiduitas infortuniorum incentiuum fiet illis fugiendi. Iam siquidem, nec fallor, eos aduenisse penitet; iam de fuga meditantur, si locorum asperitas admittat. Cum ergo nec illis confligere, nec confugere sit possibile; quid aliud egerunt, nisi quod uobis Dei nutu, et se, et impedimenta sua obtulerint? Equos itaque eorum, arma, et ipsorum corpora ditioni uestre subiecta conspicitis. Extendite ergo animos uestros: et dextras inexpugnabiles, uiri bellicosi, ad diripiendum cum summo tripudio, quod ipse uobis obtulit Deus. Sed iam antequam orationis  seriem terminaret, clamor adest hostium, clangor lituorum, equorum fremitus, terre sonitus.

Principium pugne. Acies exhereditatorum, que preibat, percussit aciem regalem; in qua consul Alanus, et ille de Mellent, et Hugo consul de Estangle, et Simon comes, et ille de Warrenna inerant tanto impetu, quod statim quasi in ictu oculi dissipata est, et diuisio eorum in tria deuenit. Alii namque eorum occisi sunt, alii capti, alii aufugerunt. Acies cui principabatur consul de Albemarle, et Willielmus Iprensis percussit Walenses, qui a latere precedebant, et in fugam cegit. Sed acies consulis Cestrensis perculit cohortem predicti consulis, dissipata est in momento, sicut acies prior. Fugiunt igitur omnes equites regis, et Willielmus Iprensis a  Flandria oriundus uir exconsularis et magne probitatis. Qui cum esset belli peritissimus, uidens impossibilitatem auxiliandi reges, distulit auxilium suum in tempora meliora. Rex itaque Stephanus cum acie sua pedestri relictus est in medio hostium. Circuierunt igitur undique aciem regalem, et totam in circuitu expugnabant, sicut castellum solet assiliri. Tunc uero horrendam faciem belli uideres in omni circuitu regalis aciei, ignem prosilientem ex galearum et gladiorum collisione, stridorem horrendum, clamorem terrificum: resonabant colles, resonabant urbis muralia. Impetum igitur equorum regalem turmam offendentes, quosdam cedebant, quosdam sternebant, nonnullos abstractos capiebant. Nulla quies iis, nulla respiratio dabatur, nisi  in ea parte, qua rex fortissimus stabat, horrentibus inimicis incomparabilem ictuum eius immanitatem. Quod ubi comes Cestrensis comperit regis inuidens glorie cum omni pondere armatorum irruit in eum. Tunc apparuit uis regis fulminea bipenni maxima cedens hos, ruens illos. Tunc nouus oritur clamor; omnes in eum, ipse in omnes. Tandem regia bipennis ex ictuum frequentia confracta est. Ipse gladio abstracto dextera regis digno, rem mirabiliter agit, donec et gladius confractus est. Quod Willielmus uidens Dekains, miles ualidissimus, irruit in regem, et eum galea arripiens uoce magna clamauit: Huc omnes, huc! regem teneo. Aduolant omnes, et capitur rex. Capitur etiam Baldwinus  qui orationem fecerat persuasoriam multis confossus uulneribus, multis contritus ictibus, ubi egregie resistendo gloriam promeruit sempiternam. Capitur etiam Richardus filius Ursi, qui in ictibus dandis et recipiendis clarus et gloriosus comparuit. Adhuc, capto rege, pugnabat acies regalis; nec enim circumuenti fugere poterant, donec omnes uel capti uel cesi sunt. Ciuitas ergo hostili lege direpta est, et rex in eam miserabiliter introductus est.

Dei igitur iudicio circa regem peracto ducitur ad imperatricem, et in turri de Bristow captiuus ponitur. Imperatrix ab omni gente Anglorum suscipitur in dominam, exceptis Kentensibus, ubi regina, et Willielmus Iprensis contra eam pro uiribus suis repugnabant. Suscepta est prius a legato Romano  Wintoniensi episcopo, et mox a Londoniensibus. Erecta est autem in superbiam intolerabilem, quia suis incerta belli prosperauisset, et omnium fere corda a se alienauit, igitur siue subdolorum instinctu, siue Dei nutu, imo quidquid homines egerint Dei nutu expulsa est a Londonia. Irritata igitur muliebri angore, regem unctum Domini in compedibus poni iussit. Post dies autem cum auunculo rege Scotorum, et fratre suo Roberto uiribus coactis ueniens obsedit turrim Londoniensis [al. Wintoniensis] episcopi. Episcopus autem misit pro regina, et Willielmo Iprensi, et pro uniuersis fere proceribus Anglie. Factus est igitur exercitus, utrinque magnus. Dimicabant quotidie non congressibus  acierum, sed militarium anfractuum circuitionibus. Non igitur sicut in belli cecitate confundebantur gesta. Sed patebat cuiusque probitas, et gloria pro meritis aderat, ut mora illa pro omnibus his uoluptuosa uideretur in illustrium splendoribus excelsis. uenit tandem exercitus Londoniensis, et aucti numerose, qui contra imperatricem contendebant, fugere eam compulerunt. Capti sunt in fuga multi. Captus est et Robertus frater imperatricis, in cuius turri rex captiuus erat; cuius sola captione rex euadere poterat. Absolutus est uterque. Sic rex Dei iustitia miserabiliter captus, Dei misericordia mirabiliter liberatus est, et ab Anglorum proceribus cum magno gaudio susceptus est.

 Septimo anno rex Stephanus construxit castrum apud Wiltonam. Tunc superueniens multitudo hostium ex insperato cum regii milites circuitionibus bellicis incepissent, et non potuissent resistere, regem in fugam compulerunt. Capti sunt ex suis plerique, captus est etiam Willielmus Martel dapifer regis, qui pro redemptione sua dedit insigne castellum de Syreburne. Eodem anno rex obsedit imperatricem apud Oxineford post festum Sancti Michelis usque ad aduentum Domini. In eo quippe termino non procul a Natali aufugit imperatrix per Tamasim glaciatam circumamicta uestibus albis reuerberatione niuis et similitudine fallentibus oculos obsidentium; fugit autem ad castellum de  Wallingford, et sic Oxineford regi tandem reddita est.

Octauo anno rex Stephanus interfuit concilio Londonie in media Quadragesima: quod quia nullus honor uel clericis uel Ecclesie Dei a raptoribus deferebatur, et eque capiebantur et redimebantur clerici, ut laici; tenuit consilium Wintoniensis episcopus urbis Romane legatus apud Londoniam clericis pro tempore necessarium; in quo sancitum est, ne aliquis qui clerico uiolentas manus ingesserit, ab alio possit absolui, quam ab ipso papa, et in presentia ipsius, unde clericis aliquantulum serenitas uix eluxit.

Eodem anno cepit rex Gaufridum de magna uilla in curia sua apud Sanctum Albanum, magis secundum  retributionem nequitie consulis, quam secundum ius gentium, magis ex necessitate, quam ex honestate. Nisi enim hoc egisset perfidia consulis illius regno priuatus fuisset. Igitur, ut rex eum liberaret, reddidit ei turrim Londonie et castellum de Waledene, et illud de Plaisseiz. Possessionibus igitur carens consul predictus inuasit abbatiam Ramesiensem, et monachis expulsis raptores immisit, et Ecclesiam Dei speluncam fecit latronum. Erat autem summe probitatis, sed summe in Deum obstinationis; magne in mundanis diligentie, magne in Deum negligentie. Ipso anno ante Natale Wintoniensis episcopus et postea Cantuariensis archiepiscopus Romam petierunt de legatione acturi: mortuo iam Innocentio papa, cui  successit Celestinus.

Nono rex Stephanus anno Lincolniam obsedit, ubi cum munitionem contra castellum, quod ui obtinebat consul Cestrensis construeret, operatores sui ab hostibus prefocati sunt, fere octoginta. Re igitur imperfecta rex confusus abscessit. Anno autem ipso consul Gaufridus de magna uilla regem ualidissime uexauit, et in omnibus ualde gloriosus effulsit. Mense autem Augusti miraculum iustitia sua dignum Dei splendor exhibuit. Duos namque, qui monachis auulsis ecclesias Dei conuerterant in castella similiter peccantes simili pena mulctauit. Robertus namque Marmiun uir bellicosus hoc in Ecclesia de Couentre peruersus exegerat. Porro  Gaufridus de magna uilla, ut diximus, in Ecclesia Ramasiensi scelus idem patrauerat. Insurgens igitur Robertus Marmium in hostes inter ingentes suorum cuncos coram ipso monasterio solus interfectus est, et excommunicatus morte depascitur eterna. Similiter Gaufridus consul inter acies suorum confertas, a quodam uilissimo pedite solus sagitta percussus est. Et ipse uulnus ridens post dies tamen ex ipso uulnere excommunicatus occubuit. Ecce Dei laudabilis omnibus seculis predicanda eiusdem sceleris eadem uindicta. Dum autem Ecclesia illa pro castello teneretur, ebulliuit sanguis e parietibus Ecclesie, et claustri adiacentis indignationem diuinam manifestans, sceleratorum exterminationem denuntians. Quod multi quidem, et ego ipse  oculis meis inspexi. Quia igitur improbi dicebant Deum dormire, excitatus est Deus, et in hoc signo, et in significato. Eodem quippe anno et Ernulfus filius consulis, qui post mortem patris Ecclesiam incastellatam retinebat, captus est, et per hoc exsulatus; et princeps militum suorum in hospitio suo ab equo corruens effuso cerebro exspirauit: princeps autem peditum suorum Reimerus nomine, cuius officium fuerat ecclesias frangere, uel incendere, dum mare cum uxore sua transiret  nauis immobilis facta est. Quod monstrum nautis stupentibus, sorte data rei causam inquirentibus, sors cecidit super Reimerum; quod cum ille nimirum totis contradiceret nisibus, secundo et tertio sors iactata in eum deuenit. Positus  igitur in scapha est, et uxor eius, et pecunia scelestissime acquisita; et statim nauis cursu uelocissimo, ut prius fecerat, pelagus sulcat, scapha uero cum nequissimis subita uoragine circumducta in eternum absorpta est. Eodem anno Celestino papa defuncto, Lucius substituitur.

Decimo anno rex Stephanus prius in agendis circa discursus Hugonis Bygot occupatus fuit. Sed in estate Robertus consul, et omnis inimicorum regalium cetus construxerat castellum apud Ferendois. Rex non segnis uiribus coactis aduolat, et Londoniensium terribilem et numerosum duxit exercitum. Assilientes igitur totis diebus castrum, dum Robertus consul, et fautores sui copias maiores  non procul ab exercitu regis exspectarent, laboriosissima probitate, non sine magna sanguinis effusione ceperunt. Tunc demum regi fortuna cepit in melius permutari, et in sublime protelari. Eodem anno episcopus Lincolniensis Alexander iterum Romam pergens munificentissime se, ut prius, habuit. Itaque honorificentissime susceptus est ab Eugenio papa, nouo uiro summa dignitate condigno, cuius mens semper benigna; cuius discretio semper equa; cuius facies semper non solum hilaris, sed et iucunda; rediens autem sequenti anno, cum summa ipsius pape, totiusque curie gratia, a suis cum summa reuerentia et gaudio susceptus est. Ecclesiam uero suam, que combustione deturpata fuerat, subtili artificio sic reformauit,  ut pulchrior quam in ipsa nouitate sui compareret, nec ullius edificii structure circa fines Anglie cederet.

Undecimo anno rex Stephanus magnum congregans exercitum castellum construxit inexpugnabile situm contra Walinford, ubi Ranulfus comes Cestrensis iam regi concordia coniunctus, cum magnis interfuit copiis. Dehinc uero consul ipse ad regis curiam cum pacifice uenisset apud Nordhamtonam, nichil tale metuentem cepit, et in carcerem retrusit [al. intrusit], donec redderet ei castellum clarissimum Lincolnie, quod ab eo dolose ceperat; et cetera quecunque fuerant ditionis sue castella. Sic igitur consul eiectus carcere, in liberum restitutus est arbitrium.

 Duodecimo rex Stephanus anno ad Natale Domini in urbe Lincolniensi diademate regaliter insignitus est, quo regum nullus introire, prohibentibus quibusdam superstitiosis, ausus fuerat; unde comparet, quante rex Stephanus audacie, et animi pericula non reformidantis fuerat. Post discessum uero regis uenit consul Cestrensis Lincolniam cum militaribus copiis, ut assiliret eam. Dux igitur eius uir fortis et inuictissimus in introitu porte Borealis occisus est, et ipse consul pluribus amissis fugere compulsus est. Ciues igitur uictoriosi summo gaudio repleti uirgini uirginum protectrici eorum laudes et gratias insigniter exsoluerunt. Ad Pentecosten rex Francie Lodoueus, et consul Flandrie Theodoricus, et consul de Sancto  Aegidio, et innumerabilis exercitus de uniuerso Francie regno, et multi de gente Anglorum crucibus assumptis iter Ierosolymitanum arripuerunt, ut paganos, qui ceperant urbem Roheis expugnarent. Maiorem exercitum tamen duxit imperator Alemannie Conradus, transiitque exercitus uterque per imperatorem Constantinopolis, qui eos postea prodidit. Mense Augusto profectus est Alexander Lincolniensis episcopus Altissiodorum ad Eugenium papam, qui prius Parisius, tunc ibi morabatur. Ipse quidem a papa honorifice susceptus est, sed ex intempestiua caloris nimietate seminarium languoris attulit in Angliam. Unde mox infirmitati, deinde languori, tandem morti succubuit.

 Anno igitur XIII regis Stephani mortuus est Alexander episcopus, et sepultus apud Lincolniam in Capite ieiunii. Dicenda sunt igitur de uiri moribus secundum consuetudinem Moysi uera. Nutritus igitur in summis deliciis a Rogero auunculo suo Salesberiensi episcopo, maiores inde animos contraxit, quam opportunum esset suis. Siquidem preterire uolens principes ceteros largitione munerum et splendore procurationum, cum proprii redditus ad hoc non sufficere possent, a suis summo studio carpebat, unde egestatem suam nimietate predicta comparatam complere posset; nec tamen complere poterat, qui semper magis magisque dispergebat. Fuit autem uir prudens, et adeo munificus,  ut a curia Romana uocaretur magnificus. Anno eodem exercitus imperatoris Alemannie et regis Francorum, qui summis ducibus illustrati cum summa incedebant superbia ad nichilum deuenerunt; quia Deus spreuit eos. Ascendit enim in conspectu Dei incontinentia eorum, quam exercebant in fornicationibus non occultis; in adulteriis etiam, quod Deo ualde displicuit, postremo in rapinis et omni genere scelerum. Prius itaque fame consternati proditione imperatoris Constantinopolitani, postea ferro hostili emarcuerunt. Rex autem Francie et imperator Alemannie cum paucissimis prius Antiochiam, postea Ierosolymam ignominiose aufugerunt. Tunc uero rex Francie, quasi aliquid acturus ad detrimentum fame refocillandum, auxilio  militum templi, quod est in Ierusalem, et uiribus undique congestis obsedit Damascum. Sed gratia Dei carens, et ideo nichil proficiens rediit in Galliam. Interea quidam exercitus naualis uirorum non potentum, nec alicui magno duci innixi, nisi Deo omnipotenti: quia humiliter profecti sunt optime profecerunt. Ciuitatem namque in Hispania, que uocatur Ulixisbona, et aliam, que uocatur Almaria, et regiones adiacentes a multis pauci Deo cooperante bellis obtinuerunt. uere Deus superbis resistit; humilibus autem dat gratiam . Exercitus namque regis Francorum et imperatoris Alemannie splendidior et maior fuerat, quam ille, qui prius Ierusalem conquisierat; et a paucissimis contriti sunt: et quasi tele aranearum disterminati  sunt, et demoliti. His autem pauperibus, de quibus prediximus, nulla multitudo restare [al. resistere] poterat, sed quando plures iis insurgebant, debiliores efficiebantur. Pars autem eorum maxima uenerat ex Anglia.

Eodem anno appropinquante Natali, Robertus cuius cognomen est de Querceto archidiaconus Leicestrensis [al. Legrecestrensius], iuuenis omni laude dignus, electus est in episc. Lincolniensem. A cunctis igitur honore tanto dignus est habitus, rege et clero, et populo cum summo gaudio annuente benedictionem pontificalem ab archiepiscopo Cantuariensi suscepit, et apud Lincolniam cum summo tripudio magnus exspectatione, maior aduentu a  clero et populo cum deuotione susceptus est. Prosperet ei Deus tempora praua, et iuuentutem eius foueat rore sapientie, et exhilaret faciem eius iucunditate spirituali.

Anno XIu Henrico nepoti suo Dauid rex Scotorum uirilia tradidit arma. Cum autem congregati essent in solemnitate, rex Scotorum cum uiribus suis, et nepos suus cum Occidentalibus Anglie proceribus; timens rex Stephanus ne Eboracum inuaderent, uenit in urbem cum maximo exercitu; ibique moratus est per mensem Augustum. Eustachius uero filius regis Stephani  irruit in terras procerum, qui erant cum Henrico filio imperatricis. Nullo ergo contradicente, Marte et uulcano comitantibus,  non modicum illis damnum inflixit. Rex uero Anglorum et rex Scotorum, quorum alter erat apud Eboracum, alter apud Karloil, sibi mutuo cauentes, et offendere timentes, per se ipsos diuisi sunt, et ad domicilia regnorum repedauerunt.

Anno Xu rex Stephanus agminibus congregatis urbem Wirecestre pulcherrime assiliuit; et captam incendio deturpauit; castellum tamen, quod urbi inerat, capere non potuit. Urbs namque illa Waleramni consulis erat de Mellent, quam ipse rex Stephanus ei malo suo dederat. Ditate igitur spoliis urbis direpte regales turme, per terras inimicorum remeauerunt, et inde predam innumerabilem nullo resistente secum reduxerunt.

 Anno decimo sexto, Teobaldus Cantuariensis archiepiscopus, et apostolice sedis legatus tenuit concilium generale apud Londoniam in media Quadragesima, ubi rex Stephanus, et filius suus Eustachius, et Anglie proceres interfuerunt, totumque illud concilium nouis appellationibus infrenduit. In Anglia namque appellationes in usu non erant, donec eas Henricus Wintoniensis, dum legatus esset, malo suo crudeliter intrusit. In eodem namque concilio ad Romani pontificis audientiam ter appellatus est. Rex autem Stephanus eodem anno iterum Wincestriam irrupit; et quia castellum anno predicto capere non potuit, ad eius captionem totis uiribus desudabat. Porro cum uiriliter inclusi restarent, duo castella ad illud expugnandum  construxit. Quosdam igitur ex proceribus suis ibidem relinquens ad propria remeauit. Sed quia mos regius erat, quod multa strenuiter inciperet, et segniter exsequeretur, arte consulis de Legecestria castella regis obsidentia demolita sunt, et obsessum callide deliberatum est. Consul etenim predictus frater erat consulis de Mellent. Itaque regis studium, et labor emarcuit, et euanuit. Eodem anno consul Andegauium regis Henrici gener, et regis Ierosolymitani filius, uir magnus et clarissimus mortis concessit legibus. Igitur Henrico filio suo primogenito Andegauiam et Normanniam contradidit; et ius hereditarium, quod in Anglie regno licet carens obtinebat, ei concessit. Contigit  autem, quod Ludouicus rex Francorum a sponsa sua filia consulis Pictauiensis per cognationis iusiurandum diuideretur. Henricus igitur dux nouus Normannorum, duxit eam, et per eam consulatum Pictauiensem summis honoribus ampliatus possedit. Ea tamen desponsatio incentiuum, fomesque odii maximi fuit et discordie inter regem Francorum, et ipsum ducem.

Insurgens itaque Eustachius filius regis Stephani cum ipso rege Francorum non modicis assultibus Normanniam oppugnabant. Dux utrisque et omni Francorum exercitui robustissime restaliat. Rex tamen quoddam castellum, quod uocatur Nouum Mercatum, copiis omnibus aggregatis assiliit, et potentissime et pene inexpugnabile cepit, et obtinuit,  et Eustachio filio regis Anglie, qui sororem eius duxerat reddidit.

Anno decimo septimo, rex Stephanus filium suum Eustachium regio diademate uoluit insignire. Postulans igitur ab archiepiscopo Cantuariensi Theobaldo, et ceteris episcopis, quos ibidem congregauerat, ut eum in regem ungerent, et benedictione sua confirmarent, repulsam passus est. Papa siquidem litteris suis archiepiscopo prohibuerat, ne filium regis in regem sublimarent; uidelicet, quia rex Stephanus regnum contra iusiurandum preripuisse uidebatur. Intimo igitur dolore decoctus, et ira nimia feruescens tam pater quam filius, in domo quadam omnes includi iusserunt, et uehementer angariantes, ut postulata peragerent, compellabant.  Illi summo perterriti timore  restiterunt tamen, capitum suorum pericula nichil metuentes [al. pericula metuentes]. Recesserunt tamen omnes illesi possessionibus quidem spoliati, quas postea rege penitente rehabuerunt. Rex eodem anno castrum Nubirie, quod non procul abest a Wintonia obsidens oppugnauit, et tandem expugnauit. Inde castellum de Wallingford obsedit, et in ipso pontis ingressu castellum obsessorium construxit, quod inclusis escarum illationem liberam progressionem diripuit. Tunc igitur primo grauissime compressi, a domino suo duce Normannie petierunt, uel auxilii exhibitionem, uel castellum in manus regis reddendi  licentiam.

Anno regis Stephani decimo octauo, dux Normannorum tanta necessitate compulsus insperatus aduolauit in Angliam. Tunc uero miserabilis Anglia destructa quidem, sed iam per aduentum eius quasi uitam rehabitura, in hec uerba cum lacrymis irrupit:

Dux Henrice, nepos Henrici maxime magni,
Anglia celsa ruo, nec iam ruo tota ruina.
Dicere uix possum, Fueram; SUM namque recessit.
Si mihi, que miseris superest, uel spes superesset,
Clamarem: Miserere, ueni, succurre, resiste.
Nam sum iure tui iuris, potes, erige lapsam,
Sed nunc ora rigent: nunc uox, nunc uita recedunt.
At quis clamor adest, uenit ingeminant quoque uenit?
 Quis dux ille ducum puer annis, mente senilis?
Gemma uirum, uir, aue, mea spes, dum spes mihi, salue,
Sero uenis: perii: clames tamen, Anglia surge,
Imo resurge: tuam refero tibi mortua uitam.
Ad uocem rediuiua tuam post fata resurgam.
Ergo reuiuiscens, uideo quod inhorreo; cerni;
Prelia quanta mouet Stephanus; moueat, uolo: quippe
Gloria nulla foret, si prelia nulla moueret.
Quot contra Stephanum, cui copia multa uirorum,
Duxisti? paucos: cur paucos? gloria maior
Est multos paucis, quam multos uincere multis.
Cum rex Francorum comites, proceresque sed omnes
In te consurgunt: leuis est iactura: repugno
Diis absens, pugno tibi presens, cur simul, edam,
Si non pugna duplex, nec erit mihi gloria duplex:
Multo magisque nitet reges, quam uincere reges:
Quis tibi signifer est; ipsius gratia Christi,
 Quam mihi conciliat mea, nec minus actio regis.
Namque placet pax sola mihi discordia regi.
Pacem sero sero, pacem tibi sanguine quero,
Dulcis alumna mei, cui tanta pericula sumpsi.
Te potiar, si pace tamen per me potiare,
Si secus, emoriar, ne te uideam morientem.

Cum igitur dux gloriosus Anglie littora tempestate propulsus occupasset, subitis afflata rumoribus infrenduit terra, uelut arundinetum zephiro uibrante collisum. Transuolans itaque fama, ut assolet alis pernicibus semina sparsit, aliis exsultationis et letitie, aliis formidinis et mestitie. Diu tamen de aduentu eius admodum tripudiantes super hoc, quod paucos secum duxerat, aliquantulum commouebantur. Hostium uero confusio ex eadem paucitate non modicum releuabatur. Utrique  tamen super hoc mirabantur. Et, quod in medio hiemis gremio mare tempestuosum intrasset, sui magnanimitatem, alii iudicabant audaciam. At iuuenis strenuissimus congregans suos, tam quos inuenerat, quam quos adduxerat, mora maxime perosa castellum de Mamnesbirh obsedit; et quia uiri tanti probitates magne sunt, et multe breuiter quidem perstringende sunt, ne rerum gestarum copia plenius elucidata nimietatem congerat prolixitatis. Obsessum igitur castellum statim; nunquam enim moram gerendis intermiscebat, assiliuit moxque cepit. Expugnata tamen urbe turris excellentissima Iordani, quam regali obseruabat imperio, sola fame domabilis mansit. Unde Iordanus cum summa festinatione egrediens, rem gestam regi  Stephano propalauit. Sinistris angariatus rex Stephanus nuntiis sui uultus dignitatem obducto merore commutauit. Non segniter tamen copiis omnibus congregatis non longe a Manbebirh fixit tentoria. Crastina uero aduentus sui die acies equitibus electissimis refertas, legibus bellicis distinctas, eleganter ordinauit. Erat quidem exercitus ingens procerum numerositate condensus, insignibus aureis coruscus, ualde terribilis et decorus, sed procul ab iis recesserat Deus, in quo solo tota salus. Apertis enim cataractis celi tantas in facies ipsorum misit inundationes, tantas acerrimi frigoris obstinationes, tantas uentuosi turbinis impulsiones, ut Deus ipse uideretur pro duce rem agere. Ibant  tamen aciebus dispositis, quasi contra Dei potentiam contendentes horrendis quidem exagitati cruciatibus; stabat e regione iuuenilis exercitus, magis uiribus confisus, quam numero, precipue tamen Dei gratia corroboratus, quam ex iustitie causa, pro qua scilicet astabant misericorditer. Stabant equidem non procul ab urbis prefate muralibus prope fluenta fluminis, quod pluuiarum, et niuium inundatio tanto impulsu, tanta immensitate ducebat, ut ingressuris horrorem incuteret, ingressis egressum negaret. Precedebat suos iuuenis nobilissimus armis tanto duce dignis insignitus, animi plenitudinem specie corporis imaginans, quem adeo forme dignitas commendabat, ut si dicere licet, eum non tantum arma decerent, quantum ipsius  decor arma splendificaret. Erat quidem ei, suisque tempestas a tergo; regi suisque in faciem, ut nec arma sustinere, nec lanceas imbribus profluentes contrectare possent. Et quia preuiderat Deus, quod puero suo terram sine sanguinis effusione contraderet, cum nullus eorum flumen transgredi posset, nec rex tantas illuuiones ultra perferre sufficeret, repedauit Londoniam opera cassatus, confectus molestia. Igitur turri, quam obsederat, duci reddita properauit exhilaratus ad id, pro quo uenerat, scilicet ut castro de Wallingford iam fame perituro succurreret. Congregata igitur militum copia, que uictualibus inferendis castro Wallingford esset subsidio, prosperauit Deus et hoc inceptum, tranquillum iis largiens effectum. Erant equidem castella  numerosa in circuitu militia regali referta, nec tamen impedire uenientes, uel redeuntes Domino uolente potuerunt; paruum fuit medii spatium temporis et iam dux ualidissimus omni militia, que sibi adherebat coadunata obsedit castellum de Craumers [al. Crawemerse], rem arduam et inestimatam laudabiliter incipiens, cinxit castellum regis et exercitum suum uallo maximo, ut suis egressus tantum pateret per castellum de Wallingford, obsessis uero nullus permitteretur exitus. Quod rex audiens, tunc prorsus omnibus copiis sue ditioni pertinentibus agglomeratis duci superuenit terribilis. Terrore tamen nullo dux permotus, licet impar copiis esset regi, uallum, quod exercitui suo fuerat pro munimento, statim deiici iussit; et obsidionem  relinquens aciebus dispositis contra regem splendide processit. uidens igitur inopinate regalis exercitus acies hostium ordinatas in facies suas exsurgentes, timuerunt ualde. Rex autem nullo timore compressus suorum quoque turmas castrorum terribiliter dispositas progredi iussit. Insurrexerunt autem proceres, imo proditores Anglie de concordia inter eos agentes, nichil tamen magis quam discordiam diligentes, sed bellum committere nolebant, quia neutrum exaltare uolebant, ne altero subacto, alteri libere dominaretur; sed semper alter alterum metuens, regiam in eos potestatem exercere non posset. Inducias igitur inter se rex duxque constituerunt coacti nolentes, uterque proditionem  suorum comperientes. Iuueni tamen suo Deus honorem de more contulit. Castrum namque regium, quod dux obsederat, ex illius compactione federis detectum est. Locuti sunt postea rex solus et dux solus amne interposito de pace perpetua inter eos constituenda, de proditione procerum suorum anxie conquerentes inter se. Prelibatum est illud pacis negotium, sed tamen in aliud tempus delatum est. Nondum igitur sopita discordia cum ad sua remeassent, diluculum felicitatis duci magno serenissime comparuit. Suos etenim hostes immanissimos, et summa potentia preditos filium scilicet regis Eustachium et Simonem comitem de Northamptune, Dei prouidentia nil tale metuentes, in eodem demoliuit tempore, unde uirtus et spes  omnium ei rebellantium ex improuiso emarcuit euentu, uterque iuuenis eodem morbo eadem deperierunt hebdomada. Sepultus est Simon comes apud Northamptune, plenus omnium, que non licebant, omnium que non decebant. Sepultus est filius regis in abbatia, quam mater eius fundauerat, apud Feueresham, militia quidem probatus, sed in ea, que Dei sunt, obstinatus, rectoribus ecclesiarum durissimus, persequentibus eam deuotissimus; exstirpatis igitur hostibus Henrici dilecti sui fortissimis, iam Deus ipse tranquillitatem regni ipsius preparabat benignissime.

Tertiam igitur obsidionem congessit circa castellum de Stanford, capta statim urbe rebellantes [al. debellantes] ei, qui turri inerant, nuntios regi miserunt,  auxilium inclusis poscentes. Rex autem obsederat castellum de Tipeswig, quod Hugo Bigot contra eum tenebat, cuius obsidionem cum nollet dimittere, nec inclusus auxilium impendere, redditum est castellum Henrico principi magno; sed et castellum, quod rex obsederat, regi redditum est. A Stanfordia dux Normannorum discedens, Nottingham petiit, et statim urbem cepit. Illi uero, qui castello urbis inerant, urbem ipsam combusserunt.

Interim uero Teobaldus archiepiscopus cum rege de concordia cum duce componenda magno opere tractabat. Ipse frequenter regi colloquens, duci uero per internuntios. Erat ei coadiutor Henricus Wintoniensis episcopus, qui prius regnum funeste  turbauerat, Stephano fratri suo regni diadema contradens; nunc autem penitentia motus cum omnia uideret, rapinis, incendiis, cedibus demolita, ad tantorum finem malorum concordie principium inuigilabat.

Dispositio presertim Dei faciens pacem et creans bonum, condignis Anglie flagellis finem destinans, dedit eis euentum incepti, et ab eo per ipsos pacis serenitas, concordia sacramentis confirmata resplenduit. O quam inestimabile gaudium! quam beata dies! cum in urbe Wintonie processione pontificum et heroum coruscante, et innumerabilis populi frequentia congratulante, iuuenis clarissimus ipso rege ducente gloriose susceptus est.  Ipsum siquidem rex in filium suscepit adoptiuum; et heredem regni constituit. Exinde rex ducem Londonias secum duxit, ibique non minori gaudio ab innumerabilis conuentu plebis, processionibus luculentissimis, ut tantum decebat uirum, susceptus est; sic Dei misericordia pacis auroram, et noctis erumnose finem regno diruto contribuit Anglorum. His igitur actis cum summo gaudio et amore rex Stephanus et filius eius nouus mox conuenturi discesserunt, hec etenim concordia ante Natale Domini confirmata est. Ad octauas autem Epiphanie rursus conuenerunt apud Oxinefordiam, cum iam dux per annum fecit in expugnatione, imo in resuscitatione Anglie in ipsa commoratus fuisset. Igitur ibi principes Anglorum iussu regis  hominium et domino debitam fidelitatem duci simul exhibuerunt; regi autem honorem debitum, fidemque dum uiueret conseruaturi. At hoc conuentu magnifico pace noua fruentes ad propria cum gaudio discesserunt. Nec longa fuit medii mora temporis, cum iterum apud Dunestaple conuenerunt. Ibi aliquantulum dies clarissima obnubilata est. Displicebat enim duci, quod castella post mortem Henrici regis in pessimos usus circumquaque constructa non diruerentur, sicut confirmatum et sancitum fuerat inter eos in concordia et firmissimo federe; pars quidem magna iam erat diruta; quibusdam tamen castellis suorum regis clementia uel uersutia parcens, pacti communionem debilitare uidebatur. Dux igitur super hoc regem angarians,  repulsam passus est. Sed tamen patri nouo consentiens, egre quidem rem distulit, ne concordie lumen exstinguere uideretur, utrinque igitur discessum est in pace; sed non multo post accepta dux a rege licentia uictoriosissimus Normanniam repedauit.

Hec sunt gesta Henrici iuuenum splendidissimi in secundo aduentu suo in Angliam, nec succenseat mihi quispiam, quod de multis ab eo gestis pauca scriptis tradiderim; nec enim de tot et tantis regibus, neque de rebus per tot secula gestis historie plenitudinem contexere potui, quod multos exigeret codices; sed potius historiarum abbreuiationes, ne posteros res geste penitus laterent, in unum contraxi; nunc ad propositum reuertamur.  Itaque dux gloriosus in Gallias rediens, a genitrice sua, et omni gente Normannie, et Andegauis, Cenomanie et Pictauie debita letitia et honore susceptus est. Rex autem Stephanus in pace tunc primo, que regio debebantur honori, adoptiui filii gratia potentissimus obtinuit. O dira mortalium rabies! O nefanda peruersitas! Quidam filii hominum, quorum dentes arma et sagitte, et lingua gladius acutus, inter regem presentem et ducem absentem summopere stimulum discordie studebant seminare. Rex autem uix eorum persuasionibus restare poterat, et processu temporis  iam non restabat. Et prauorum consilia non inuitus, sed quasi nollet dissimulans,  equo licentius audiebat. Sed aliter filii hominum, aliter iudicabat Deus, qui, ut decebat incepta perficiens, prauorum consilia, peruersasque machinationes ad nichilum redigebat. Cum namque castellum, quod uocatur Drake, iuxta Eboracum obsedisset, et obsessum tandem cepisset, aliaque multa uictor obtinuisset et castella diruisset, Doroberniam petiit cum comite Flaudrensi locuturus. Cui alloquens infirmitate, et tandem morte prereptus  est, octo diebus ante festiuitatem Omnium Sanctorum, et in abbatia de Feuersham, iuxta uxorem suam et filium sepultus est, cum fere XIX annis laboriose nimis, et infeliciter regnasset. Miserunt itaque Theobaldus archiepiscopus et quamplures ex Anglie proceribus nuntios festinantes pro domino suo duce Normannorum, ut regnum suscepturus incunctanter adueniret. Impeditus tamen uentis et mari, causisque quam pluribus, paucis diebus ante Natale Domini, cum coniuge, fratribusque suis, multisque potentibus, magnisque copiis applicuit apud Noueforest. Fuit igitur Anglia sine rege quasi sex hebdomadis, nec tamen Dei gratia preueniente pace caruit; uel pro regis amore uenturi, uel timore. At, ut dictum est, cum applicuisset  Londonias petens, ut decebat tantum et tam beatum uirum cum summa letitia, et multis pre gaudio lacrymantibus, in regem benedictus est, et in throno regni splendidissime collocatus est. De cuius temporis beatitudine sic diximus heroice:

Rex obiit, nec rege caret carens Anglia pace,
Hec, Henrice, creas miracula primus in orbe.
Rex nondum, presens nondum, tamen efficis illud
Quod rex non potuit presens .
Quam bene sceptra geres, qui regni flectis habenas,
Nondum sceptra gerens, dum trans maris alta moraris.
Per te, sed sine te fruitur tamen Anglia pace,
Hec aurora tuos precessit, Phebe, nitores,
Ecce uenis radians: radii sunt aduenientis
Certa fides, hilaris clementia, tanta [al. cauta] potestas,
 Lene iugum, uindicta decens, correctio dulcis,
Castus amor, libratus honor, frenata uoluptas.
His igitur radiis dum sceptra decora decoras,
Tu diadema magis, quam te diadema perornat.
Anglia, lethali iamdudum frigore torpens,
Nunc solis feruore noui rediuina calescens,
Erigis impressum terre caput, et uacuatis
Mestitie lacrymis, pre letitia lacrymaris.
Cum lacrymis hec uerba tuo profundis alumno:
Spiritus es, caro sum; te nunc intrante reuixi.





HENRICI ARCHIDIACONI HUNTINGDONENSIS EPISTOLA AD WARINUM De regibus Britonum.

(uide Patrologie tom. CLX, col. 423, in Auctario Roberti de Monte ad Sigebertum.





EIUSDEM EPISTOLA AD WALTERUM DE MUNDI CONTEMPTU [1 1Kb] SIuE DE EPISCOPIS ET uIRIS ILLUSTRIBUS SUI TEMPORIS.


 Waltere, quondam decus iuuenum, quondam delicie rerum, nunc proh dolor! diutino dolore [2 1Kb] decoqueris, nunc lamentabili dolore consumeris. In estatis nostre iucundabili flore librum tibi epigrammaton petice composui; carmen etiam in amore [3 1Kb] acceptabile contexui. Iuuenis autem iuuenilia, nunc senex seni senilia destino. De contemptu igitur mundi quedam tibi et mihi scripsi; in quibus te languens exerceas, et ipse potissimum sepe legendo recurram, nec disserendo rhetorice, nec tractando philosophice: id [4 1Kb] unum omnis pagina diuina intonat, omnia philosophorum ingenia desudant; sed loquendo omnino simpliciter, ut pateat pluribus, id est minus doctis et de his que tu et ego uidimus, hinc iam senes contemnere contemptibilia  discamus. Nihil igitur de historiis, nichil de ante relatis, sed que uidendo scimus, quia tale testimonium nec aliud lex admittit, apponimus. Quod si temporis nostri posteris nomina barbara uideantur; uel quia tot apponuntur, asper et obliquus tedeat tractatus; nonne saltem mihi et tibi proderit?

Sit [5 1Kb] igitur primum capitulum de his que in Ecclesia nostra contigerunt. Igitur a pueritia omnia fere uitia preter luxuriam pullulant hinc [6 1Kb] , quia cacumen erigit rigidissimum et principatum nimius amor presentium. Cum autem etatis naturali bono mala multa pueritia uacuentur, uelut in scientia leuitas, mutabilitas et alia; hoc predictum, quod  iucundius est ceteris et melle uenenato conditius [7 1Kb] , remanet et crescit. Aetatis tamen magno processu pungere uidentur que mulcebant, et amaricare que indulcabant. Usu tamen mali uelut hamo inextricabili capte mentes diuitiis et deliciis fugientibus retinentur. Quod a me ipso didici. Cum namque puerulus, cum adolescens, cum iuuenis, Roberti presulis nostri gloriam conspicerem; scilicet equites decentissimos, adolescentes nobilissimos, equos pretiosissimos, uasa aurea et deaurata, ferculorum numerum ferentium splendorem, uestes purpureas  et byssinas; nichil nimirum beatius estimare potui. Cum igitur omnis [8 1Kb] , et ipsi etiam qui de mundi contemptu legebant in scholis, ei obsequerentur; et ipse quasi pater et dominus [9 1Kb] omnium estimatus, mundum ualde diligeret et amplexaretur; si quis tunc mihi hec pulcherrima, que omnes admirabamur, contemnenda diceret, quo uultu, quo animo ferrem? Insaniorem Oreste, importuniorem Thersite iudicassem. Nihil tanti uiri tante beatitudini obesse posse putabam. uir tamen effectus, narrationem audiui de turpissimis omnino conuiciis ad eum dictis; que si mihi nichil habenti in tanta audientia dicta fuissent, semimortuum me ducerem. Cepi ergo illam inestimabilem beatitudinem minoris pendere. Quia uero multis secularibus solent ante  mortem acerbissima contingere; quid ante finem ei contigerit, edisseram. Qui iustitiarius totius Anglie, et ab omnibus summe formidatus fuerat, in ultimo uite sue anno bis implacitatus est a rege per quemdam iustitiarium ignobilem, et damno grauissimo cum dedecore bis afflictus. Unde tanto stupore mentis angariatus est, ut cum ego iam archidiaconus eius inter prandium iuxta eum recumberem, lacrymas eum fudisse uiderim. Causam quesitus: Quondam, inquit, astantes mihi pretiosis induebantur. Nunc mulcte regis, cuius semper gratie studui [10 1Kb] , compegerunt eos agninis uestiri. Tanta uero post hec desperatione de regis amicitia usus est, ut cum laudes egregie, quas rex de eo absente  dixerat, ei recitarentur, suspirans dixit [11 1Kb] : Non laudat rex quempiam suorum, nisi quem uoluerit funditus ledere [12 1Kb] . Rex namque Henricus, si dicere fas est, summe simultatis erat, et nimis [13 1Kb] inscrustabilis. Post paucos exhinc dies apud Wodestoc, ubi rex conuentum hominum et ferarum statuerat, cum episcopus loqueretur cum rege et episcopo Salesburiensi, qui summi erant in regno, percussus est apoplexia. uiuus tamen, sed elinguis, in hospitium suum deportatus, presente rege mox exspirauit. Rex magnus, cui semper seruierat, quem  ualde dilexerat et metuerat, quem tanti ducebat, in quem adeo confidebat, nichil pluris in necessitate summa fuit [14 1Kb] mendico. Animaduertite igitur non frustra dictum: Maledictus, qui confidit in homine, et qui ponit carnem brachium suum .

Dum igitur puer uel adolescens uel iuuenis conspiciunt beatos, percogitent [15 1Kb] quam sit eorum finis ambiguus, et in hoc etiam mundo marcescere incepturi sint in miseriis. Fuit autem Robertus presul mitis et humilis, multos erigens, nullum deprimens, pater orphanorum, delicie suorum; hoc tamen usus est fine. Tractandum autem erat de precessore eius Remigio, qui cum Willelmo rege in Anglia uenit, et bello interfuit; qui postea episcopatum Dorecestrie [16 1Kb] predicto rege largiente suscepit; qui  demum sedem episcopatus a Dorecestria [17 1Kb] in Lincolniam transtulit; qui ecclesiam nostram fundauit, fundatam possessionibus uariis ditauit, ditatam personis honestissimis inflorauit. Scilicet non loquimur nisi de auditis et uisis, eum autem non uidimus; clericos autem uenerabiles, quos in ecclesia primos imposuit, omnes uidimus [18 1Kb] . Radulfum igitur sacerdotem reuerendum constituit decanum. Reinerum uero, in cuius loco Gaufridus nepos eius adhuc degit, thesaurarium exhibuit. Reinerus uir adeo religiosus fuit, ut sepe in tumulo quem morti sue preparauerat, psalmodiam exerceret, et domui eternitatis se [19 1Kb] assuescens diutius orabat; ut cum orare non posset, ibidem recumbens a Dei pietate  uisitaretur. Felix exemplum uiri clarissimi. Nec tacendus est Hugo sacerdos, uir memoria dignus, principium et quasi fundamentum Ecclesie. Cui succedit Osbertus, uir omnino comis et desiderabilis. In quorum loco iam Willelmus exstat, iuuenis magne indolis. Guerno uero cantor effectus est. Huius in loco Radulfus inpresentiarum cantor degit. Nec pretereo Albinum Andegauensem, magistrum quippe meum. Cuius fratres honestissimi et consocii mei; qui trino pollebant habitu, scientia profundissima, castitate clarissima, innocentia summa; occulto tamen Dei iudicio lepra percussi sunt; sed iam purgamento mortis mundati sunt. Septem autem archidiaconos septem prouinciis, quibus preerat,  Remigius imposuit; Richardum archidiaconum Lincolnie, cui successit Albertus Longobardus, cui etiam successit Willelmus Baiocensis, et nunc Robertus iunior, omnium archidiaconorum, qui in Anglia sunt, ditissimus. Cantebrigiensi et Huntendonensi et Hertfordensi Nicolaum: quo nullus erat corpore formosior; nec moribus corpori multum absimilis erat. Cuius circa transitum cum Cantebrigensis prouincia ab episcopatu nostro separata, nouum episcopum suscepisset, duabus reliquis prouinciis archidiaconus et ipse successi. Nigellum uero archidiaconum Hamtonie preposuit, cui successit  Robertus; quibus modo Willelmus nepos Alexandri episcopi nostri egregius [20 1Kb] . Leicestre uero Radulfum; cui successit Godefridus, quibus Walterus uir omnino laudandus, nunc uero Robertus de Querceto, uir fama dignus. Oxenfordie quidem preposuit Alfredum [21 1Kb] , cui successit Walterus superlatiue rethoricus. Buchingeham preposuit Aluredum paruum; cui successit Gislebertus, uersibus et prosa et habitu curialissimus. Quibus successit Rogerus, iam Cestrensis episcopus effectus. Postea Richardus, nunc uero Dauid frater Alexandri uenerabilis episcopi, a primo quintus. Septimum uero archidiaconum Bedefordie preposuit Osbertum. Cui successit Radulfus, miserande occisus. Quibus Hugo [22 1Kb] nunc uero Nicolaus, a primo quartus. Ceteri  uero clerici honestissimi, ne prolixitatis arguar, taceantur. Cogita [23 1Kb] igitur, quomodo predicte persone uenerabiIes exinanite sunt, et mox obliuione etiam [24 1Kb] absorbende sint. Imo mente reuolue omnes, quos in choro dextro, omnes quos in choro sinistro prius uidimus. Nec unus quidem [25 1Kb] superest. Amabant que amamus; optabant que optamus; sperabant que speramus: mors omnes dedit obliuioni. Cogitemus igitur, quia et nos similiter eadem manet obliuio. Curemus omni nisu querere quod duret, quod stabile sit, quod differat a somno; imo quod aliquid sit, quia hec nichil sunt.

Secundum capitulum ad contemptum mundi est  de his, quos in summis deliciis educatos uidimus summis miseriis tandem deletos. Ideo autem per capitula tibi scribo; ut quia diuersorum nomina et gesta ubique [26 1Kb] dispersa intermiscentur, hinc aptior [27 1Kb] et dilucidior fiat tractatus. uidimus igitur Willelmum filium regis, uestibus sericis et auro consutis indutum, famulorum et custodum turba consertum, gloria quasi celesti coruscantem. Ipse unicus erat regis et regine filius; nec dubitabat se diademate sublimandum. Enimuero nescio quid magis afferebat ei certa spes in futurum regnandi, quam patri suo ipsa essentia regni; quia pater magnum regnandi spatium iam preterierat, filio totum adhuc reseruabatur. Pater etiam iam de  amissione cum mentis angaria cogitabat; filius uero tantum ad habendum cum gaudio totus inhiabat. Displicebat autem mihi, et in animo [28 1Kb] cladem futuram portendebat nimius circa eum cultus et nimius in ipso fastus; et dicebat animus meus: Hic adeo delicatus nutritus [29 1Kb] in cibum ignis. Ille autem semper de regno futuro de fastigio superbo tumidus cogitabat. Deus autem dicebat: Non sic impii, non sic . Contigit igitur ei, quod pro corona auri rupibus marinis capite scinderetur; pro uestibus deauratis nudus in mari uolutaretur; pro celsitudine regni maris in fundo piscium uentribus  sepeliretur. Hec fuit mutatio dextere Excelsi. Richardus etiam Cestrensis consul, filius unicus Hugonis consulis, summo splendore nutritus, summa exspectatione patris heres eximius, adhuc imberbis, in eadem naue deperiit, et eamdem sepulturam habuit. Richardus quoque filius regis nothus, ab episcopo nostro Roberto festiue nutritus, et in eadem qua degebam familia a me et aliis celebriter honoratus; cuius indolem mirabamur, et magna queque exspectabamus, in eadem naui cautibus illisa, cum mare uentis careret, subita morte raptus est, et a mari uoratus est. Cum igitur Willelmus regis nepos, filius scilicet Roberti ducis Normannorum, iam solus regius esset heres, et omnium exspectatione dignus iudicaretur; et probitate ineffabili  consulatum Flandrie adeptus esset, et uigore inexterminabili Theodoricum signis collatis superasset; paruo ictu sauciatus [30 1Kb] deperiit. Omnes qui eum regem futurum securi expectabant, et quosuis ad lubitum preiudicabant, illusi sunt. Si singula sequerer exempla, fieret Epistola codex magnus. Nunc autem decanum nostrum Simonem non pretereo, qui filius Roberti presulis nostri fuit; quem genuerat dum cancellarius Willelmi magni Regis esset. Qui, ut decebat, regaliter nutritus, et adhuc impubes, decanus noster effectus, in summam regis amicitiam et curiales dignitates mox prouectus est. Erat autem celer ingenio, clarus eloquio, forma uenustus, gratia coruscus, etate iunior, prudentia  senilis, sed superbie uitio respersus. Ex superbia creuit inuidia, ex inuidia odium, ex odio detractiones, iurgia, delationes. Bene igitur prophetauit de se dicens: Ego curialibus interponor, quasi sal anguillis uiuentibus. Sicut enim sal anguillas excruciat; sic delationibus suis omnes regi famulantes distorsit. Sicut sal anguillarum destruitur humore, sic ipse omnium aspiratione annullatur [31 1Kb] . Huius tamen prophetie partem priorem intellexit, alteram non preuidit. uerumtamen de se dixit nescius. Summus igitur in fastigio curie et regni, post dies in summum regis odium deuolutus est; et in carcerem positus, per latrinam aufugisse dicitur; et in exsilium et miseriam iuuenis intrauit. Bene igitur in illo propheticum patuit: Qui in  croceis nutriebantur, amplexati sunt stercora . Non igitur magni estimemus, cum nobiles pueros uel iuuenes uiderimus, tam forma quam diuitiis et fauoribus perradiare; cum sepenumero in summas miserias redigantur. Nunc [32 1Kb] omnis exspectatio stultorum dissoluta est: et quod nichili erat, ad nichilum redigetur [33 1Kb] .

Tertius erit Tractatus ad huius uite labentis despectum; que utinam despici posset a me, quantum animus optat meus, et dignitas exigit sua; de sapientia huius mundi, scilicet de hoc quod potissimum est in mundo. Illa namque pretiosior est  cunctis opibus terre; et omnia, que in mundo desiderantur, huic non ualent comparari. Scriptum est tamen. Sapientia huius mundi, stultitia apud Deum . Quod Apostoli signaculum uisis prosequitur [34 1Kb] exemplis. Fuit igitur Robertus consul de Mellend in rebus secularibus sapientissimus omnium hinc usque in Ierusalem degentium. Fuit scientia clarus, eloquio blandus, astutia perspicax, prouidentia sagax, ingenio uersipellis, prudentia insuperabilis, consilio profundus, sapientia magnus. Possessiones igitur magnas et uarias, quas uulgo uocant honores [35 1Kb] , et urbes et castella, uicos et uillas, flumina et siluas, predictis acquisierat instrumentis. Erant autem honores eius non solum in Anglia, sed etiam [36 1Kb] in Normannia [37 1Kb] Francia.  Pro libitu suo igitur reges Francorum et Anglorum nunc concordes uniebantur, nunc discordes preliabantur. Si aduersus aliquem insurgebat, contritus humiliabatur. Si prodesse uolebat, gloriosus exaltabatur. Hinc thesauri copia, scilicet auri et argenti, gemmarum et palliorum, incredibiliter ei confluxit. Cum igitur in summo statu glorie sue degeret; contigit quemdam alium consulem sponsam ei tam factione quam dolosis uiribus arripuisse. Unde et in senectute sua mente turbatus et angaria obnubilatus, in tenebras meroris incidit; nec usque ad mortem se letum uel hilarem sensit. Cum igitur post dies dolori dedicatos [38 1Kb] et in infirmitatem mortis prenuntiam incidisset; rogatus est ab archiepiscopo  et sacerdotibus, cum ei confessionis purgatorium impenderent officium, ut terras quas ui uel arte multis abstulerat, penitens redderet, et erratum lacrymis lauaret. Quibus respondens ait: Si terras quas aggregaui, multifariam diuisero, quid miser filiis meis relinquam? Cui contra ministri Domini: Sufficient filiis tuis hereditates pristine, et quas iuste terras acquisisti. Cetera redde. Alioquin animam deuouisti gehenne. Respondit autem consul: Filiis omnia tradam; ipsi pro salute defuncti misericorditer agant. Eo defuncto, filii eius magis iniuste congregata iniuste studuerunt augere, quam aliquid pro salute patria [39 1Kb] distribuere. Liquet igitur summam uiri sapientiam in fine, quo laus canitur, non solum in summam stultitiam,  sed in cecam deuenisse insaniam. Quid memorem Gislebertum cognomine Uniuersalem, episcopum Londoniensem? Non fuit ad usque Romam par ei scientia. Artibus erat eruditissimus, theoria singularis et unicus: fama igitur celebris et splendidus. Quapropter dum scholas regeret in Niuernis Gallia, ad summum Londonie sacerdotium uocatus est, et exoratus accessit [40 1Kb] . Qui magna exspectatione susceptus, cepit auaritie crimini deseruire; multa perquirens, pauca largiens. Moriens siquidem nichil diuisit. Sed infinitam thesauri copiam rex Henricus in eius deliciis inuenit. Ocree etiam episcopi auro  et argento referte in fiscum regium allate sunt. Unde uir summe scientie ab omni populo habitus est pro stultissimo. Quid etiam de Randulfo [41 1Kb] regis cancellario? Qui cum esset uir sagacissimus, astutus et callidus, omnem uim sapientie sue conuertit ad simplices deheritandos [42 1Kb] et pecunias eradendas. Sed inter agendum decidit in languores interminabiles. Tunc uero quasi Deo renitens et nature uictor, facinus cumulare, quos poterat deuorare non destitit. Crescebat autem cum cruciatu cupiditas, cum dolore [43 1Kb] dolus; donec cum ex equo quo rueret [44 1Kb] super eum monachus equitauit, et insolita morte demolitus est. Ex infinitorum silua exemplorum ad mundi sapientiam imo fallaciam discernendam iam dicta sufficiant.

 Quarto subdetur loco uirorum magni nominis felicitas; quam scilicet se dedisse regi [45 1Kb] Dauid Dominus ipse pronuntiat his uerbis: Feci quoque tibi nomen grande iuxta nomen magnorum qui sunt in terris . Ille igitur hanc felicitatem feliciter habuit; nostri autem infeliciter. His namque temporibus non peruenitur ad magnum nomen nisi summis sceleribus. Thomas princeps magnus iuxta Laudunum in Gallia principans, magnus erat nomine, quia summus erat scelere. Ecclesiis igitur circumiacentibus hostilis, omnes in fiscum suum redegerat. Si aliquem ui uel dolo in captione sua tenebat, non falso dicere poterat: Dolores inferni circumdederunt me . Cedes humana,  uoluptas eius et gloria. Comitissam contra solitum in carcere posuit. Cui crudelis et spurcus, compedes et supplicia diebus, ut pecuniam extorqueret, stuprum noctibus inferebat, ut eam derideret. A carcere in lectum [46 1Kb] homines crudelissimi quaqua nocte ferebant. A lecto quaqua die in carcerem referebant [47 1Kb] . Pacifice loquens proximum, in corde non sine risu gladio transpungebat. Unde gladium sepius sub chlamide nudum ferebat, quam uaginatum. Hunc igitur homines [48 1Kb] timebant, uenerabantur, adorabant. Fama omnis Gallie circa illum. Crescebat in dies eius [49 1Kb] possessio, crescebat thesaurus, crescebat seruitus. Audire finem scelerati desideras? Gladio lethaliter percussus, penitentiam recusans,  et a corpore Domini collum retorquens, sic periit; ut bene dici posset:

Conueniens uite mors fuit ista tue.

uidisti Robertum de Belesme: qui princeps Normannensis in carcere [50 1Kb] positus, erat Pluto, Megera, Cerberus, uel si aliquid horrendius scribi potest. Nec curabat captos redimere, sed interimere. Filioli sui oculos sub chlamide positi quasi ludens pollicibus exstinxit [51 1Kb] ; homines utriusque sexus ab ano usque in ora palis transforabat. Erat ei cedes horribilis hominum cibus iucundus anime. Erat igitur in ore omnium positus, ut diceretur in prouerbiis:  Mirabilia Roberti de Belesme. Tandem ueniamus ad finem, scilicet ad rem optabilem. Qui ceteros carcere uexauerat, in carcere perenni a rege Henrico positus, longo supplicio sceleratus deperiit. Quem tantopere fama coluerat, dum uiueret, in carcere utrum uiueret uel obisset, nesciuit: diemque mortis eius obmutescens ignorauit. Hos igitur duos inter multos descripsi. Nec iam amplius de gente ipsius [52 1Kb] demonibus horrenda loquendum duxi.

Quinto tractabitur de summis hominum, qui sic sunt in rebus humanis, ut generalissima in predicamentis. Reges uero gentium subditis suis quasi Deus sunt. Quibus omnes iuramento se deuouerunt, quibus stelle celi deseruire uidentur. Horum igitur cacuminum mundi tanta sublimitas est, ut in  eos uidendo ceteri non satientur, ut eis cohabitantes super homines estimentur. Nec mirandum est, si ad eos inspiciendos mulierum turba [53 1Kb] uel iuuenum, uel etiam uiri leuitatis prosiliunt. Sed etiam sapientes et discretione graues ad uidendum sepe uisos, nescio qua gratia mulcente, impelluntur. Quid igitur est? quid iucundius? quid beatius esse potest? uellem tamen unum ex eis tibi colloqui, et mentis sue secreta funditus reuelare. Longe aliter iudicares. Cum eos alii beatos iudicent; ipsi dolore decoquuntur, timore detorquentur. Nemo in regno eorum par eis miseriis, par [54 1Kb] sceleribus. Unde dicitur: Regia res scelus est. Rex Henricus fratrem suum et dominum Robertum in carcerem  perennem posuit, et usque dum moreretur detinuit. Neptium suarum oculos erui fecit, et multos proditione cepit, multos dolose et subdole [55 1Kb] interfecit, multa contra sacramentum [56 1Kb] egit; semper cupiditati et auaritie deseruiuit. Quos terrores sensit, dum frater eius Robertus in eum exercitus a Normannia in Angliam duceret? Concordiam quidem territus cum eo instituit; sed in ea procerum optimos periurare fecit; quia pacem fregit et fratrem cepit. Quos terrores habuit, dum consul Andegauensis castella eius diriperet, nec ipse procedere auderet? Quos terrores habuit [57 1Kb] , dum Baldwinus consul Flandrensis Normanniam ipso presente inflammaret, nec ipse procedere auderet? Quomodo mente contribulatus est, cum filii eius et filie et  proceres pelago deuorati sunt? Quibus curis demolitus est, dum nepote suo Willelmo Flandriam adipiscente, se diadema regni amissurum pro certo putaret? Hic tamen beatissimus regum habitus est. Sed certe miserrimus est. Quid de Philippo rege Francorum et Lodoueo filio eius, qui temporibus nostris regnauerunt; quorum deus fuit uenter , imo funestus hostis fuit. Adeo namque uorauerunt, ut se ipsos pinguedine amitterent, nec sustinere se possent. Philippus olim pinguedine defunctus est. Lodoueus adhuc iuuenis, pinguedine  tamen iam mortuus est. Quid autem de felicitate eorum? Nonne Philippus a suis sepe uictus est? Et a personis uilissimis sepe fugatus est? Nonne Ludouicus per regem Henricum a Marcio campo expulsus est; et a suis, ut patet, sepenumero fugatus est? Rex uero Norwegensis fratrem suum regem nuper bello cepit, oculos capto eruit, mentulam abscidit, pedem dextrum ademit, filium eius lactentem excapitauit, pontificem eius laqueo suspendit. Infelix eque rex uterque. Sed oppones: Cur igitur regem Henricum in Historia tua tantis laudibus extollis, quem hic tantis criminibus subuertis? Ad quos [58 1Kb] respondeo: Regem sapientia magnum dixi, consilio profundum, prouidentia clarum, armis insignem, gestis sublimem, diuitiis singularem; et  tamen omnia que hic apposui, uera nimis sunt, et utinam falsa essent. Sed forsitan adhuc dices: Triginta et quinque annis iam regnauit, et multo plura, si numeres, prospera sensit quam aduersa. Contra quod ego: Imo nec millesima pars fortune eius prosperitati potest adhiberi. Ea namque que prospera uidebantur, doloribus semper immista erant. Cum regem Francie prelio uicit, quam longa turbatione mentis breue illud gaudium adeptus est? Breue dico; quia mox alius exercitus insurgens mentis febribus aliis eum conturbauit. Quod si diuturnitatem uite et regni miraris, iam non per biennium regnaturum uir Dei predixit. Nuper itaque uidebis misere uite miserum finem. Quod utinam, si fieri potest, absit! sed tamen non aberit. Non  igitur mireris reges istos infelices; sed Deum solum felicem, et regna felicia suis dantem.

Sextus autem, qui et ultimus erit, Tractatus de regni regis proceribus habeatur, qui nuper potentissimi fuerunt, nec iam impotentes sunt. Iam uero [59 1Kb] nichil sunt, nusquam sunt; et per excessum pene dici potest, nunquam fuerunt. Nunc etenim fere nemo eorum recordatur. Omnis memoria eorum interire incepit; mox nulla erit; ad nichilum deuenient tanquam aqua decurrens. Audi igitur, Waltere consors carissime, sermocinationem de uiris illustribus, sed tamen in audiendo tediosum, licet eos oculis nostris inspeximus [60 1Kb] . Splenduit igitur temporibus nostris Lanfrancus archiepiscopus,  uir philosophus, uir perspicuus. Cui successit Anselmus, philosophus et sanctissimus. uidimus post eos Radulfum, dignum tanta celsitudine habitum. Postea uero sedit Cantuarie Willelmus, cuius laudes dici nequeunt; quia non sunt. Inpresentiarum Tedbaldus, uir omni laude dignus. Fuit etiam temporibus nostris Walchelinus [61 1Kb] , Wintoniensis episcopus; cui successit Willelmus Giffardus, uir nobilissimus. Hi quoque exinaniti sunt, et ad nichilum deuenerunt. Nunc autem sedet in loco illorum Henricus [62 1Kb] nepos Henrici regis; qui futurus est  nouum quoddam monstrum ex integro et corrupto compositum, scilicet monachus et miles. Fuit etiam tempore nostro Ingulfus presul Rouecestrensis; post quem Radulfus; post quem Arnulfus [63 1Kb] : deinde Ioannes. Hi omnes exinaniti sunt. Nunc autem sedet [64 1Kb] mox periturus. Tempore nostro episcopus Londoniensis Mauricius decessit; post quem Richardus; post quem Gislebertus magnus philosophus. Nunc uero Robertus, uir animo magnus. Et hi exinaniti sunt. Badonie [65 1Kb] uero Ioannes medicus, et Godefridus. Nunc uero sedet ibidem Robertus: et hi iam nichil sunt. Wirecestrie Samsonem uidi clarissimum: post hunc Leulfum [66 1Kb] . Nunc autem ibidem Simonem uidemus. Cestrie uero uidimus Robertum pontificem; deinde alium Robertum, qui  cognominatus est peccatum. Nunc autem sedet Rogerius, mox nichilum futurus. Norwicie sedit Herbertus, uir benignus et doctus, cuius exstant scripta. Cui successit Euerardus, uir crudelissimus, et ob hoc iam depositus. Nunc uero sedet ibidem Willelmus. Heliensis episcopus primus fuit Herueus, cui successit Nigellus. Salesberiensis episcopus fuit Osmundus; cui successit Rogerius, uir magnus in secularibus, nunc uero regis iustitiarius [67 1Kb] . Excestrie uero sedit Robertus nuper mortuus, et pridem cecus; nunc uero nepos eius [68 1Kb] . In Sicestria [69 1Kb] uero sedit Radulfus; in cuius loco sedet Pelochin, uir Gnatonicus, et ob hoc iam depositus. Dunelmie uero sedit Willelmus, qui occisus est; post quem Randulfus, qui totam raptor Angliam  succendit. Quibus successit Gaufridus: inpresentiarum uero Willelmus. uidimus autem Gerardum archiepiscopum Eboracensem; post eum Thomam, post eos Turstanum omnino laudandum; sed nunc Willelmum eiusdem Ecclesie thesaurarium. Lincolnie uero tempore nostro Remigius deguit episcopus. Cui successit Robertus, uir clementissimus. Quibus successit Alexander, uir fidelis et munificus. Hactenus de episcopis. Nonne uidisti Hugonem consulem Cestrie, et Richardum filium eius, et Randulfum successorem eorum, et nunc alium Randulfum? et hi omnes exinaniti sunt. uidisti uirum nequissimum et sapientissimum in secularibus, de quo predixi, scilicet Robertum consulem  de Mellend [70 1Kb] , et nunc filium eius Robertum laude paruum. Nonne uidisti Henricum consulem de Warewic, et filium eius Rogerum, qui nunc degit, animis ignobilem? uidisti Willelmum consulem Warennie, et Robertum consulem de Belesme, et Robertum consulem de Moretoil: de quibus in Historia Anglorum locuti sumus, et Simonem consulem Huntendonie, et Eustachium [71 1Kb] Bolonie, et alios multos. Et ipsa memoria tediosa est. Qui cum potentissimi et aspectu intento dignissimi uiderentur; nunc nec pronuntiatione digni sunt. Sed et  pellis ouina, in qua depinguntur eorum nomina, perdita uidetur omnino. Nec inuenimus oculos, qui eam perlegere uelint. Testis est hec epistola, quam pro nominibus potentissimorum et omnium assurrectione dignissimorum nemo tamen uel uix aliquis potest perlegere. Quid memorem Alduinum dominum meum abbatem Rameseie, et successorem eius [72 1Kb] Bernardum, et postea Remaldum uirum callidum sed inclementem, nunc Walterum [73 1Kb] uirum elegantem? Et hi ubi [74 1Kb] sunt? Turaldus abbas Burgensis, et Ernulfus, et Matthias, et Godricus, et Ioannes, et Martinus, quos omnes uidimus, exinaniti sunt, et ad nichilum deuenerunt. Queris autem, cur post mortuos et in fine uiuos interponam, et iam ad nichilum deuenisse dicam? Cuius causa  hec est. Sicut enim mortui ad nichilum deuenerunt; ita et isti mox deuenient: imo ut liberius dicam, iam deuenerunt. Nostra namque, que dicitur, uita, ut Tullius ait, mors est. Ex quo incipis uiuere, incipis mori. Pretereo uiros clarissimos, scilicet Radulfum Basset [75 1Kb] , et filium eius Richardum, iustitiarios totius Anglie [76 1Kb] , et alios absque numero; quibus iamdudum magni custamenti [77 1Kb] seruitium impendere iucundum esse [78 1Kb] mihi uidebatur; nunc autem mortuis breuissimam scribendi operam uile uidetur impendere. Cogita igitur, Waltere, quam nichil sit hec presens uita. Cum namque uideamus potentissimos, qui eius diuitias plenarie adepti sunt, nichil effecisse; ne et nos nichil efficiamus, queramus aliud iter uite, in qua beatitudinem  speremus et adipiscamur. Surge, frater, surge et quere; quia in hac uita quod quesisti, nunquam inuenisti. Nonne rex Alexander, uir, ut ita dicam, plus quam potentissimus, paruo tandem ueneno demolitus est? Non inuenit quod quesiuit. Nonne et Iulius Cesar, uir eque uel magis potens, cum omnia subiugasset, stilis exinanitus est? Quod quesiuit, non inuenit. Quere igitur quod inuenias, quere uitam post uitam, quia uita non est in hac uita. O Deus magne, quam iuste mortales dicimus [79 1Kb] ? Mors enim nostra, ex quo uiuimus, coninua est. Illa autem que dicitur mors, finis nostre  mortis est. Quidquid enim agimus, quidquid dicimus, ex quo actum est uel dictum, statim moritur. Memoria quidem eorum, ut circa mortuum, aliquandiu uiuit. Cum autem et illa deperierit, iam quasi secunda mors facta omnia et dicta nostra omnimode annichilauit. Ubi est quod heri feci? ubi quod dixi? Ad nichilum deuenerunt. Ubi et quod preterito anno, hodierna die feci uel dixi? Aeterna morte obliuionis absorpta sunt. Optemus igitur in hac morte mortem; quia non euademus hanc uiuendi mortem, nisi corporis mortem [80 1Kb] ; que scilicet medius terminus est mortis et uite. Sed antequam epistolam hanc perfinierim, nuntiatum est amicum meum, cui scribebam, mortis legibus concessisse. O mortalium sors abiecta nascendi, misera uiuendi, dura moriendi. O mors, quam cito proruis?  quam inopinato [81 1Kb] irruis? quam magnifice subruis? Ille igitur qui post mortem est medicus, donet tibi, Waltere, antidotum sue pietatis ad capescendam uitam continue sanitatis. Iam tibi quidem epistola mitti non potest sed epitaphium; breue scilicet monumentum cum lacrymis scribendum est.


Henricus tibi serta gerens, epigrammata primum,
   Prelia mox ueneris, germina [82 1Kb] deinde tuli.
Nunc, Waltere, tibi fero carmen funebre totus.
   Alter ab Henrico qui tria serta tulit.
Dimidius perii: periit meus et decor et lux;
   Formaque mensque uiri, mens caritate pari.
 Mens assueta uiris [83 1Kb] dare magna, tamen pudibunda [84 1Kb] ;
   Mente minora sua se tribuisse uidens.
Mens assueta uiri quantumlibet alta parare;
   Sed cum multa paret, xenia parua timet.
Mens assueta uiri festiuo tradere uultu,
   Letitiaque pari congeminare datum.
Mens assueta uiri dare sic, ne danda rogentur,
   Preueniens uocem, bina ferente, manu.
Nil medium nil par magnis uir summus habebat.
   Summa Dei sit ei gratia, grata quies.




ANNO DOMINI MCLXuIII
ODO DE DEOGILO ABBAS S. DIONYSII





NOTITIA HISTORICO-LITTERARIA


 Odon, ou Eudes, naquit à Deuil dans la uallée de Montmorency  . S'étant fait religieux à l'abbaye de Saint-Denis, il s'y distingua par ses bonnes meurs, sa prudence et ses talents. Suger son abbé le fit connaitre à la cour, et lui procura l'honneur d'accompagner le roi Louis le Ieune à la Terre-Sainte, en qualité de secrétaire et de chapelain. Le monarque n'eut qu'à se louer de ce choix, comme le témoigne une de ses lettres écrite à Suger dans le cours du uoyage  . A son retour, Odon fut mis à la tête de la nouuelle colonie que l'abbé de Saint-Denis établit, l'an 1150, à l'abbaye de Saint Corneille de Compiègne. Suger étant mort l'année suiuante, tous les suffrages tombèrent sur Odon pour le remplacer. Peu après son élection, il se uit en  butte aux traits de la calomnie, et eut besoin de l'appui de saint Bernard pour les repousser  . Le saint homme écriuit en sa faueur trois lettres au pape Eugène III, qu'Odon lui-même, comme il est uraisemblable, alla trouuer en personne. Il était connu du Pontife par deux uoyages qu'il auait déià faits à Rome; le premier l'an 1149, en reuenant de la Terre-Sainte à la suite du roi de France; le second en 1150, pour faire confirmer la réforme de l'abbaye de Compiègne.

Après auoir triomphé des ennemis de sa réputation, il eut à combattre ceux qui attaquaient les biens de son monastère  . De ce nombre était l'archeuêque de Bourges, dont les entreprises  obligèrent notre abbé à reprendre la route de Rome au commencement de l'année 1153. Henri de France, éuêque de Beauuais, lui suscita, pour de semblables intérêts, une nouuelle querelle, dont le pape Adrien Iu renuoya le iugement à l'éuêque de Paris  .

La fermeté d'Odon à défendre le temporel de sa maison ne partait pas d'un principe d'auarice et  de cupidité. Il sut donner des preuues de désinté ressement et de générosité dans l'occasion; témoin la donation qu'il fit de la terre de Froyères aux abbayes d'Ourcamp et de Châalis  . Le roi ne cessa de lui continuer les marques de bonté dont il auait honoré son prédécesseur, sans que néanmoins il paraisse l'auoir admis dans les affaires du gouuernement. On uoit un diplôme de ce prince  , dans lequel il lui donne la qualité d'ami, en accordant à l'abbaye de Saint-Denis le droit de tenir marché tous les ans à Saint-Clair-sur-Epte, dans le uexin français. Les sauants, parmi lesquels il pouuait figurer, recherchèrent aussi son amitié. C'est à lui que Iean Sarrazin dédia sa traduction des euures de Saint-Denis  . Il cessa de uiure en  1162, et eut pour successeur Eudes de Tauerni.

Odon ne se borna pas, dans le uoyage de la Terre-Sainte, aux fonctions qu'il exerçait auprès du roi. Témoin sur sa route de quantité d'éuénements mémorables, il s'empressa, dès qu'il fut arriué à Antioche, d'en transmettre le souuenir à la postérité. C'est ce qu'il exécuta par une relation partagée en sept liures ou liurets, qu'il adressa en forme de lettre à son abbé Suger  .

Le premier liure renferme ce qui se passa depuis la publication de la seconde croisade, iusqu'au départ du roi. Dans le deuxième on décrit la marche des croisés iusqu'à leur entrée dans la Bulgarie. Le troisième les conduit de là à Constantinople.  Le passage du bras de Saint-George et leur entrée dans la Romanie font le suiet du quatrième liure. Dans le cinquième, on fait le récit des malheurs arriués à l'armée des croisés allemands sur la route de Nicomédie à Antioche, et de son retour forcé uers Constantinople. Le sixième roule sur les auentures diuerses qu'éprouua l'armée de Louis le Ieune, de Nicomédie à Satalie. Enfin, dans  le septième on uoit les motifs qui déterminèrent ce prince à s'embarquer, les circonstances de cet embarquement, et son arriuée à Antioche. C'est par où se termine l'ouurage.

uoici maintenant les circonstances de cette relation, qui ont échappé à nos historiens modernes.

Engagé à l expédition de la Terre-Sainte, Louis écriuit des lettres à l'empereur d'Allemagne et à celui de Constantinople, pour leur demander le passage sur leurs terres, des marchés sur la route pour les uiures, et des banques pour le change des espèces monnayées. L'empereur grec fit au roi de France une réponse bassement flatteuse, où, lui donnant les louanges les plus outrées, il lui promettait  au delà de ce qu'il auait demandé. Cette réponse ayant été lue dans le parlement d'Etampes, les ambassadeurs du roi de Sicile, qui étaient présents, déclarèrent qu'on ne deuait point y aiouter foi, connaissant, disaient-ils, par l'expérience et par l'histoire, la fourberie des Grecs. L'assemblée ne tint compte de cet auertissement, sur le préiugé qu'il était dicté par l'auersion des Siciliens contre les Grecs, auec lesquels ils étaient alors en guerre. Là-dessus les ambassadeurs se retirèrent en gémissant et prédisant les malheurs qu'on éprouua.

Le roi s'étant rendu à Worms auec son armée, y passa le Rhin sur un grand nombre de bateaux que l'empereur Conrad lui auait fait préparer. On s'arrêta sur l'autre riue du fleuue pour attendre les  troupes anglaises et normandes, conduites par Arnoul, éuêque de Lisieux. »Ce fut là, dit notre auteur, que la folie des nôtres commença à se déclarer. La uille nous enuoyait par le Rhin des uiures en abondance, et nos gens étaient continuellement en commerce auec ceux du pays. Cette bonne intelligence malheureusement ne dura pas. Il s'éleua sur l'eau une querelle entre les premiers et les seconds. Ceux-là iettent un marchand du pays dans le Rhin. Aussitôt les habitants de Worms courent aux armes, et parmi plusieurs des nôtres qu'ils blessent, ils en mettent un à mort. Cet attentat répand la fureur parmi les croisés; on crie qu'il faut mettre le feu à la uille, sans faire attention que ce  désastre enuelopperait plusieurs de nos marchands et changeurs établis à Worms. Mais les personnes sages de notre armée arrêtèrent ces insensés. Les bourgeois cependant, touiours saisis de crainte, retirent leurs bateaux, et par là rompent tout commerce auec nous. Mais l'éuêque d'Arras  ayant trouué une barque auec peine, se rendit à la uille, accompagné de quelques barons, et uint à bout d'y calmer les esprits. Dés lors ceux-ci ayant ramené leurs barques, rapportèrent l'abondance dans notre camp.«

En quittant Worms, les croisés se séparèrent à cause de leur nombre excessif qui mettait la cherté dans les uiures. Les uns tirerent du côté des Alpes, les autres sous la conduite du roi prirent la  route de Ratisbonne pour y passer le Danube. De ambassadeurs de l'empereur d'Orient attendaient le monarque français dans cette uille, auprès de laquelle il campa. Odon décrit ainsi le cérémonial de l'audience qu'il leur donna. »Quand, dit-il, on eut dressé les tentes, et que le roi fut logé, on mandales ambassadeurs, lesquels, après l'auoir salué et lui auoir remis les lettres de leur maître, attendirent la réponse debout; car ils n'auraient osé s'asseoir, sans qu'on le leur eût ordonné. Après donc qu'ils en eurent reçu l'ordre, ils se placèrent sur des siéges qu'ils auaient apportés auec eux. Nous remarquâmes alors une coutume des Grecs, qui est que, lorsque les maîtres s'asseyent, toute leur suite demeure debout. Là uous eussiez uu des ieunes gens  le iarret tendu, la tête penchée, les yeux arrêtés en silence sur leurs maîtres, témoigner, par cette attitude, leur disposition à obéir au premier signe. Ils ne portent point d'écharpes; mais ils ont de riches habits de soie, courts, bien serrés, auec des manches étroites; ce qui les rend lestes et dégagés comme des athlètes. La forme de l'habillement des pauures est la même, et il n'y a de différence que pour le prix. A l'égard des lettres qu'ils présentèrent, deux motifs, la honte et l'impuissance, m'empêchent d'en donner ici la traduction. Car la première et plus grande partie était employée à capter la bienueillance du prince d'une manière si basse et si rampante, que les expressions affectueuses et nullement sincères qu'elle renfermait, loin de conuenir  à un empereur, auraient déshonoré le plus uil bouffon . . . Le roi cependant, quoique non sans rougir, souffrait que son interprète lui rendit tout.« Odon parle ensuite de la seconde partie, qui contenait les conditions auxquelles l'empereur offrait le passage sur ses terres auec les secours nécessaires aux croisés.

Arriués en Bulgarie, les croisés français ne tardèrent pas à s'aperceuoir de la perfidie des Grecs. On sait les mauuais procédés de ceux-ci à leur égard. »Mais il parut, dit Odon, à quelques-uns de nos gens, que les Allemands qui nous précédaient, y auaient donné occasion, en ce que, non contents de piller tout ce qu'ils rencontraient sur leur passage, ils auaient même, comme nous le  remarquâmes, brûlé quelques uillages et faubourgs. uoici un trait de leur brutalité que ie rapporte auec douleur. Près des murs de Philippopolis, les Latins oceupaient un bourg considérable, où les étrangers trouuaient des uiures en abondance pour leur argent. Les Allemands rendirent mémorable, à leur honte, le séiour qu'ils y firent. Comme ils étaient répandus dans les auberges, un iongleur y uint; et quoiqu'il ignorât leur langue, il s'assit auprès d'eux, but et paya son écot. Après cela, uoulant diuertir la compagnie, il tire de son sein un serpent qu'il auait enchanté, le met dans une coupe sur le paué, et fait plusieurs tours de charlatanerie au tour du reptile. A la uue de ce prodige les Allemands  se lèuent en fureur, prennent le iongleur et le ma sacrent. En même temps ils s'écrient que les Grecs ueulent les faire périr par le poison, attribuant le crime d'un seul à tous. Cette émeute répand l'alarme dans tout le faubourg. Le commandant de la uille suruient pour apaiser le tumulte, auec une escorte sans armes. L'eil des Allemands, troublé par la fureur et le uin, ne uoit que des gens qui courent à eux, et n'aperçoit pas qu'ils sont désarmés. Ils uont en colère au-deuant de ces pacificateurs, s'imaginant qu'on uient pour tirer uengeance du meurtre qu'ils ont commis. L'officier et sa troupe se retirent aussitôt et rentrent dans la uille. Mais ayant pris leurs arcs, ils reuiennent à ces insensés, les mettent en fuite, blessent, tuent  plusieurs d'entre eux, et ne s'arrêtent qu'après les auoir tous chassés du faubourg. Ce fut surtout dans les auberges que se fit le carnage. On prit soin des cadaures à cause de l'argent dont ils étaient garnis, et on les ieta dans des cauernes pour les fouiller à loisir. La querelle ne se termina pas là. Les uaincus ayant repris leurs esprits, retournent en force à la charge, mettent en fuite les bourgeois à leur tour, font le dégât autour de la uille, et réduisent en cendres le faubourg  . Au reste, ce n'était pas seulement à leurs hôtes que les Allemands se rendaient insupportables; nos gens auaient presque également à se plaindre d'eux. Le fait suiuant en est la preuue. Un iour quelques  Français, pour éuiter la foule qui enuironnait le roi, prirent les deuants et uinrent se loger auprès des Allemands. On ua au marché des deux côtés; mais les Allemands ne souffrent point que les nôtres achètent rien, qu'ils n'aient eux-mêmes ce qu'ils désirent: cèla occasionna une dispute. On cria beaucoup de part et d'autre; et comme on ne s'entendait pas, on en uint bientôt aux coups. Les Français, qui étaient en plus petit nombre, furent les plus maltraités. Le combat ne finit qu'à la nuit. Le lendemain on était prèt à recommencer; mais les chefs se ietant aux genoux des soldats, apaisèrent l'émotion par leurs prières et leur modération. C'est ainsi que les Allemands troublaient tout sur leur route, et indisposaient la nation grecque  contre notre roi qui uenait à leur suite dans un esprit de paix.«

Peu après Odon rapporte un autre trait de leur brutalité. »Après diuers obstacles surmontés, ils arriuent, dit-il, aux portes de Constantinople. Il y auait près de cette uille un uaste et magnifique parc enuironné de murailles, lequel renfermait une grande quantité de gibier, des étangs et d'autres pièces d'eau. On y auait creusé plusieurs cauernes pour seruir de retraite aux bêtes. Dans l'enceinte de ce parc s'éleuaient des maisons superbes, où les empereurs uenaient se délasser dans la belle saison.  L'empereur d'Allemagne, au lieu de respecter ce séiour des délices, s'y iette à la tête de ses gens, fait main basse sur le gibier, et détruit presque tout à la uue des Grecs. Car le palais impérial, qui domine sur les murs de la uille, a ce lieu au-dessous de lui; et par les regards continuels du maître anime et encourage ceux qui l'habitent. Toutefois l'empereur grec, à qui cet étrange spectacle auait causé le plus grand étonnement, eut assez de pouuoir sur lui-même pour dissimuler son dépit. Il enuoie une députation à l'empereur allemand pour lui demander une conférence. Mais celui-ci craignant d'entrer dans la uille, celui-là appréhendant d'en sortir, ou ne le uoulant pas, chacun refusa de faire les auances  , et de rabattre de son faste ordinaire  en faueur de l'autre.«

Louis ne fut pas aussi délicat sur le cérémonial. »Lorsque nous approchâmes de Constantinople, dit Odon, les nobles et les personnes les plus distinguées du clergé et du peuple uinrent au-deuant du roi, et le reçurent auec les honneurs conuenables, le suppliant de uouloir bien descendre chez l'empereur, pour satisfaire, disaient-ils, l'empressement qu'il auait de le uoir et de l'entretenir. Louis compatissant à sa frayeur, se rendit à cette demande. Ayant donc choisi un petit nombre des siens, il s'auança auec eux uers le palais impérial, où il rencontra l'empereur qui l'attendait sous le portique, et qui lui fit une réception dont il n'eut  qu'à se louer. Ces deux princes étaient égaux à peu près pour l'âge et la taille, et ne différaient que pour les meurs et l'habillement. Enfin, après s'être embrassés et baisés mutuellement, ils entrèrent dans la salle intérieure du palais, où ils s'assirent sur deux siéges qu'on leur auait préparés. Là, enuironnés de leurs suites, ils entament la conuersation par le moyen de leurs truchements. L'empereur demande au roi quel est son dessein, fait mille ueux pour qu'il réussisse, et lui promet de l'aider en tout ce qui dépendra de lui. Eh! plùt à Dieu, que son discours eùt été aussi sincère qu'il était honnête! Si l'aisance du maintien et du geste, si la sérénité du uisage, si la douceur des paroles manifestaient touiours les dispositions du ceur,  tous les assistants auraient dit unanimement que l'empereur auait l'affection la plus tendre pour le roi. Mais on ne sait que trop combien sont équiuoques ces sortes de démonstrations. Après cela les deux princes se séparèrent, et les nobles conduisirent le nôtre au palais où il deuait loger.«

La description que notre auteur fait de la uille de Constantinople, mérite d'être mise sous les yeux de nos lecteurs. »Constantinople, dit-il, illustre par sa réputation, plus encore par ses richesses, présente dans son plan la forme d'un triangle ou d'une uoile de uaisseau. Dans l'angle intérieur  'élèuen t l'église de Sainte-Sophie et le palais de Constantin, où il y a une chapelle décorée d'un grand nombre de reliques. La mer baigne la uille de deux côtés. En uenant à cette capitale, nous auions à notre droite le bras de Saint-Georges, et à notre gauche un canal qui en sort et s'étend enuiron à quatre mille pas. C'est là que l'on uoit le palais des Blanquernes, placé à la uérité dans un lieu bas, mais releué par la somptuosité, l'élégance et la grandeur de ses édifices. La triple uariété de son uoisinage offre une triple satisfaction aux yeux de ceux qui l'habitent, et les récrée alternatiuement par la uue des champs, de la mer et de la uille. La magnificence de ses dehors n'admet presque point de comparaison. Mais tout ce que ie pourrais dire  de celle des dedans, serait trop au-dessous de la uérité. L'or et les peintures y brillent de toutes parts. La cour est pauée de marbre auec un merueilleux artifice, et ie ne sais, à urai dire, ce qui lui donne le plus de prix et de beauté, la subtilité de l'art ou la richesse des matières. Le troisième còté du triangle que forme la uille, confine à une assez belle campagne. Il est fermé par un double mur qui s'étend depuis la mer iusqu'au palais, à deux milles enuiron de longueur. Ce mur cependant n'est point fort, et les tours qui le défendent ne sont point éleuées. Ie pense que la uille met sa plus grande confiance dans la multitude de ses habitants et dans le repos dont elle iouit depuis longtemps.  Le terrain qui auoisine les remparts est uide et se partage en terres labourables et en iardins, qui fournissent toutes sortes de légumes. De ce même côté, des aqueducs souterrains amènent l'eau douce en abondance aux citoyens. Pour la uille en elle-même, elle est malpropre, sale, infecte, et condamnée en plusieurs quartiers à une nuit éternelle. Car les riches couurent les rues de leurs édifices, et ne laissent aux pauures et aux étrangers que les ordures et les ténèbres. Les meurtres, les uols et les autres crimes qui fuient la lumière, y sont fréquents: et cela doit être ainsi, il y a presque autant de maîtres que de riches, et de uoleurs que de pauures: chaque scélérat y a dépouillé toute crainte et toute honte, attendu que le crime y est  impuni, et que l'obscurité le dérobe à la uengeance publique. En un mot, Constantinople excède les bornes de la modération en toutes choses; et comme elle surpasse toutes les autres uilles en opulence, elle les surpasse aussi par ses uices. Elle a beaucoup d'églises qui, bien qu'inférieures en grandeur à Sainte-Sophie, ne lui cèdent peut-être pas en beauté. Ceux de nos gens qui le pouuaient, y entraient, les uns par curiosité, les autres pour satisfaire leur déuotion. Le roi lui-même, accompagné de l'empereur, les uisita; et à son retour, uaincu par ses prières, il consentit de dîner auec lui. L'appareil du repas, la délicatesse et la uariété des mets, les agréments de la symphonie, tout répondit à la dignité des conuiues, et tout charmait à  la fois les yeux, les oreilles et le goût. Plusieurs de nos gens craignaient pour le roi. Mais lui, s'abandonnant à la Prouidence, était dans une parfaite sécurité. Car celui qui n'a pas de mauuais desseins ne croit pas facilement qu'on ueuille lui nuire . . . Mais les Grecs dissimulaient la uengeance qu'ils nous préparaient, iusqu'à ce que nous eussions passé le bras de Saint-Georges. Tant que nous fûmes aux enuirons de Constantinople, nous n'eûmes pas à nous plaindre d'eux. Car on ne leur faisait pas un crime d'auoir fermé leurs portes à la multitude des croisés, uu qu'ils auaient brûlé plusieurs de leurs maisons et de leurs oliuiers, soit faute de bois, soit par l'effet de l'iuresse. Le roi faisait souuent couper le nez, les oreilles et même  les pieds aux coupables; mais cela n'était pas capable de réprimer l'insolence de nos gens. Bref, il fallait de deux choses l'une, ou que l'on en fît périr des milliers à la fois, ou que l'on tolérat plusieurs de leurs déportements.«

Après le passage du détroit, l'imprudence des Français fournit bientôt aux Grecs un prétexte de faire éclater contre eux leur mauuaise uolonté. »Nous uoilà passés, dit notre auteur; des uaisseaux chargés de uiuandiers et de changeurs uiennent à notre suite. La banque est ouuerte sur le riuage. Les trésors sont étalés, l'or et la uaisselle d'argent que les Grecs auaient achetée de nous brillent sur les comptoirs. Plusieurs uiennent de  notre armée pour faire les échanges nécessaires; et à ceux-ci d'autres se ioignent qui conuoitent ce qui ne leur appartient pas. Or un iour il arriua qu'à la uue de ces immenses richesses un certain Flamand, digne du fouet et du feu, se laissa aueugler par le désir effréné de les enleuer. Tout d'un coup s'étant mis à crier: Hauo, hauo, il se iette sur ces trésors, et emporte ce qui l'auait le plus tenté. Ses semblables, encouragés par sa hardiesse et séduits par le mérite du butin, ne tardent pas à l'imiter; et comme les insensés se fourrent partout  on uoit tomber sous les coups de toutes parts ceux qui auaient de l'argent à la main. Les cris redoublent, la fureur s'accroît, les  comptoirs sont renuersés, l'or est foulé aux pieds et pillé: les pauures changeurs dépouillés cherchent leur salut dans la fuite; les uaisseaux reçoiuent les fugitifs, et ramènent à la uille ceux qui achetaient les uiures pour nous. Ceux-ci sont battus et dépouillés par les Grecs. Dans la uille même, tous les étrangers qui s'y trouuent subissent un pareil outrage, et sont traités en ennemis. Le roi, informé de ces désordres, fait uenir le comte de Flandre, et lui redemande en colère le coupalde, qu'il fait pendre à la uue de Constantinople. Ensuite il se met à faire la recherche de ce qui auait été perdu, promettant le pardon à ceux qui le rendront; et afin que l'on n'en fût point détourné par la crainte ou la honte de paraître deuant lui, il ordonne  que tout soit remis entre les mains de l'éuêque de Langres. Le lendemain ceux qui auaient fui sont rappelés, et recouurent tout ce qu'ils iuraient auoir perdu. Plusieurs d'entre eux redemandaient beaucoup plus qu'il ne leur était dû. Mais Louis aima mieux leur restituer du sien, que de troubler la tranquillité de son armée. Après cela, il députa deux personnages graues à l'empereur grec; sauoir, Arnoul, éuêque de Lisieux, recommandable par son éloquence et sa religion; et Barthélemy, son chancelier, pour réclamer ceux des siens qu'on retenait à Constantinople, auec les effets qu'on leur auait enleués. Comme les ordres du monarque étaient pressants, les deux ambassadeurs firent la trauersée de grand matin, et par la faueur des huissiers  ils entrèrent dans le palais; mais ils ne purent obtenir de parler à l'idole. Ce iour-la toute leur consolation fut de s'entretenir ensemble, leur nourriture de se repaître les yeux de la uue des peintures; et quand la nuit fut arriuée, les degres du palais et le paué leur tinrent lieu de cheuet et de matelas. Le lendemain, ce profane  s'étant leué uers la troisieme heure, ils parurent deuant lui par son ordre, et remplirent l'obiet de leur mission en lui représentant la satisfaction qu'on auait donnée à ses gens, et celle qu'il deuait aux nôtres. L'éloquence sage et douce du prélat aurait pu le rendre traitable, si ce serpent dangereux eût été susceptible d'enchantement. Mais, sourd et gonflé de uenin comme l'aspic, il parut tout différent de ce qu'il était auparauant, ou plutôt il leua le  masque sous lequel il auait iusqu'alors caché sa méchanceté. Cependant l'éuêque le presse, et gagne à la fin quelque chose; car on lui promet des marchés pour l'armée, et on permet à nos pèlerins détenus de reioindre l'armée, mais sans leur rendre ce qu'on leur auait pris. L'empereur dit qu'il ueut auoir encore une conférence auec le roi, et qu'il doit au plus tôt lui enuoyer une ambassade pour ce suiet. Sur cela le prélat et le chancelier prennent le parti de s'en retourner, pour ne pas faire une diète de trois iours entiers.« On sait le reste.

Telles sont les principales anecdotes que nous auons rencontrées dans cette relation. On pourrait blâmer nos historiens modernes qui ont traité des croisades à dessein, de n'auoir pas eu le soin de  recueillir ces faits, ou de les auoir touchés trop legèrement. La plupart à la uérité ne sont pas à la louange des croisés; mais l'histoire n'est pas un plaidoyer, où l'on ne parle qu'à la décharge d'une partie, et à la charge de l'autre. Notre auteur a mieux connu l'impartialité essentielle à ce genre d'écrire. Sa relation est presque un modèle à cet égard. Elle est d'ailleurs composée auec beaucoup d'ordre, de sagesse et de netteté. Le style en est uif, facile et même élégant, autant qu'il pouuait l'être au XIIe siècle.

On est redeuable de la publication de cet ouurage au P. Chifflet, Iésuite, qui l'a mis à la tête de son liure intitulé: Sancti Bernardi genus illustre assertum.





ODONIS DE DEOGILO DE LUDOuICI uII FRANCORUM REGIS COGNOMENTO IUNIORIS PROFECTIONE IN ORIENTEM Cui ipse interfuit OPUS SEPTEM LIBRIS DISTINCTUM.






ANNO DOMINI MCLXuIII
BERTRANDUS DE BLANCESFORT TEMPLARIORUM MAGISTER





[EPISTOLAE AD LUDOuICUM.]






ANNO DOMINI MCLXuII
WOLBERO ABBAS S. PANTALEONIS COLONIENSIS, ORDINIS S. BENEDICTI.





NOTITIA


Wolbero, duodecimus monasterii Sancti Pantaleonis abbas eligitur anno 1147, postquam R. P. Gerardus senio confectus baculum pastoralem in presentia R. D. Arnoldi primi eiusdem nominis archiepiscopi, ac priorum monasterii resignasset. Hic ingenio et eloquio clarus fuit, utpote uir in diuinis Scripturis studiosissimus et in secularibus litteris suo tempore doctissimus, scripsit sacris uirginibus Benedictine institutionis in insula Rheni Deo et beate Marie militantibus, libros quatuor in Cantica canticorum, quibus nominis sui memoriam posteris reliquit. Obiit anno Domini 1167, u Idus Aprilis, sub Alexandro eiusdem nominis tertio Romano pontifice, Reinoldo archiepiscopo Coloniensi, ac Friderico 1 imperatore, cum annis prefuisset XXI; sepultus sub edicula D. Margarete uirginis ac martyris, hoc epitaphio teste:

Corporis exuuias hic deposui tumulandas
Presidiumque pie sub tegmine spero Marie,
Cuius ad ediculam construxi culmina sacram
Sit requies anime; sit plena solutio culpe.





COMMENTARIA uETUSTISSIMA ET PROFUNDISSIMA SUPER CANTICUM CANTICORUM SALOMONIS, QUOD HEBRAICE DICITUR SIR HASIRIM, IN Iu LIBROS DISTRIBUTA AUCTORE R. D. WOLBERONE Abbate S. Pantaleonis intra Coloniam, Ordinis S. Benedicti, Nunc primum in gratiam concionatorum meliorem in ordinem digesta, notisque cum indice copioso illustrata, opera R. P. Henrici Grauii SS. Theol. Baccal. eiusdem Ord. Bened. 


qui operantur in me non peccabunt, et qui elucidant me
   uitam eternam habebunt .





EPISTOLA NUNCUPATORIA

 Reuerendissimo in Christo Patri Domino uenerabili Henrico Spichernagell, D. Pantaleonis abbati et  S. Unionis Barsfeldine presidenti principali meritissimo, nec non reuerendis admodum et amplissimis  DD. Henrico Liblero, Ioanni Munch, Paulo urechen, Henrico Germanno et Gabelo Scaffenio, monasteriorum ordinis Sancti Benedicti obseruantie eiusdem in Sancto Martino, Brawiler, Tuitio, Gladbach et Graffscafft abbatibus dignissimis, dominis et prelatis suis obseruandis.

Mirabuntur non abs re, R. admodum et amplissime DD. uestre cur commentator hic super Cantica canticorum Salomonis tandiu sub modio latuerit, ac nunc primum lucem aspiciat: ad quod uerisimiliter ego cum Iudeo illo Mardocheo dilectam suam compellente Esther, et quis nouit utrum idcirco ad regnum ueneritis, ut Wolbero iste tali in tempore pararetur? Quare nec pro anima sola sufficere arbitratus fui, si auctor talis in domo D. Pantaleonis  scriptus tantum delitesceret, nisi plurimorum utilitati et spirituali gustui profuturus, sub incudem datus, noua quadam occasione opportunus prodiret in lucem.

Et quenam, dicetis, occasio isthec est? Annus iam tertius est quo tempore annalis capituli in monasterio Sancti Pantaleonis celebrati Kalendas Septembris B. Aegidio abbati sacris, uestri quoque sacrati uertices, pontificali infula nouiter decorati fuerint. Nullis profecto uerbis aut scriptis comprehendere ualeo, quantum hinc gaudiorum accreuerit karissimis uestris confratribus, quanta etiam letitia tam meo quam publico pariter nomine ex hoc perfusus sim, uobisque ex animo gratulari desiderauerim, posteaquam intellexeram a sanctissimo domino nostro  Urbano uIII, auctoritatem hanc episcopalem RR. admodum Dominationibus uestris super additam, et a R. domino episcopo Cyrenensi solemni ordine pontificales mitras, capitibus uestris impositas fuisse. Eccur enim tam sanctam, tamque honorificam et nouam Dominationibus uestris non gratulater gloriam? gloriam, inquam, qua, preter omnem quod mihi persuasum ambitionem, solo clarissimarum uirtutum merito , donati et affecti estis?

Quid agerem? Honorem hunc nouum R. domino prelato meo ut descenderem acclamaturus filialis  postulabat amor; cidares RR. Dominationum uestrarum ueneraturus pariter ut occurrerem gratitudo exigebat, aliorum exempla prouocabant. Sed nolui in summorum conspectu sacerdotum apparere uacuus, nec etiam munus quod offerrem pre manibus erat. Cum subito, Deo ita inspirante, memor fui commentatoris huius Wolberonis coabbatis uestri, et delectatus sum, et quia religiosorum plurimi lectione suauissimarum interpretationum illius antebac illecti, summopere mecum dolebant inter ceteram bibliothece nostre supellectilem tam pia et profunda latere commentaria, neque thesaurum talem pluribus communicari ad testandam mei  erga RR. admodum DD. uestras promptitudinem beneque merendi studium, quod dudum in uotis habueram, fiducialiter aggressus fui, et Commentaria Wolberonis nostri non modo reuidi, uerum etiam reuisa meliorem in ordinem disposui, atque ita disposita et renouata eadem nominibus RR. admodum DD. uestrarum inscribenda, typo ut subiicerentur, omnem cepi mouere lapidem. Ceterum cum Salomone ipso attestante, plures faciendi libros nullus sit finis, adeoque seculi huius ingeniis noua magis arridere soleant quam uetera, erat fortasse quod uerebar, ne uel commentatoris huius antiquitas, uel uerius persone mee exiguitas, a qua renouatus nonnichil liber non exiret, obstaculo forent, quo minus feliciter in manus multorum transiret.  Porro RR. admodum Dominationum uestrarum animatus auctoritate, a metu simili, imo Zoilorum omnium, qui bonis conatibus deesse non solent, obtrectatu, facile liberandum me duxi, cum quod in apothecam et horreum Dominicum non semper centesimus aut sexagesimus, quin sepius tricesimus fructus inferatur: tum quod per cornua uestra Aaronica protegendus, eodem anni decurso tempore a prelato redeat, quo in pontificales mitras abbatialia uestra mutata fuerunt almucia.

Quamobrem, reuerendissime domine preses, prelate mi obseruandissime, suscipe minimi clientis tui hanc qualemcunque curis meis pastoralibus superadditam et huc usque uariis militum incursionibus obstantibus protacta operam; et quia iuxta elogium  Sapientis: uir qui diligit sapientiam letificat patrem suum : letifica per conatum hunc meum in sapientia et cantico spirituali libri huius spiritum tuum, et refocilla infirmos et seniles artus tuos, multis pro monasterio et unione nostra Bursfeldica exantlatis laboribus debilitatos, sed nondum fractos. Suscipite et uos, antistites uenerabiles, obseruantie mee erga uos tesseram exiguam Wolberonem coabbatem uestrum, RR. admodum Dominationibus uestris humiliter a me nuncupatum; sitque noui honoris uestri particeps, qui religionis auite eque monastice relator exstitit egregius. Que eadem presulibus uobis ut, in incepto spiritualis discipline incremento succrescat et propagetur,  Deum optimum, maximum sanctissimumque legislatorem nostrum Benedictum eiusdemque patrones ordinis iugiter exorabo. Qui etiam patientissima sua benignitate RR. admodum et amplissimas Dominationes uestras cum omnibus sibi commissis per quam diutissime felicissimeque superstites atque incolumes seruare dignetur. Ita fouet et apprecatur ex pastoratu Laugelensi ipso B. Aegidii abbatis anno 1629.

RR. ad. et amplissimarum Dominationum uestrarum, humilis seruus et frater Henricus ERSMERS Grauiensis Pantaleonita, ordinis S. Benedicti.





EPIGRAMMA AD AUCTOREM ET LECTOREM COMMENTARIORUM HORUM.


Ut superes Pylei doctissime tempora scriptor,
   Et tua sit cunctis cognita fama locis,
Hoc opus eximium prelo mandare, decorum
   Pluribus est uisum non sine laude tua.
Ergo securus prodi, Wolbero; latere
   Non decet ingenii tam pia scripta tui
Quem modo dulcis amor pangendi cantica tangit,
    En Wolberonem, quo duce pangat, habet.
Talia non lusit Dirceus cantica uates,
   Ad tactum cithare quando saliuit aper.
Wolbero meres, uitam canit ille pudicam,
   Sponsi cum sponsa mystica uerba refert.
I nunc quisquis amas anime et connubia Christi
   Quem tibi concilies, en paranymphus adest.





FRATER HENRICUS GRAuIUS LECTORI BENEuOLO.

Commentaria uenerabilis domini abbatis Wolberonis, licet deuotis ac Deo consecratis uirginibus quondam ita postulantibus, ab auctore ipso conscripta et inscripta fuerint, uolueritque cum sanctimonialibus solis illa delitescere, neque communem in lucem prodire nisi, ab aliquo correcta in opus elaboratum ac masculinum euaserint: nolim tibi persuasum habeas, lector beneuole, quasi opera mea hoc ipsum assecutus fueris. Hec namque uere de se humiliter sentientium uirtus est magna et preclara agere aut scribere et nichilominus parue et mediocriter de se, suisque sentire. Emicat in hac uirtutis specie non uulgariter abbas noster Wolbero. in cuius commentariis licet antiquissimis, sed assiduo annorum nouem studio congestis tantum abest ut informe aliquid, uel muliebre aut lima emendatiori indigens offenderim  ut diuino magis quam humano spiritu conceptum et calamo exaratum opusculum hoc uideri merito debeat. Quapropter latere te nolim quicunque operis huius lector futurus es parum me Commentariis hisce de proprio aut addidisse aut miscuisse, nisi ubi sensus ambiguitas, periodorum dissolutio uersuumque disiunctio simile quid desiderare uisum fuerat. Hec fortassis erant, que lectorem delicatum in Wolberone antiquo offendere potuissent. Quibus cum labore et conatu meo sat subuentum, nescio qua typographi uel correctoris incuria aut festinatione errata nonnulla hinc inde irrepserint, que sub finem libri huius emendata, uidere liceat, operam hanc meam qualemcunque equi bonique consulito, et dum ea frueris in tui emolumentum suscipe, et suscipe benigne perpetuum auctoris huius monumentum. uale  .



EPISTOLA DEDICATORIA WOLBERONIS ABBATIS.

 Dilectissimis sororibus in Insula Rheni Deo et beate Marie militantibus, WOLBERO peccator.

Dum mecum sepius tractarem et ancipiti animo frequenter reuoluerem quidnam dulce, quid iucundum, quid utile interioribus sancte caritatis uestre auribus, o sanctissime sorores, decantarem, cuius dulcedine et incitamento ad maiorem celestis uite amorem uester erigetur animus, occurrit repente animo meo illud cantabile sponsi et sponse epithalamium, quod pro sui excellentia dicitur Canticum canticorum. Hoc nempe genus cantionis ualde competit dignitati uestre professionis, quia hec omnium precellit ordinem professionum sicut illud omne genus canticorum.

 Tria quippe sunt genera professionum, unum coniugatorum, alterum uiduarum, tertium uirginum. Legimus autem quia est Canticum laudis, canticum letitie, canticum nouum. Ponamus ergo quasi quibusdam gradibus canticum laudis coniugatis, canticum letitie uiduis, canticum nouum uirginibus, quod nemo potest dicere, nisi qui sequuntur Agnum quocunque ierit . Canticum quippe laudis cantant coniugati, qui initium aliquod religionis et bone conuersationis acceperunt, sed nondum tribulationem carnis euaserunt; canticum uero letitie cantant uidue, que aliquid altius sunt assecute, maiori prestantes religione et experta iam tribulatione carnis absolute ac propterea possunt  et laudem et letitiam canere. Porro uirgines cantant canticum nouum, que summum retinent gradum nunquam predictam carnis tribulationem experte, atque ideo potentes canere et laudem, et letitiam, et nouitatem singularem ac ceteris inedicibilem.

Sed ualde attendendum his que uirgines dicuntur, cuius partis sint; in duas quippe partes hanc professionem Dominus diuisit, hoc est in uirgines prudentes et stultas ; quia hoc nouum canticum non possunt dicere, nisi que sunt ex parte prudentium: prudentes autem sunt que et corpore et mente uirgines sunt; stulte uero que, quamuis uirgines sunt corpore, corrupta tamen uiuunt mente. Tales nimirum non possunt cantare  canticum nouum, sed neque ultime professionis canticum; que nec ad ipsius pertingunt meritum, quia non habent in uase oleum, quin imo pro hac negligentia sui non intrant thalamum sponsi.

Quocirca ualde attendere et sollicita esse debet caritas uestra, que estis uirgines corpore ut etiam sitis mente; quia nichil uobis confert uirginitas carnis, si iam mente, nupsistis. Si ergo rectam uirginalis professionis normam tenetis, singulare canticum, et ut ita dicam, non simpliciter canticum, sicut coniugate et uidue, sed Canticum canticorum cantatis, quod solum possibile est illis cantare, qui sunt ante thronum Dei sine macula, quia non inquinauerunt uestimenta , id est corpora  sua.

Auctoritates sane harum trium professionum in sacra reperiuntur Scriptura, quia castitas coniugalis predicatur in Elisabeth, sanctimonia uidualis in Anna, perfectio uirginalis in beata Dei genitrice Maria. Singularum autem meritum ipse Dominus in Euangelio demonstrat, ubi dicitur semen cecidisse in terram bonam et fructum fecisse, aliud tricesimum, aliud sexagesimum, et aliud centesimum .

Tricesimus namque fructus coniugatorum est caste uiuentium, quas hoc numero ostendit computus digitorum, indice pollici superposito, pondus tribulationis et depressionis ipsarum indicat uiduarum sustentatione et consolatione uirili destitutum.  Porro numerus centenarius, qui pro perfectione ponitur, perfectionem sanctarum demonstrat uirginum, qui de sinistra ad dexteram translatus, iuncta summitate indicis ad summitatem pollicis, coronam exprimit uirginitatis.

Pensate ergo professionis huius excellentiam cuius est premium fructus centuplicatus, cuius est meritum dicere canticum nouum, cuius dignitati maxime congruunt, pro speciali diuina gratie coniunctione, ista que uobis pro modulo nostro canere intendimus Cantica canticorum. Nequidem uobiscum, quecunque uere uirgines estis, hec cantica non dico canere, sed nec susurrare possum, qui longe  a uestra sanctitate differo; sed sicut aliquis qui scientiam alicuius artis uerbo tantum insinuare potest, actu uero exprimere non potest, ita et ego quamuis hec uobiscum cantare, culpa obstante, non possim, tentabo tamen cum Dei adiutorio aliquid dicere, unde possitis horum excellentiam et singularem dignitatem Canticorum aliquatenus cognoscere. Ergo ut dicit gentilis peta:

   Fungar uice cotis, acutum
Reddere que nouit ferrum, exsors ipsa secandi: 
et quia non licet cantare, liceat saltem cantandi consilium dare. Nam et sanctus Moyses cum quo Deus facie ad faciem loquebatur, Iethro cognati sui uiri gentilis consilium audiuit et fecit, cum ipse plenus  esset sapientia et sanctitate, iste uero longe ualde ab eo distaret gentilitate et uite qualitate. Sed hoc quia Deus dedit uelle, det etiam posse. Scio equidem multis indignum fore, qui ueterum tantum scripta suscipiunt,

Miraturque nichil, nisi quod Libitina sacrauit. 
Quod post dicta maiorum que firmauit caritas, meas quoque ineptias impudenter detexerim, sed uestra me apud eos excusabit dilectio quorum solummodo proposui satisfacere desiderio. Quod si nimis simplicem pro cause maiestate reprehendunt orationem, meminerint quia in constructione tabernaculi, non tantum aurum et argentum, byssus  et purpura, sed etiam pili caprarum sunt oblati, , et magis a Domino laudata sunt duo parua uidue minuta quam immensa diuitum donaria . Et si compositionem uerborum calumniantur, causam tamen materie uenerentur, et tenuitatem orationis siue compositionis excusent, et materie dignitas et deuote supplicationis obediens caritas. Nam et plurimos metrica arte compositos libros in Ecclesia habemus de Euangeliis et sanctorum gestis, humili stylo et simplici oratione, qui tamen propter materie dignitatem, obtinuerunt iam auctoritatem. Unde Arator Actus apostolicos scripturus, dicit:

Ieiuno sermone quidem, sed pinguia gesta
   Scripsimus, ac pelagi pondere gutta fluit  .
 Nemo ergo simplicitatem nostram contemnat, quia cum simplicibus sermocinatio nostra , quin potius eo magis nobis peccantibus indulgeat, quod plus libuit aliquid, quamuis simpliciter scribere, qui inani otio, torpore, cum etiam hoc opus nusquam prodire uelimus, sed cum solis tantum quibus missum est sanctis delitescere sororibus; nisi forte alicui benignitatis intuitu placuerit hoc ad corrigendum suscipere, et de informi et molli compositione aliquod pulchrum et masculum opus elaborare.

Suscipite itaque hanc mee paruitatis operam, in qua non piguit me laborare gratia dilectionis  uestre, in uestri quidem emolumentum, in mei uero perenne monumentum; quatenus cum hec aspicitis  et legitis, memores mei sitis et pro me siue uiuo siue mortuo communem Deum exoretis.



CENSURA ABBATIS GERODHENSIS Super Commentaria Wolberonis abbatis in Canticum canticorum.


 Domino uenerabili et intime amabili WOLBERONI Sancti Pantaleonis abbati frater GERODHENSIS cenobii dictus abbas non modo cellarium, sed et cubiculum sponsi introductum inebriari consummata caritate ab ubertate domus Dei et torrente uoluptatis ipsius potari in eternum .

Scribitis enim et familiari omnibus et sapientia spiritus utentibus humilitate, rogando monetis et  monendo rogatis, ut opus uestrum super Cantica canticorum, remota penitus omni captatione beneuolentie uestre, diligentius consideratum, quidquam tamen mihi uideatur, uidelicet siue in lucem proferendum sentiam, uel abscondendum et deponendum intelligam, uos scripto certificem; quia nulli me melius credatis quod et consanguinitas stringat ad beneuolentiam et sapientia correctionis non deneget sententiam. Et quidem sicut nonnisi his duobus prudentia et beneuolentia, omnis intelligens recognoscit cuncta contineri iudicia, ita cum beneuolentiam certo adesse, prudentiam abesse non sine dolore recogito, illum secutus qui orabat, dicens: Ut sciam quid mihi desit , non  sufficiens ferre onus quod imponitis, non immerito subterfugio.

uerum cum hec omnium etiam otio torpentium sit excusatio et mihi credens et a me id fieri posse sperans, uestra caritas facere moneat, non ut iudex, sed ut uoto amicus sponsi, dum audio uocem  ipsius, suam cordi uestro in libertate spiritus doctrinam subministranti, ad uocem sponsi uos utentis pro organo, in caritate ueritati congaudenti congaudeo, et opus istud non abolendum, imo ad gloriam Dei, gloria enim reuelare sermonem , et ad utilitatem Ecclesie Dei illarumque institutionem quibus scribitur, manifestandum omnimodis censeo. Reuera et fide catholicum, et moribus  instruendis, omnis Christianus bene in domo Dei uiuere disponens, iudicabit aptissimum.

Moleste aliquantum uos accepisse comperi, quod codicem subito perfectum non remisi, sed impedimento fuerunt aliqua, tum quia nulla res festinata simul et examinata esse potest, quod et a uobis didici, cum in nouum pene presseritis annum; quare cum diligentia scriptum, cum negligentia non iudicari legendum. Ad hoc accessit quod fratres nostri contra uoluntatem quidem uestram, sed me uolente et super hoc gaudente certatim hunc rapuerunt et sedulo et diligenter legerunt, et studio lectionis commendabilem reddiderunt, sed ita tamen ipsius lectionem mihi etiam et nolenti aliquam  subduxerunt. Nunc uero et non sine diligentia perlectum, uobis omnibus in Christo legere communicandum remitto; superest, ut cui laborem iudicastis participandum, non negetis fructus participium. uale.



PRAEFATIO GENERALIS WOLBERONIS IN CANTICUM CANTICORUM SALOMONIS.


 In sancta Scriptura multa dicuntur cantica que diuerso causarum genere differentia, nunc generaliter, nunc specialiter pro loco et tempore sunt decantata; loco, quia uel in patria uel in aliena terra; tempore, quia uel in pace uel in captiuitate. Dicitur enim Canticum Moysi, Canticum Anne, Canticum Habacuc prophete, uel alia huiusmodi; sed hec omnia simpliciter cantica. Hic autem dicuntur Cantica canticorum, eo quod omnia canticorum genera mystici intellectus maiestate precellant.

Et alia quidem cantica habent causam quare fuerint  decantata, sicut Moyses decantauit canticum laudis pro uictoria celebrata, quando submersus est Pharao cum curribus et equitibus suis in mari Rubro. Anna quoque canticum Domino cecinit, pro collata fecunditate sublato sterilitatis opprobrio. Ezechias quoque canticum cantauit pro reddita sibi sanitate. Ergo cantica singula cuique fuerunt gratiarum actio pro beneficio sibi a Deo collato. Istud uero canticum summe illius perfecteque caritatis representat harmoniam, qua sopitis omnibus rerum mundanarum curi, anima queque fidelis  Creatori suo ueluti sponsa sponso ineffabili amoris dulcedine coniungitur, in cuius complexibus tanta pacis et quietis suauitate commoratur, ut nichil sit quod preter eum cupiat, nichil quod tam magnifice gratie preponat, quia nichil certe est quod spiritui resistat, qui calcato carnis bello cum subiugata sibi carne, eadem felici concordia in Christo sabbatizet. Magna quippe pars et optabile Sabbatum, id est requies est, quando caro non concupiscit aduersus spiritum, sed sedato uitiorum tumultu, tanta interne tranquillitatis dulcedine mens perfruitur, ut nichil aliud quam Dominum desiderans, uelit et possit Canticum canticorum dicere, hoc est ueram et perfectam caritatem habere. Omnibus enim uirtutibus supereminet caritas, sicut Canticum canticorum  omnia supergreditur cantica. Ascensiones autem in corde sunt disponende, ut quasi quibusdam gradibus perueniatur ad cantanda Cantica canticorum; ut sicut qui ingreditur sancta adhuc multa habet necessaria ut possit ingredi Sancta sanctorum; et qui celebrat Sabbata longe altioribus indiget, ut peruenire possit ad Sabbata sabbatorum: sic qui canit cantica, ad maiora semper debet proficere, ut possit cantare Cantica canticorum.

Septem quippe cantica in diuina reperiuntur pagina, quorum decantatorum cause, mystice nobis quasi per quosdam gradus indicant anime profectus, qui reguntur per gratiam septiformis Spiritus.  Exeundum namque est de Aegypto huius mundi et transeundum mare Rubrum per baptismum, uel per lacrymas penitentie, ut submerso uitiorum satellite primum decantemus canticum cum Moyse: Cantemus Domino, gloriose enim honorificatus est, equum et ascensorem proiecit in mare . Deinde relicto secularium negotiorum tumultu perambulanda est spiritualis solitudo donec inueniamus puteum quem foderunt patres, quorum doctrinis et exemplis informati, ad recte uiuendi modum secundum concinamus canticum quod cecinerunt filii Isrel pro inuento puteo. Ascendat, concinebant, puteus quem foderunt principes et preparauerunt duces multitudinis in datore legis et baculis suis . Cumque ad uiciniam terre promissionis  uenerimus, ad possidendam ipsam beatam terram nos preparantes, et nobiscum spirituales et carnales inuitantes, tertium cum Moyse decantemus canticum: Attende, celum, et loquar; et audiat terra uerba ex ore meo . Sed ut hanc terram spiritualiter inhabitare possimus, depugnandi sunt hostes anime, contra quos tota intentione militandum nobis est, ut his effugatis, quartum cum Debbora concinamus canticum: Saluate sunt reliquie populi, Dominus in fortibus dimicauit  Superatis tunc hostibus, quintum cum Dauid canticum pro euasione et liberatione nostra Domino decantemus, quod uidelicet canticum Dauid cecinit, quando liberatus est de manu omnium inimicorum suorum et de manu Saul et dixit: Dominus, petra  mea et robur meum et saluator meus , et reliqua. Postquam uidelicet repressis spiritualium aduersitatum motibus omnibusque secularium rerum postpositis curis, optata tandem mentis quiete positi fuerimus, surgendum et properandum est profectibus anime ad promerendos illius celestis Sponsi amplexus, cuius intentionis canticum sexto loco cum Isaia cantabimus: Cantabo dilecto canticum patruelis mei uinee sue . Processu uidelicet huius angelice conuersationis cum in tantam celsitudinem pennis sancte contemplationis euolauerimus, ut iam in ipsius Sponsi amplexibus commorantes cum Apostolo dicere possimus: Nostra autem conuersatio in celis est . Tunc demum septimum decantabimus canticum,  quod non tantum canticum sed Canticum canticorum dicitur, quando ab omni opere seculari feriantes, cum ipso sponso iugi quiete sabbatizare ceperimus.

Tria autem sunt consideranda in hoc libro: materia, intentio, finalis causa. Materia es sponsalia Christi et Ecclesie, siue cuiusque fidelis anime, que constant uera et perfecta eius dilectione, que uidelicet dilectio demonstratur mortificatione uitiorum et delectatione uirtutum atque obseruatione ipsius mandatorum. Intentio est legentes et audientes hortari ut ita studeant Christo per caritatem adunari, ut digni sint sponse uocabulo nuncupari. Finalis causa est summum inde consequi bonum quod Deus est, de quo bono scribitur: Quod nec  oculus uidit, nec auris audiuit, nec in cor hominis ascenderunt ea que preparauit Deus diligentibus se .

Attendendum uidelicet in hoc libro nichil secundum litteram carnaliter intelligendum, sed totum ad spiritualem sensum referendum, quia littera occidit, spiritus autem uiuificat . Nam quia Deus per se humano cordi loquens, capi non poterat, per enigmata misericorditer mouet et reuocat, et per res cognitas latenter ei amorem rerum incognitarum insinuat, ut dum allegorice alloquendum esset per exteriora que cognosceret intelligeret interiora, que amare et seruare debet. Nam hic quasi amoris corporei uerba ponuntur ubi oscula, ubera, gene, femora nominantur; ut a torpore suo  anima per sermones consuetos discussa recalescat et per uerba amoris qui infra est excitetur ad amorem qui supra est. In quo non irritanda neque contemnenda est descriptio sacra, sed misericordia Dei consideranda, in hoc et amplior, quia ut nos ad amoris sacri amplexus accendat, usque ad infirmitatis nostre uerba se inclinat. Sed unde se locutione humiliat inde nos intellectu exaltat, quia ex sermone huius amoris discimus, qualiter in Diuinitatis amore seruiamus. ualde aut solerter intuendum est, ne cum exteriora audimus, ad ipsa exteriora sentiendo remaneamus et machina que ponitur ut leuet, ipsa magis opprimat et grauet. Debemus ergo in uerbis exterioribus quidquid est intus querere et loquentes de corpore extra corpus fieri,  debemus ad nuptias sponsi et sponse cum intellectu caritatis  in cecitatem ignorantie repellamur.

Sciendum preterea quod Salomon tres edidit libros, primum Prouerbiorum, secundum Ecclesiasten, tertium Cantica canticorum, qui singuli singulis tribus philosophie supponuntur partibus, uidelicet Physice, Ethice, Logice, hoc est naturali, morali, rationali scientie. In Ecclesiasten nempe de naturali rerum statu disputat; in Prouerbiis de morum honestate perorat; in Canticis canticorum de rationabili diuinorumque mysteriorum dispositione decantat. His enim tribus modis quasi quibusdam gradibus mentis profectus ducitur, hoc est naturalitate,  moralitate, rationalitate. Naturalitas est rerum ordinabiliter conditarum spectabilis uariatio; moralitas honeste uite informatio; rationalitas spiritualis diuineque scientie optabilis assecutio.

Sane ex naturalitatis consideratione, dum attenditur quante pulchritudinis, quante utilitatis, quam decenter, quam rationabiliter, et quam ordinabiliter creata sint disposita, quam immutabiliter, loco et tempore iussas seruet uices, satis perpendi potest, qualis et quantus, quam speciosior, quam sublimior, quam potentior; ac ideo quam iuste colendus, quam digne adorandus sit ipsius creature conditor Deus. Unde Apostolus: Inuisibilia, inquit, eius a creatura mundi per ea que facta sunt, intellecta conspiciuntur, sempiterna quoque eius uirtus et diuinitas,  ita ut sint inexcusabiles . Non ergo excusari poterit homo, quia huiusmodi consideratione deducitur ad cognitionem Creatoris et fidem que credit uera esse que promittit Deus iustis comminatur iniustis, atque ex hoc prius timore compungitur post amore.

Primo namque timore surgit ad moralitatis honestatem, donec processu conuersationis ipsa moralitas assumitur per caritatem, que foras mittit timorem . Cum enim homo omni terrena creatura excellentior sit; ipsa autem creatura tante, ut diximus, pulchritudinis sit, nimirum perpendere poterit, quam longe pulchrior futurus sit, si per mortalitatis decorem Creatori suo adheserit. Ad imaginem quippe  et similitudinem Dei factus est homo  qui ex duabus substantiis, hoc est anima et corpore concretus: similitudinem habet Dei ex eo quod uiuit et inter reliquas creaturas ualde bonus dicitur, ipsa corporis habitudine ad celestia suscipienda et terrena calcanda, originaliter euectus. Sed quia sicut ipse Deus nec crescentibus creaturis crescit, nec decrescit, cum tamen in omnibus sit; sic nec anima minutis membris minuitur, nec adauctis augetur et tamen est in omnibus.

Porro imaginem Dei habet ex meliori portione, scilicet anima, que uiget ingenio, ratione, intellectu, in quibus profecto Dei ostenditur imago, qua ei conformatur per moralitatis honestatem ut, sicut portauit imaginem terreni terrena diligendo, portet  et imaginem celestis , celestia ardenter exquirendo et exercendo. Non enim pueriliter cogitandum quod Deus qui incorporalis et incomprehensibilis est, aliquibus corporalibus lineamentis comprehendi possit, ut habeat imaginem ad quam factus sit homo, sed imago eius est ratio humane menti insita, qua differt ipse homo ab irrationabilibus, quaque discernit iustum ab iniusto, honestum ab inhonesto, utile ab inutili, qua denique reprimit bestiales animi motus, ne corrumpant mentis integritatem; quod si fragilitate aliqua impellente corruperint, denuo duce eadem ratione per sancte moralitatis studium reformare possit.

Quo studio moraliter homine instituto rationalitatis illum gratia dignanter prouehit, qua sui ipsius  et Dei cognitionem accipiat: sui quidem qua perpendet quid sit, et unde donum quod accipiat, quod non suo merito sed Dei gratia saluatur, in libertate glorie filiorum Dei  assumptus sit: porro Dei, qua intelligat nichil melius, nichil potentius, nichil sublimius Deo, quem solum scire, timere, uenerari, diligere et colere tota animi uirtute debeat. Et hec est sapientia que non introibit in maleuolam animam, nec habitabit in corpore subdito peccatis, quia Spiritus sanctus discipline effugiet fictum, et auferet se a cogitationibus que sunt sine intellectu, et corripietur a superueniente iniquitate .

uirtus ergo moralitatis assumit gratiam rationalitatis, quia mens que Deo per discipline honestatem appropiat, magis scientie ipsius subtilitatem  considerat, iuxta Iacobi uocem qui suos auditores hortatur, dicens: Appropinquate Deo et appropinquabit uobis .

Hunc triplicem anime profectum Psalmista precatur, dicens: Bonitatem et disciplinam et scientiam doce me : primo namque bonitatem deinde disciplinam, tertio loco ponit scientiam. Deus enim naturaliter bonus existens hominem naturaliter bonum condidit, quoniam ad imaginem et similitudinem suam fecit, data ei ratione qua posset discernere bonum et malum, sed ipse horum alterum bonum non a se, sed a Deo posse intelligens, bonitatem se doceri postulat ut per naturalitatis bonitatem affectu sancte moralitatis disciplinam,  per quam proficere possit ad illam incomprehensibilem et diuinam rationalitatis scientiam, huiusque profectus ordinem toto mentis desiderio semper flagitans proclamat, bonitatem, inquiens, et disciplinam et scientiam doce me. Ac si aliis uerbis dicat: Quia me, Domine Deus, naturaliter bonum condidisti; qualiter ipsum bonum nature non meo uitio corrumpatur, sed tua gratia propagetur, doce, quatenus hoc modo uelim et possim tuo adiutorio recte uiuere et recte uiuens tuorum mysteriorum arcana mentis arce penetrare.

Huic igitur tertie parti quam rationalitatem diximus iste liber subscribitur propter excellentiam sacramentorum que in Christo et Ecclesia, siue in qualicunque, Deo dilecta animi inibi decantantur qui  et merito inscribitur hoc nomine quod est Cantica canticorum, quia omnibus canticis perfectius et sublimius quasi quodam priuilegio spiritualis harmonie insignitus mystica intonat. Nam si subtilius consideres omnia fere Christi et Ecclesie sacramenta in eo decantari intelliges. Namque ut uerbi gratia dicam, in ipso cantici principio dum dicitur ex persona Ecclesie: Osculetur me osculo oris sui, aduentus Christi per carnem optatur, quasi aliis uerbis Ecclesia dicat: Qui mihi quondam per ora prophetarum tuorum ceterorumque Patrum locutus es, iam nunc te ipsum presentialiter secundum carnem natus offer, et proprio ore mandatorum tuorum decreta mihi porrige. Passionem quoque Christi et resurrectionem eo loco denotat; ubi dilecta  loquitur fasciculus myrrhe, dilectus meus mihi, inter ubera mea commorabitur, ac subinde, botrus cypri, dilectus meus mihi , ubi per myrrham amaritudo passionis; per botrum dulcedo resurrectionis exprimitur. Et alibi: Fuge, inquit, dilecte mi, et assimilare capree aut hinnulo ceruorum super montes aromatum ; per capream hinnulumque ascendentis in celum Domini potentiam insinuans. In grege detonsarum ascendente de lauacro , populus baptizatorum onera peccatorum deponentium accipitur, in gemellis fetibus gemina caritatis, in oculis uero, dentibus, genis, capillis, ceterisque que ibi nominantur membrorum compositionibus, spiritualis ornatus et compositio sancte Ecclesie, siue cuiuslibet sancte anime describitur. Hereticorum ibi  prauitas, doctorum suauitas denotatur, et ut totum comprehendamus, quidquid in sancta Ecclesia generaliter uel specialiter agitur uel actum celebratur pulcherrimis allusionibus decantatur, ut merito tali nomine, quod est Cantica canticorum iste liber pro sui excellentia appelletur.

Igitur nostrum in hoc opere propositum est ipsorum sacramentorum rationalitatem ut possumus inuestigare; maxime uero ad edificationem uestram, sancte sorores, moralitatem inspicere et uestrum in amore sponsi uestri Domini Iesu Christi animum excitare.

Totum uero librum in quatuor diuisimus tomos, propter quatuor periocharum recapitulationum subdistinctiones  que signantur capitulo hoc tertio repetito: Adiuro uos, o filie Ierusalem, per capreas ceruosque caprarum, ne suscitetis neque euigilare faciatis dilectam quoadusque ipsa uelit.

Harum ergo periocharum prima est ab eo quod ait: Osculetur me osculo oris sui, usque: Adiuro uos, filie Ierusalem, secunda ab eo quod dicit: uox dilecti mei; ecce iste uenit, saliens in montibus, transiliens colles, usque itidem: Adiuro uos, filie Ierusalem. Tertia prolixior que sic incipit: Que est ista que ascendit per desertum, usque ad tertiam adiurationem: Adiuro uos, filie Ierusalem. Quarta. Que est ista que ascendit de deserto deliciis affluens, usque ad finem.

Harum sane quatuor partium decantationes in quatuor  distinximus libellos: uel propter quadrigam Aminadab euangelicam, siue moralem que constat quatuor uirtutibus cardinalibus, quam sponsa turbata expauit, uel ut moneatur animus moralitati, studens quadratus esse debere uirtutibus, ut sicut quadratu quocunque utitur stat; sic ille nec eleuetur prosperis, nec deiiciatur aduersis, sed ueluti lapis quadratus in edificio Domini positus, mortificatione uite carnalis Christi passioni conformetur, crucis sue baiulus, ut possit comprehendere cum omnibus sanctis, que sit longitudo, latitudo, sublimitas et profundum . Cuius comprehensionis uirtus sola perfectorum est, qui in caritate radicati et fundati  ita Creatori suo inherent ut Canticum canticorum amplitudine caritatis iugiter decantent in quibus  hec quadratura caritatis consistit. Longa enim in sanctis est caritas, quia non horaria sed perseuerans et continua; lata, quia etiam usque ad inimicos extenditur; alta, quia propter spem et remunerationem uite eterne habetur; profunda, quia etiam Dei secreta penetrat; nemo autem cognouit que sunt Dei, nisi Spiritus Dei , per quem ipsa caritas in sanctorum cordibus diffunditur .

In ipso quoque capite uero exemplari nostro Domino, id est Christo, huius quadrature pulchritudo delectabiliter refulget, figurata in passionis sue genere, crucis uidelicet specie. A summitate quippe crucis usque deorsum longitudo caritatis eius exprimitur, de quo Ioannes dicit, quod cum dilexisset  suos qui erant in mundo, in finem dilexit eos : latitudo uero a dextera in sinistram porrecta ad dilectionem inimicorum protenditur, pro quibus supplicans: Pater, inquit, ignosce illis, quia nesciunt quid faciunt ; sublimitas in tituli inscriptione attenditur: uix enim considerare potest altitudo benignitatis eius, qua nos regit, fouet et custodit; profundum per partem terre infixam, que cetera sustinet, abyssum iudiciorum Dei occultat, quia cum tanta Deus egerit et passus sit pro salute hominum, cur hunc assumat, illum repellat, inscrutabile et inuestigabile est.

uos igitur, o dilecte sorores, cum Domino crucifixe mundo, discite comprehendere cum omnibus  sanctis, longitudinem, latitudinem, sublimitatem et profundum caritatis, quatenus in thalamum Domini nostri sponsi uestri cum accensis lampadibus, hoc est bonis operibus introducte, canticum illud nouum solis uirginibus cantandum, uere Canticum canticorum ualeatis iugiter ante thronum Dei decantare.

Sed iam nunc ad ipsius seriem libri ueniamus, hoc premonentis, ut si quem mouet quod ultra mensuram sermo porrigatur, et explanationis modum supereffluat oratio, nouerit nos non tantum explanande gratia id opus assumpsisse; sed hac potius intentione, ut inde nobis materiam superemus, unde sanctarum sororum religioso desiderio, quibus non potuimus uerbis, saltem satisfaceremus scriptis.



D. WOLBERONIS ABBATIS ORDINIS S. BENEDICTI IN CANTICUM CANTICORUM SALOMONIS.



LIBER PRIMUS.



[CAPUT PRIMUM.]


2 uERS. 1.---Osculetur me osculo oris sui.

Si Filius Dei uerbum Dei est, de quo dicit Ioannes: In principio erat uerbum, et uerbum erat  apud Deum, et Deus erat uerbum , profecto et os Dei, quia ore uerbum profertur, idem Filius Dei abunde accipitur. Osculum non inconuenienter Spiritum sanctum accipere possumus, quia pax et caritas que per osculum significantur, per Spiritum sanctum dantur, in quo fit remissio peccatorum, per quem reconciliamur Deo, per quem datur distributio donorum qua coniungimur Deo . Sed Patris et Filii et Spiritus sancti sicut indiuisa est substantia, ita quoque et indiuisa operatio, et in tota Trinitate quamuis sit in personis distinctio, una tamen et eadem est uoluntas et operatio. Osculans ergo, et os, et osculum, tria unum operantur, id est caritatem in cordibus  eorum, qui hoc osculo participant, quia, ut diximus, una est operatio Patris et Filii et Spiritus sancti, et osculum oris, id est uerbi, quod est Filius, osculum et est osculantis, id est Patris, quia Spiritus sanctus est Patris et Filii, et osculum est gratia et pax et caritas huius indiuidue Trinitatis. Per osculum ergo oris osculantis, id est per Spiritum sanctum, Patris et Filii, quorum est una substantia, una maiestas, una uirtus, una potentia, una uoluntas, una operatio; primum quidem datur peccatorum remissio, osculo pacis, osculo reconciliatorio; deinde donorum distributio osculo caritatis, osculo contemplatorio.

Hoc ergo geminate gratie osculum, ordine suo uniuersaliter sancta Ecclesia, siue particulariter  quelibet sancta anima expetit a Domino Creatore suo, perpendens et considerans creatricem Trinitatem, que ubique presens est per diuinitatis potentiam, non adesse per inhabitationis gratiam, que ubique non est nisi per dilectionem, per quam cognoscitur inhabitatio diuinitatis, et e conuerso per inhabitationem diuinitatis dilectio: atque ideo postulat sibi porrigi osculum, primo, ut diximus, reconciliatorium per remissionem peccatorum, ut deinde promereri possit osculum contemplatorium per gratiam donorum. Sed cum probatio dilectionis exhibitio sit operis, profecto per exhibitionem operis agnoscitur inhabitantis gratia diuinitatis; quia dilectio operans et operatio diligens est osculum oris osculantis, id est tota menti inhabitans  gratia Trinitatis 3, Unde dicit Dominus in Euangelio: Si quis diligit me sermonem meum seruabit et Pater meus diliget eum, et ad eum ueniemus et mansionem  apud eum faciemus .

Dicit ergo: Osculetur me osculo oris sui. Ac si aliis uerbis dicat: Ipse creator meus per gratiam suam ad hoc cor meum accendat, ut eum diligam, diligens operatione placeam, placens inhabitatione eius dignus efficiar.

Siue ut ad solam Filii personam referamus mysterium incarnationis eius, Ecclesia exoptat quatenus per se ipsum loquentem audiat, quem hactenus per ora Patrum audierat. uerbum quippe incarnandum, primo preceptorum siue sacramentorum suorum arcana in lege et prophetis promisit, quod ueniens postmodum ipse impleuit et immutabiliter obseruanda, quasi manus sue appositione signauit: unde per prophetam dicit: Propter hoc sciet populus  meus nomen meum in die illa, quia ego qui loquebar, ecce adsum .

Locutio sane illa qua loquebatur per legem et prophetas, quasi per instrumentum, obscura et indeterminabilis fuit; sed ipso ueniente et per se loquente, determinabilis et plana est effecta; quia presente ueritate, necesse erat umbram cessare. Sed quia precedens locutio, siue per angelum, siue per hominem, siue per aliam aliquam creaturam multis modis facta est, hoc est uel uoce, uel signo, uel operatione, uel uisione, uel solo tactu cordis; sequens per ipsum mediatorem Dei et hominum; dicit B. Apostolus, quia multifarie multisque modis olim Deus loquens patribus in prophetis, nouissime  diebus istis locutus est nobis in Filio ; profecto sicut artifex longe melior est instrumento, sic ista nouissima locutio, quoniam ipse per se Filius Dei protulit, longe dignior et optabilior est illa locutione qua in Patribus uelut in instrumentis utebatur. Nouissima ideo, quia post illam non potuit, nec poterit firmius uel certius aliquid dici uel scribi.

Huius ergo locutionis suauitatem utpote ueram ueritatis ueritatem suo sensui reuelandam, toto animi ardore sancta flagrans Ecclesia proclamat, osculetur me, inquiens, osculo oris sui. Osculum autem pacis siue dilectionis est signum: et de hoc uero pacifico Domino Iesu Christo scriptum est, quia ueniens euangelizauit pacem his qui longe et his  qui prope erant . Quam uero pacem? Nimirum illam, que dissoluit inimicitias inter Deum et hominem, quam sancti prophete annuntiauerunt quidem, sed dare non potuerunt. Hic autem magni consilii Angelus et Princeps pacis , et annuntiauit et dedit. Unde merito eius presentiam, allocutionem et affabilitatem sancta suspirans Ecclesia, ipsius colloquio quasi pacifici oris osculo pacem ueram et integram serentis et dantis uotis omnibus optat perfui, dicens: Osculetur me osculo oris tui, ac si dicat: Ipse mihi per se exhibeat, quod sancti Patres 4 exhibendum, olim dictis, scriptis et signis firmauerunt.

Et quare magis hoc optet, subdit causam, quia meliora sunt, inquiens, ubera tua uino, hoc est nutrimenta  euangelice lenitatis melius et citius saluti mee consulunt, quam legalis sententie austeritas, uel philosophorum tumens et inanis loquacitas; de quo plenius tractabitur uersu secundo.

Moraliter uero dilecta Deo anima adepto iam illo nobili et incomparabili celibatu et in sponsi sui Creatoris et Redemptoris sui secreta et humane menti inaccessibilia Sancta sanctorum intromissa, letabunda; osculetur me, inquiens, osculo oris sui. Unde autem hec tanta, talis, tam fidenter et sublimiter presumes proclamatio? nimirum de puro corde et conscientia bona et fide non ficta . Hec enim est assequende perfectionis ratio, scire quid, qualiter, quare, id est materiam, intentionem, utilitatem operandi. Considerandum quippe  magnopere est quid agas, qua intentione, quo fructu. Nam omnis actio corde concipitur, intentione nutritur, fide perficitur. Si quidem si quid boni inchoas, ipsius boni intentio iudex erit, quia si oculus tuus fuerit simplex, totum corpus tuum lucidum erit; si autem nequam, tenebrosum erit . Porro ipsum opus fides aut destruit aut prouehit. Credit enim aut non credit Deo promittenti suo cultori ea que nec oculus uidit, nec auris audiuit, nec in cor hominis ascenderunt . Qui enim infidelis est, infideliter agit, et qui fidelis est, fideliter agit.

Potest enim fides trifariam diuidi, ut dicatur fides mortua, ficta, probata. Mortua fides dici potest, que  secundum Apostolum sine operibus est , que insensibilis quasi animam non habens, id est caritatem, ad nullum opus bonum uegetatur uel mouetur. Ficta uero est, que in caritate non radicata, iuxta uocem Dominicam, in tempore credit, et in tempore tentationis recedit . Probata uero fides est, que nullis tribulationibus, nullis aduersitatibus deficit, eo quod in caritate firmiter radicata sit.

Studeat ergo fidelis anima et prudens fide non ficta seruare caritatem de corde puro et conscientia bona , quod est interioris habitus perfectionis, quem habitum sola efficit caritas, ea que perfecta foras mittit timorem ; quam approbunt hec tria: cor purum, conscientia bona,  fides non ficta, que tamen ex ipsa caritate proficiscuntur. Quis enim omni custodia seruat cor suum , ut habeat bonam conscientiam, nisi ex caritate? Quis uero fidem firmam et inconcussam seruat, nisi ex caritate? Sunt ergo hec tria caritatis probatiua, ipsa uera caritas horum effectiua.

Hec sunt in Euangelio oleum, uasa, lampades, quibus ornate uirgines non fatue, sed prudentes, Sponsi sui Domini 5 nostri Iesu Christi prestolantur aduentum ut cum eo intrent ad nuptias nuptiarum. Quid enim est oleum, nisi opus bonum? Quid autem uasa, nisi conscientie ipsorum scilicet operum gestatoria? Quid uero lampades nisi ipsorum operum feruor et splendor? Si enim sancti uiri feruent caritate, splendent exhibitione; ut uidentibus  sint pro exemplo, operantibus pro luce. Oleum ergo in uasis suis cum lampadibus ferunt, qui opus bonum in conscientia leta et secura tegunt, ea intentione, ut et laudem humanam non querat, et proximis exemplum bene operandi prebeant.

De corde ergo puro et conscientia bona et fide non ficta , dilecta Deo anima scalam sibi erigat, in qua ascensiones disponat, quibus de uirtute in uirtutem , ad illud summum bonum, quod est Deus, per carita em perficiat, formam accipiens ab ipso Sponso suo Iesu Christo, qui excelsus Dominus super omnes gentes , humilis uenit inter gentes, ut nos doceret sui humilitatem ascendere, unde primi parentes nostri per superbiam descenderant. Humilitas enim ducit  eam per caritatem ad illam Deitatis uisionem, quasi ad tertium celum, ad quod se raptum as erit Apostolus et audisse ineffabilia uerba, que non licet homini loqui .

Ponamus, ut quasi primum sit celum humilitas, secundum caritas, tertium contemplationis sublimitas. Cum ergo subleuata mens, ad humilitatis uirtutem quasi ad primum celum surgit, despectis iam, calcatisque omnibus mundi uoluptatibus, per caritatem quam aque multe non possunt exstinguere; fortis enim ut mors dilectio ; ad secundum ascendit celum, cumque in tantum profecerit, ut nichil aliud cogitet, nichil aliud desideret quam Deum, per contemplationem ad tertium subleuatur celum,  ubi supra se posita, et diuine sapientie occulta demirans dicit: Secretum meum mihi, secretum meum mihi . In quo secreto iam torrente illius ineffabilis uoluptatis debriata, lota facie, et purgatis labiis carbonibus desolatoriis , desideratis Sponsi sui amplexibus immoratur, dicens: Osculetur me osculo oris sui.

Sed que est hec confidentia, ut tam repento osculum oris Domini sui expetat, quasi sine ordine et gradu aliquo, ad tam precipuum et summum accedere ratio non permittat?

Unde considerandum, quia et illa prius inferiora quedam oscula precesserunt, primo quidem osculum redemptionis, deinde osculum reconciliationis, ad summum uero osculum dilectionis. Et osculum  redemptionis, est quasi osculum pedum Domini; osculum reconciliationis, est quasi osculum manuum; osculum uero dilectionis, quasi osculum oris. Per pedes quippe quibus de loco ad locum mouemur, Saluatoris humanitas designatur, cuius humanitatis dispensatio, uidelicet 6 quod spinis coronatus, passus, mortuus, et sepultus est, et resurrexit, in motu et transitu fuit: Christus enim resurgens ex mortuis iam non moritur, mors illi ultra non dominabitur ; quia per hanc a captiuitate diaboli in libertatem exiuit Christi, et iuxta prophetam computruit iugum a facie olei . Quia enim Grece , Latine misericordia dicitur et natura Dei est omnibus superferri liquoribus, misericordia autem Domini super omnia opera  eius ; quando Deus mundum misericordia respexit, iugum captiuitatis eius in aduentu Saluatoris computrui.

Pedes autem Redemptoris nostri tunc osculamur, quando humanitatis eius mysteria fide et deuotione amplectimur, humilitatisque eius, patientie et obedientie uestigia, in quantum possumus imitamur. Ablata autem captiuitate nunquid protinus homo Deo coniungi meruit? Sua enim culpa per liberum arbitrium, in captiuitatem diaboli deuenerat, quia dum natura bonus conditus esset proprio ad malum lapsus est uitio. Quia ergo uoluntate et opere Deo rebellauerat, et hoc longe a gratia eius recesserat, reconciliatione opus habebat.

Precesserunt ministri Dei sancti Patres nostri,  huius reconciliationis causam agentes, predicando, exhortando, docendo et precepta eius frequenter annuntiando, et eum ab errore quidem liberare, sed perfecte non potuerunt libertati donare. Successit ipse Creator eius assumens mortalitatem illius, ut ei suam immortalitatem daret, et destructo medio pariete, soluens inimicitias in carne sua per sanguinem , libertate eum donauit osculo Redemptionis, deinde mox eumdem coniunxit sibi osculo reconciliationis, qui de illo diuinitatis sue altitudine se deorsum inclinans, dirupto uetusto peccati chirographo, scribebat in terra nouum pacis et reconciliationis huius testamentum per baptismi sacramentum, in quo data quasi manumissionis  gratia, perfectam restituit libertatem et adoptans eum in filium, quem prius nec dignatus fuerat habere seruum propter uoluntarium peccati iugum, dedit ei manuscriptum hereditatis huiusmodi, quam nec oculus uidit, nec auris audiuit, nec in cor hominis ascendit . Hoc autem testamentum siue manuscriptum, tenet nunc et tenebit sancta Ecclesia, siue quelibet fidelis anima, ut si uerum Patrem Deum cognoscere, habere et amare non destiterit, de tali hereditate semper secura sit.

Manibus ergo Domini osculum porrigimus quando huius reconciliationis pactum siue decretum fide et opere obseruamus, usque in huius uite uia, aduersario nostro, hoc est Dei uerbo consentientes, perpetuam  cum eo pacem, iuste et pie uiuendo habemus.

7 Post reconciliationem uero quasi securitate accepta liberius et iucundius homo diuinitati appropinquare cepit, et iuxta quod Iacobus dicit: Appropinquate Deo et appropinquabit uobis , quo plus Deo per studium boni operis appropinquauit, tanto sibi propinquiorem Deum per contemplationem fecit, ita ut postpositis omnibus mundi negotiis terrenisque calcatis desideriis, cum Moyse montem conscendens dicat: Domine, ostende mihi faciem tuam ; in cuius uisione delectabiliter herens, usque adeo ardore diuine caritatis procedat, ut osculum oris eius expetat, dicens: Osculetur me osculo oris sui.

Igitur non de repente sed paulatim, et quasi quibusdam  gradibus, ad ineffabilem illius summe caritatis dulcedinem ueluti ad osculum oris Domini peruenit: ita ut primus sit gradus osculum redemptorium, secundus osculum reconciliatorium, tertius osculum contemplatorium. Hoc enim est etiam tertium celum quo Apostolus raptum se asserens, specialis scientie gratiam ab isto principali oris Domini osculo accepit, omnibusque per orbem ecclesiis, eiusdem osculi suauitatem predicando, et ad tante sanctitatis perfectionem exhortando peruenit.

Huius sane trifariam osculi gratiam, mulier illa in Euangelio officioso presignauit obsequio, quando primum ad pedes Domini deuote procumbens, osculando, lacrymis rigando, crine tergendo, peccatorum ueniam obtinuit, quasi dato sibi osculo  redemptorio dum audiuit: Remittuntur tibi peccata tua . Moxque acceptis quasi a manu Domini, prescriptis tabulis libertatis osculo donatur reconciliatorio, dum per remissionem peccatorum reconciliate Deo dicitur: uade in pace . Dehinc processu bone conuersationis, tanto caritatis ardore adhesit Domino, quasi osculo oris eius, osculo contemplatorio, ut ipsius Domini laudata sit preconio dicentis: Maria optimam partem elegit que non auferetur ab ea .

Possumus quoque non absurde hoc triplex osculum accipere fidem, spem, caritatem, ut fides sit quasi osculum pedum Domini, spes manuum, caritas oris; fide enim saluamur, spe subleuamur,  caritate glorificamur. Fide pedes Domini, id est humanitatis eius sacramenta amplectimur, quod pertinet ad salutem; spe manus Domini attingimus, quibus ad celestia promissa speranda ducimur, quod pertinet ad patientiam; si enim que non uidemus speramus, per patientiam exspectamus ; caritate uero quasi ori Domini osculum porrigimus, dum ab eo eterna beatitudine donamur, quod pertinet ad remunerationem.

8 Dicat ergo generaliter tota Ecclesia, uel specialiter sancta quelibet anima: Osculetur me osculo oris sui; osculo, inquit, oris, non ut prius prophetarum uel aliorum quorumlibet doctorum; sed sui; quia ipse mihi sua doctrina et exemplo formam uiuendi instituit, per quam ipsius adiutorio repulsis  et abiectis omnibus huius mundi obstaculis et perfecta iam libertate adepta, osculo dilectionis illi iugiter adhereant, donec assumpta quandoque immortalitate et incorruptione corporis et anime, immutabiliter et inseparabiliter coniungar, dicamque ueraciter, osculetur me osculo oris sui: ut quod nunc uideo per speculum in enigmate, tunc uideam facie ad faciem , cum erit Deus omnia in omnibus . Hec itaque desidero, hoc quero, hoc uotis omnibus exopto. Quare?


uERS. 2.---Quia meliora sunt ubera tua uino, fragrantia unguentis optimis.

Quenam sunt ista ubera tua? Remissio peccatorum, distributio donorum. Hec me flentem consolantur, hec me paruum nutriunt et in uirile robur producunt:  hec me uocant, attrahunt, mulcent; quia mihi per Euangelium tuum clamant: Penitentiam agite, appropinquabit enim regnum celorum . Porro uinum mordacis legis, auctoritate sua me terret, auertit et exasperat; quia clamat: Oculum pro oculo, dentem pro dente, et quisquis hec uel illa fecerit, morte moriatur . Hec, inquam, ubera tua ualde me inuitant, animant et confortantur, propter nimiam pietatis tue abundantiam et donorum prerogatiuam: sed cum ex uno istorum uerberum tuorum profluat remissio peccatorum, ex altero distributio donorum ordo est ut prius detur remissio peccatorum, deinde distributio donorum. uerum magnitudo pietatis sue id quod posterius est, hoc  est distributio donorum, et quod prius est, hoc est remissio peccatorum, nonnunquam in quibusdam precurrere facit, ob hanc uidelicet causam, ut magis suscitentur et allaborent uocanti gratie tue ad percipiendam remissionem peccatorum.

Quod, exempli gratia, in Cornelio centurione considerari potest, in quo precessit donum gratie tue in generibus linguarum; quo magis animatus et quasi certificatus, promptior accederet ad percipiendum fidei sacramentum in remissionem peccatorum. In Paulo quoque apostolo idem donum gratie tue precurrit in munere intellectus et discretionis, ad quem cum Ananias missus uenisset: Saule, inquit, frater; misit me Dominus iehsu, qui apparuit tibi in uia qua ueniebas, ut uideas et implearis  Spiritu sancto . Nunquid istud eius uidere solummodo pertinuit ad illuminationem corporalium oculorum, et non potius ad illuminationem mentis, qua uideret et cognosceret 9 ueritatem quam impugnabat? Nonne et hoc fuit impleri Spiritu sancto. Ad hoc enim Spiritum sanctum ei nondum baptizato dedisti, ut sciret discernere inter umbram legis quam defendebat et ueritatem Euangelii quam impugnabat, relictaque umbra ad ueritatem percipiendam, in remissionem peccatorum, eiusdem Spiritus sancti adiutorio alacrior et feruentior accederet. Hec ergo ubera tua euangelica que trahunt ad salutem propter sui lenitatem, meliora sunt illis legalibus institutis, que deterrent a salute propter sui austeritatem.

 uerum ut altius aliquid considerem, que etiam, o dilecte, sunt ista ubera tua, nisi illorum celestium secretorum tuorum ineffabilis dulcedo et gloria, de quo dicit Psalmista: Satiabor dum apparuerit gloria tua?  In hoc ergo mirabile secretarium tuum, postquam munere gratie tue per contemplationem ascendero, nullis neque allicientium prosperitatum blandimentis, neque deterrentium aduersitatum flagellis ab amplexibus tuis auelli potero, quia meliora sunt ubera tua uino; meliora sunt, imo incomparabilia, paradisus ille uoluptatis tue et manifestatio glorie tue huius seculi uoluptatibus et transitoriis honoribus. Qualia autem sunt hec ubera tua? Fragrantia unguentis optimis.

Nam hec unguenta non quorumcunque uberum,  sed tuorum signa, tanta certe suauitate redolentia, ut ipso odore suo, que et cuius sint, fiant cognoscibilia. Sed quenam sunt hec unguenta? Nimirum que composuit et componit ille tuus prestantissimus unguentarius siue pigmentarius Spiritus sanctus. Que autem sunt species, quibus hec unguenta conficiuntur? Profecto ille, quas Apostolus quodam loco enumerans spiritualis fructus appellat, fructus, inquiens, spiritus sunt: pax, patientia, bonitas, benignitas, fides, mansuetudo, obedientia, continentia, castitas .

Quam bona et utilis arbor in horto Domini tales fructuum species producens et pro sui fecunditata gratulabunda proclamans: Ego autem sicut oliua  fructifera in domo Domini . Huius certe arboris cultor Spiritus sanctus est, qui tales sibi fructus assumit ad componenda unguenta quibus fragrent dilecti ubera, que illis conferuntur, qui his fuerint delibuti unguentis et possunt dicere cum Apostolo: Christi bonus odor sumus Deo in omni loco ; quia talibus datur remissio peccatorum, et distributio gratiarum.

uerum ad huiusmodi unguentorum suauitatem, ex predictis uirtutum speciebus conditorum, nulla humana ratio sine adiuuante gratia proficit; quia nichil sanctum, nichil rationabile homo quamuis rationis capax incipit uel perficit, nisi efficiente illo ipsorum unguentorum compositore, Spiritu sancto, sua interiori unctione, sicut de eo Ioanne; suis auditoribus  dicit: Et unctio 10 eius docebit uos de omnibus .

Nempe talis unctio uera interioris hominis est medicina et fortissimum contra morbos anime antidotum, quo peccati uulnere sauciam sanat et uegetat, mentem illuminat, ad munera diuine gratie promerenda excitat, postremo tanto huius dulcedinis uigore perlustrat, ut posteriorum obliuiscens et ante se extendens, et super se erigat dicens cum Apostolo: Nostra autem conuersatio in celis est , ubi ab omni miseria libertate adepta, satietur ab uberibus consolationis Dei, et epuletur ab introitu glorie eius .

Possunt quoque non inconuenienter accipi huius dilecti ubera, doctrina et operatio Domini nostri  Iesu Christi, quibus in humanitate sua mundo innotuit optimis uirtutum unguentis et nunc redolentibus, tunc quidem primitias noue fidei doctrine lacte nutriens et operationis uirtute confirmans, nunc autem ipsius fidei plenitudinem quasi solido cibo doctrine roborans et operationis exemplo ad honeste uite perfectionem informans.

Que profecto ubera tante pietatis et gratie unguento redolentia, longe meliora sunt uino, id est austeritate regalium ceremoniarum, siue rerum gestarum, utpote ueritas umbra; spiritus uiuificans littera occidente: Nihil enim, ut ait Apostolus, ad perfectum addidit lex; sed omnia in figura contingebant illis; scripta sunt autem ad correctionem nostram in quos fines seculorum deuenerunt . Siue  meliora uel potius incomparabilia sunt uino, id est uoluptate secularium dogmatum, que cum auditores suos unguento carnalis delectationis inficiunt, ad mortem anime pertrahunt; et ita ab opposito quantum, o dilecte, tuorum uberum consolatione, ad tuam gratiam anima proficit, tantum ab ipsa tua gratia, istorum exitiali confectione deficit.

Oleum effusum nomen tuum: ideo adolescentule dilexerunt te.

Mirantur me intuentes, o dilecte, quod te sic laudo, quod tantam pietatis et dulcedinis tue gratiam predico, quod tuum uultum, tuos amplexus tanta auiditate desidero, et scire optant cuius nominis, cuiusue sis dignitatis, quem tanti estimo, tanti iudico, quibus, ne de ignorantia sese excusent, eo quod  nomen tuum non sit eis annuntiatum, dico quod nomen tuum non est occultum, non est absconditum, sed potius manifestum et quasi oleum effusum, cuius natura est, ut cum effunditur, magis dilatetur.

Quomodo ergo effusum et dilatatum est nomen tuum? Non ut quondam tantum in Iudea notus es, et tantum in Isrel magnum nomen tuum , sed sicut per alium prophetam 11 dicis: A solis ortu usque ad occasum magnum nomen tuum in gentibus . Nomen quod est super omne nomen, ita ut in nomine tuo omne genu flectatur, celestium, terrestrium et infernorum . Et non est aliud nomen sub celo datum hominibus, per  quod oporteat nos saluari .

Et ut eos mecum ad altiora pertraham ut intelligant et nouerint, cur tantopere osculum tuum desiderem, cur uberum tuorum suauitate delecter audiant adhuc aliud, et perpendant quare dixerim, nomen tuum oleum effusum. Oleum quippe omnibus superfertur liquoribus. Quid ergo per oleum, nisi caritas accipitur, que cunctas excellit uirtutes? Nempe nulla uirtus sine caritate dici uel esse potest; quia ubi caritas non est, nulla uirtus est. Nam si linguis hominum loquar et angelorum, caritatem autem non habuero, factus sum uelut es sonans aut cymbalum tinniens; et si habuero prophetiam et nouerim mysteria omnia et omnem scientiam, et si habuero fidem ita ut montes transferam, caritatem  autem non habeam, nichil mihi prodest; et si distribuero in cibos pauperum omnes facultates meas, et si tradidero corpus meum ita ut ardeam, caritatem autem non habeam, nichil sum .

Ecce quante uirtutis, quante excellentie putatis caritas est, ita ut absque illa, neque prophetia, neque scientia aliqua, neque fides, neque eleemosyna, neque martyrium aliquid sint? Que autem est ista caritas? Nimirum tu es, dilecte, sicut testatur ille tuus dilectus, osculo tuo pio inherens, et in pectore tuo recumbendo dulcedinem uberum tuorum hauriens; ille, inquam, celestis aquila, in ipsa secreta tua pennis sancte contemplationis uolans, et in te solem iustitie mentis aciem intendens. Et quid dicit? Deus caritas est .  Tu ergo caritas diceris et es, o dilecte, quia caritas te fecit carnem assumere et in hunc mundum uenire et pro humana salute usque ad mortem crucis humiliari; et propter nimiam caritatem suam qua dilexit nos Deus . Te Filium suum misit in similitudinem carnis peccati, ut de peccato damnares peccatum , factus propter nos maledictum, ut nos a maledicto liberares . Qualiter autem hoc nomen tuum, nomen caritatis effusum et dilatatum est? Sicut unguentum in capite, quod descendit in barbam, barbam Aaron, quod descendit in oram uestimenti eius . Tu es Aaron, id est mons fortitudinis in quo scilicet capite nostro specialiter abundauit huius insigne caritatis qua unxit te Deus, Deus tuus oleo exsultationis  pre participibus tuis , illius uidelicet exsultationis qua exsultasti, et tantam tue caritatis abundantiam ostendi se et ordinem redemptionis nostre impleuisse.

Cuius capitis barba fuerunt apostoli siue apostolici uiri, in quos unguenti huius gratia adeo profluxit, ut tibi tanquam barba 12 capiti sancte caritatis ardore usque ad mortem firmiter adhererent.

Quod descendit in oram uestimenti tui, quod nouerunt fideles tui, a prima etate mundi usque ad istam, in qua nunc sumus, nos in quos fines seculorum deuenerunt , qui ora, id est finis huius uestimenti tui sumus, in quibus omnibus, uidelicet et prioribus et presentibus et futuris istius  unguenti, id est caritatis fortitudo laborauit et laborat, et laborabit etiam in ipso fine seculi sub persecutione Antichristi pro nomine tuo. Nomen ergo tuum est oleum effusum, quia caritas tua diffusa est in cordibus nostris, per Spiritum sanctum qui datus est nobis .

Et Ideo adolescentule dilexerunt te nimis. Quia, inquit, tanta est dulcedo uberum tuorum, tanta caritatis tue copia, ut magis inueniantur in te lenitas quam asperitas, magis fouens dementia quam feriens sententia, ideo adolescentule dilexerunt te nimis.

Quenam uero sunt iste adolescentule, profecto fideles anime, a lacte quidem infantie submote, sed necdum soliditatem perfectionis consecute; ideo  adhuc imbecilles, et diuino adiutorio sustentari indigentes; ac propterea ualde te, o dilecte, dilexerunt et diligunt, quia hoc in te attendunt, quod nequaquam refugiant, sed unde magis, magisque ad perfectionis sublimitatem quandoque conualescant.

Solent autem in sancta Scriptura per incrementa corporum designari incrementa mentium, quia sicut in maiores etates per naturam proficiunt homines, ita ad maiores animi uirtutes per gratiam proficiscunt fideles, unde ad infantiam, id est innocentiam uite Petrus suos hortatur auditores, dicens: Quasi modo geniti infantes, rationabile sine dolo lac concupiscite, ut in eo crescatis in salutem . In Euangelio quoque Saluator discipulos ad puritatem  et simplicitatem uite exhortans: Nisi, inquit, conuersi fueritis, et efficiamini sicut paruuli, non intrabitis in regnum celorum . Et Apostolus: Malitia, inquit, paruuli estote, ut sensibus perfecti sitis . Psalmista quoque iuuentutem anime sue renouari optans exemplo aquile, renouabitur, inquit, ut aquile iuuentus tua . Quatenus ueterem exuens hominem cum actibus suis, induat nouum , qui secundum Deum creatus est in iustitia et sanctitate . Et in libro Sapientie morum grauitas senectute mentis exprimitur, cum dicitur: Senectus uenerabilis est, non diuturna, neque annorum numero computata, cani sunt enim sensus hominis et etas senectutis uita immaculata .

 Potest ergo incrementum bifariam diuidi, ut dicatur incrementum naturale, incrementum affectuale. Et naturale quidem incrementum ascribitur omni corporali creature, que uitali uegetatione iuxta suam proprietatem naturaliter mouetur: 13 porro affectuale soli rationali creature iuxta modum donantis gratie in presenti uita tribuitur cuius gratie adiutorio contra uitia carnis fortitudine spiritus ad bona et de bonis ad meliora promouetur.

Plerumque autem in diuina Scriptura naturale incrementum affectualis significatiuum est, sicut Psalmista: Et placebit, inquit, Deo super uitulum nouellum: cornua producentem et ungulas . Nam si secundum litteram intelligas, que cura Deo  de irrationabili iumento cornua et ungulas naturaliter producente? sed si altius iuxta mysticum sensum consideres uitulum nouellum, accipere potes mentem ad Dominum nouiter conuersam, et flore bone actionis pullulantem quam Apostolus nouum hominem, appellat dicens: Induite nouum hominem eum qui renouatur in agnitione, secundum imaginem eius qui creauit eum . Cuius hominis partes constitutiuas intra enumerans: Induite, inquit, uos sicut electi Dei uiscera misericordie, benignitatem, humilitatem, modestiam, patientiam, supportantes inuicem et donantes uobismetipsis .

Cornua autem huius nouelli uituli, id est hominis noui, non absurde, ut arbitror, possunt accipi animi constantia et fortitudo spiritus, siue spiritus fortitudinis  resistens uitiis et peccatis et huius noui hominis uentilans aduersarios

Porro ungulas eius quibus terram excitat, nichil impedit, si accipias contemptum seculi et amorem Dei, quibus terrena omnia abiiciens corpus suum in seruitutem redigat, spiritui subiiciendo, ut ei per consensum cooperetur et collaboret in bonorum operum disciplina; quatenus in futura renouatione, sicut fuit laboris ita et remunerationis particeps fiat, quod est ipsum nouum hominem duplici stola, corporis uidelicet et anime felicitate donari.

Siue huius uituli cornua et ungulas intellige sublimes et speciales theoretice uite excessus, quia sicut cornua et ungule, de carne quidem procedunt, sed carnem excedunt, ita uir theoricus cum sit in  carne, carnales tamen affectus mente transcendit, dicens cum Apostolo: In carne quidem ambulantes, non secundum carnem ambulamus . Et iterum: Nostra autem conuersatio in celis est ; et alibi: Siue sobrii sumus, siue mente excidimus, Deo .

Sed adhuc uitulus iste cornua et ungulas nondum habens, sed producens, nouellus est, et necdum in taurinam fortitudinem profecit, quia cuiusque credentes anima iam rudimenta sancte nouitatis arripiens, necdum autem sanctorum Patrum perfectionem consecuta non adolescens, sed per diminutionem adolescentula dicitur, eo quod pre imbecillitate sui ad perfectionis sublimitatem assurgere nequeat, primos autem bone operationis flosculos  quantum preualet, producat donec paulatim succrescendo, plenos iam et maturos uirtutum fructus ostendat.

Dicat ergo sponsa: Ideo adolescentule 14 dilexerunt te nimis, quia credentium mentes adhuc in fide per gratiam diatim proficientes ualde pietatis tue dulcedinem, o dilecte, diligunt, quoniam illam pro sui suauitate tuo munere assequi possunt: tuo, inquam, munere, quia sine te nichil possumus facere, ideoque proclamo, et omnes te diligentes mecum proclamare inuito: Trahe me: post te curremus, etc.


uERS. 3.---Trahe me: post te curremus in odorem unguentorum tuorum. Introduxit me rex in cellaria sua: exsultabimus et letabimur in te, memores uberum  tuorum super uinum: recti diligunt te.

Unde autem talis credentis anime, et ad Deum suspirantis proclamatio siue postulatio? Nimirum ex infirmitatis sue consideratione, qua se perpendit sine adiuuante gratia sibi sufficere nequaquam posse, quia secundum Apostolum, non uolentis, neque currentis sed miserentis est Dei . Qua sententia non destruitur liberum arbitrium, sed potius ostenditur libero arbitrio diuine gratie adiutorium omnino necessarium, sine quo omnis uoluntas bene operandi semper inefficax iacebit. Siquidem ex libero arbitrio ad Deum ueniendi quiuis habet uelle, non quidem quod ipsum uelle a seipso sit, cum nec cogitare, quod minus est quam uelle, aliquid a nobis quasi ex nobis sufficientes simus .  uerba sunt Apostoli, qui omne quod boni potest esse, idem cogitare uelle et perficere pro bona uoluntate , attribuit Deo, non suo arbitrio. Si ergo Deus tria hec, hoc est bonum cogitare, uelle perficere operatur in nobis, primum profecto sine nobis secundum nobiscum, tertium per nos facit. Siquidem immittendo bonam cogitationem nos preuenit, imitando etiam malam uoluntatem sibi per consensum uoluntarium iungit, ministrando consensui facultatem uel facilitatem, foris per opertum opus nostrum internus opifex innotescit. Igitur non uolentis, neque currentis, sed miserentis est Dei , quando gratuito munere interius operantis gratie habemus uelle; moueri autem ad cursum sine ipsa adiuuante gratia non possumus; cumque in cursu fuerimus, iterum  miserantis gratie erit, ut peruenire possimus.

Ista ergo tractio quam sponsa postulat, non est anime Deum sequi nolentis compulsio, sed potius uolentis deductio, quam Propheta in Psalmo precatur: Deduc me, inquiens, in semita mandatorum tuorum, quia ipsam uolui : ac si aliis uerbis dicat, quia dono tue gratie bene operandi nabeo uoluntatem, deduc me eiusdem gratie adiutorio in actionem ut peruenire possim ad promissionem.

Talis sane tractio quatuor modis fit, hoc est per predicationem, per infirmitatem uel aduersitatem, per euidentissima miracula, per persecutionem uel percussionem, hoc benigno Patre intendente, ut faciat  uoluntarios 15 non saluet inuitos, quatenus, dum de malo mutat in bonum, uoluntatem transferat, non auferat uoluntatem. Nemo quippe saluatur inuitus, nam quod legitur in Euangelio: Nemo uenit ad me, nisi Pater meus traxerit eum ; item in alio loco: Compelle intrare , nichil impedit; quia profecto quantoscunque trahere uel compellere uideatur, ad salutem pius Pater, qui omnes uult saluos fieri , nullum tamen indicat salute dignum, quem ante non probauerit uoluntarium.

Hac sane dignitatis diuine prerogauita rationalem singulariter creaturam Conditor insigniuit; quod quemadmodum ipse sui iuris erat, sueque ipsius uoluntatis non necessitatis erat, quod bonus erat, ita et illa quoque sui quodammodo iuris in  hac parte existeret, quatenus nonnisi sua uoluntate aut male fieret et iuste damnaretur; aut bona maneret, et merito saluaretur; non quod ei propria sufficere posset uoluntas ad salutem, sed quod eam nulla enus sine sua uoluntate consequeretur.

Trahi ergo spiritualiter, ad Deum tendens anima optat et orat, non sicut aliquis inuitus trahitur, sed quemadmodum cecus aut fessus cum trahitur non contristatur, imo potius trahenti, quasi se subleuanti et adiuuanti gratias agit, ita et hec gratias Deo agens, postulat ut qui dedit uelle, det etiam posse, cum eius adiutorio ad id quo tendit peruenire, dicens: Trahe me post te: curremus in odorem unguentorum tuorum.

Siue pronuntians sic: Trahe me post te, et ibi  distinguens subinferas, curremus in odorem unguentorum tuorum; siue sic, trahe me, ut ibi distinguas, deinde subiungas, post te curremus in odorem unguentorum tuorum, eamdem uim sensus habet, ut trahi per Christum uel currere post ipsum, hoc sit sequi uestigia eius credendo et operando.

Curremus, inquit. Quis uel qualis iste cursus est, ut esse debet? Profecto non corporis, sed animi; non pedum progressio, sed morum; de qua uidelicet progressione cum de beatis in domo Domini habitantibus, qui in hac ualle lacrymarum ascensiones in cordibus suis disponunt Psalmista loqueretur. Ibunt, inquit, de uirtute in uirtutem . Et quis huius cursus siue progressionis fructus? uidebitur Deus deorum in Sion . Que est  enim huius cursus remuneratio, nisi uera et eterna beatitudo? Quid autem uera et eterna beatitudo, nisi illius summe et eterne et consubstantialis Trinitatis contemplatio? Non ergo sola curram, sed te, o Domine Iesu, dexteram meam tenente, trahente et deducente, et quasi mecum currente curremus.

Per quam uiam? per te ipsum utique qui dixisti: Ego sum uia, ueritas et uita ; per te enim curram ad te propter te. Per te, qui es uia, curram prompta; ad te, qui es ueritas, curram secura; propter te, qui es uita, curram leta. Nam ideo prompta curram, quia te adiutorem habeo; ideo secura, quia de premio non dubito; ideo leta, quia te scire et habere hoc meum esse premium agnosco  et credo.

16 Sic ergo curram non quasi in incertum , sed ut comprehendam. Inestimabilis pretii munus est, que in huius uite stadio, per te, et ad te, et propter te currentibus promisisti, quod uidelicet per prophetam tuum clamas huiusmodi esse, quod nec oculus uidit, nec auris audiuit, nec in cor hominis ascendit .

Curremus ergo, inquit; sed quomodo? In odore unguentorum tuorum. Cum plurima et diuersa, atque ideo non uno eodemque modo redolentia unguentorum sponsi sint odoramenta, quid est quod singulari numero in odore, deinde plurali unguentorum dicit, cum potius potuisset dixisse, in odoribus  unguentorum tuorum? Nonnichil, ut reor, attendit, quia quomodo et a quibus ipsa odoramenta spargantur, diligenter considerauit. Quis enim iste precipuus et singularis odor est nisi caritas? Omnis autem uirtus, si sine caritate est, iam non est uirtu quin potius damnabile uitium, quia omnes uirtutes ex radice caritatis prodire debent, sicut in Euangelio Dominus ostendit, ubi qualiter uirtus abstinentie tenenda sit, admonuit dicens: Tu autem cum ieiunas, unge caput tuum et faciem tuam laua, ne uidearis hominibus ieiunans, sed Patri tuo qui est in abscondito, et Pater tuus qui uidet in abscondito reddet tibi . Quid est caput ungere, nisi principale mentis in bono opere per caritatis suauitatem fouere? Quid uero faciem lauare, nisi interioris  hominis habitum ex letitia bonorum operum festiuum et letum per caritatis dulcedinem exhibere? Ergo nec abstinentia, nec castitas, nec humilitas, nec obedientia, nec aliqua uirtus sine caritate aliquid est aut esse potest; quia, quamuis speciem uirtutis pretendat, nisi ex dilectione Dei aut proximi procedat, non solum uirtus non est, sed etiam coram Deo uitium detestabile, ac per hoc dum quis laudem solummodo humanam exinde capiat semel diuini muneris mercede priuat. Sed huius dubie uirtutis manifestatio in ultimo fiet iudicio, quando iuxta ueritatis uocem, in ipsius iudicii nocte, hoc est in tribulatione, duo erunt in lecto uno, due molentes simul, duo in agro, quorum duorum uno assumpto ad uitam, alter relinquetur ad mortem  .

His sane rerum nominibus, hoc est lecti, mole, agri, tria professionum genera sunt denotata, quia sunt aliqui qui requie mentis cum dilecto sabbatizant, plerique autem actualis uite laboribus occupantur, nonnulli uero uerbo uite audientium corda excolant, sed in unaquaque professione sepe exitus diuerse intentionis apparet. In uno namque lecto, id est requie contemplatiue uite, que illorum maxime est qui a curis mundi segregati soli Deo uacant studio orationis, uel sacre meditationis, ista gemina nonnunquam inuenitur intentio, dum sunt aliqui qui hoc pro solo humano fauore 17 uel timore exhibent, aliqui uero solo amore et timore Dei exercent. Sic et in actiua uita quosdam laborare  uel mundi fauor uel Dei compellit amor; et uerbo predicationis insistere, uel uitium iactantie, uel amor eterne uite ducit plerosque. Unde beatus Augustinus cum de caritate loqueretur que non agit perperam , que huius gemine intentionis iudex est: »uidete, ait, quanta opera facit superbia, quam similia faciat, et quasi paria caritati. Pascit esurientem caritas, pascit et superbia; caritas ut Deus laudetur superbia ut ipsa laudetur: uestit nudum caritas, uestit et superbia; ieiunat caritas, ieiunat et superbia; sepelit mortuum caritas, sepelit et superbia. Omnia opera bona que uult facere et facit caritas, agitat contra superbia et quasi ducit equos  suos; sed interior est caritas, tollit locum male agitate superbie.« Et post pauca: »Noli, inquit, attendere quod floret foris, sed que radix est intra radicata est cupiditas: species potest esse bonorum factorum, uere opera bona esse non possunt. Radicata est caritas, securus esto, nichil mali procedere potest.« In omni ergo opere bono cuiusque mens caritatis igne flagrare debet, ut uirtutibus ex ea quasi aromatibus accensis, fumum suauissimum odoris emittat. Tali igne caritatis Psalmista ardebat, cum dicebat: Concaluit cor meum intra me et in meditatione mea exardescet ignis . Unde et in lege precipitur, ut ignis in altari iugiter ardeat . Quid enim est altare nisi cor nostrum, in quo Deo per intentionem offerimus quidquid  boni facimus, uel in quo nosmetipsos mortificatione uitiorum et uirtutum exercitio immolamus. In hoc ergo altari, iugiter ignis ardere debet, quia omne opus bonum, nisi ex caritatis ardore procedat, nullum uigorem habet. In alio quoque loco precipitur ut oleum semper in domo Domini sit ad concinnandas lucernas . Per oleum quippe, quod cunctis liquoribus excellit, caritas accipitur, que cunctis supereminet uirtutibus. Per lucernas uero opera bona intelliguntur, sicut Dominus dicit in Euangelio: Et lucerne ardentes in manibus nostris . Domus autem Domini, siue templum, corpus uel mens cuiuslibet sancti est, de quo et de qua Psalmista: Sanctum est, inquit, templum tuum mirabile in equitate . Et  alibi: Domum tuam decet sanctitudo . Apostolus quoque ad credentes: Templum, inquit, Dei sanctum est, quod estis uos . Et alibi: Nescitis quia corpora uestra templum sunt Spiritus sancti? 

In domo ergo Domini oleum ad concinnandas lucernas esse debet, quia fidelis quisque qui domus uel templum Dei est, caritatem debet habere materiam, qua ad pietatis studia accendatur.

Apte ergo dilecta Sponso suo loquitur, dicens: Curremus in odorem unguentorum tuorum; quia profecto in cursu bonorum operum quiuis frustra laborat, si odore caritatis minime fragrat.

uerum in huiusmodi cursu quatuor sunt consideranda,  uidelicet modus, qualitas, intentio, utilitas. Cursus 18 uero iste non est aliud, quam uita sancti cuiusque. Modus autem perfectus currendi, hoc est uiuendi talis cuique esse debet, ut nichil supra, nichil infra, sed media caritate sint omnia constrata , iuxta precedentium uestigia Patrum, quemadmodum Scriptura precipit ne transgrediaris, inquiens, terminos quos posuerunt patres tui , de quibus Psalmista dicit, quia nouit Dominus uiam iustorum , ac si dicat: Quoniam uia illorum Deo nota est et placet, qui extra discretionem nichil facientes equo iustitie liberamine uitam suam tenent. His enim qui supra et plus iuste aliquid uolunt aut agunt precipit Apostolus non plus sapere quam oportet sapere, sed sapere  ad sobrietatem . De his uero qui infra deficiunt uel tepescunt, scriptum est: Maledictus omnis qui facit opus Domini fraudulenter . Media uero caritate constrata habent studia, qui ueluti quatuor illa animalia oculati ante et retro, quorum pedes, pedes recti duabus pennis  gemine caritatis Dei, uidelicet et proximi et subleuantur et corpora sua, id est opera minuunt, ut neque per contemplatiuam uitam a dilectione proximi recedant, neque per actiuam a caritate Dei deficiant. Utrobique tam discretum uiuendi modum tenent, ut quidquid supra uel infra fuerit perfecta iustitie regula non recipiat. Unde quidam huius mundi sapiens dicit:

 Est modus in rebus, sunt certi denique fines,
Ultra quos citraque nequit consistere uerum. 

Quia ergo Deo displicet omne pondus maius et minus, tali equalitate uita sua cuique libranda est ut neque sub nimio pondere corruat, neque sub permodico negligens et desidiosus appareat.

Qualitas uero huius cursus siue cursoris attendenda est, uidelicet ut talis sit, qualem describit Apostolus, in omnibus, inquiens, exhibeamus nos sicut Dei ministros, in multa patientia, in tribulationibus, in necessitatibus, in angustiis, in plagis, in carceribus, in seditionibus, in laboribus, in uigiliis, in ieiuniis, in castitate, in scientia, in longanimitate, in suauitate, in Spiritu sancto, in caritate  non ficta, in uerbo ueritatis, in uirtute Dei, per arma iustitie, a dextris et a sinistris, per gloriam et ignobilitatem, per infamiam et bonam famam ut seductores et ueraces, sicut qui ignoti et cogniti, quasi morientes et ecce uiuimus, ut castigati et non mortificati, quasi tristes semper, autem gaudentes, sicut egentes, multos autem locupletantes, tanquam nichil habentes et omnia possidentes .

Ecce qualibus animi motibus cursus iste exprimitur, qui utriusque hominis, hoc est corporis et spiritus labore perficitur, ut post ipsum expletum cursum sicut in utroque labor fuit et passio; sic in utroque fiat quandoque requies et consolatio quod est duplicis stole beatitudo.

Dicunt autem huius seculi sapientes quatuor esse  qualitatis species 19 quarum prima sit habitus et dispositio; que cum sint una species qualitatis, in hoc differunt, quod dispositio est habitus facile nobilis, habitus uero dispositio diutissime permanens. Secunda uero species qualitatis est, que fit secundum potentiam et impotentiam; secundum potentiam quidem, quod facile possit in quodlibet accidens naturaliter flecti, secundum impotentiam uero quod non possit in aliud quodlibet leuiter non flecti. Tertia uero species est, quam dicunt passibilem qualitatem et passionem, que duo sic in una specie discernunt, ut dicant quod passio sit, que ad tempus exorta facile commutetur; passiua uero qualitas, secundum quam quales dicimur, perpetuo  perseueret. Que quidem species prime similis, et quasi eadem esse uidetur, sed in hoc differt quod passio est alicuius momentanea susceptio; dispositio uero quam etiam affectionem dicunt, est ipsius accidentis amplificata passio. Porro habitus, cum plurimis rebus et ordine quodam perficiatur, augmentata affectio dicitur; passibilis uero qualitas subito innata et permanens passio. Quartam uero speciem posuerunt in figuris et formis, figuram dicentes quedam rerum lineamenta, formas uero ipsorum lineamentorum pulchritudines et formositates. Hec uero qualitatis species in uniuscuiusque uite cursu considerantur secundum diuersitatem uoluntatis et propositi, in quo continetur qualitas ad aliquod opus animum quocunque modo applicandi

 Per dispositionem quippe siue affectionem transeunt aliqui in habitum, quando aliqui ex occasione uel necessitate, quedam bona opera incepta processu conuersationis in consuetudinem uertunt, et quadam delectatione uirtutum semper capiunt incrementa, sicut de sanctis dicitur: Ibunt de uirtute in uirtutem . Porro secundum potentiam et impotentiam, nemo est qui in hoc bene constituende uite cursu non habeat posse per concesse rationis bonum, et gratiam adiuuantem liberum arbitrium, cui gratie assentire et allaborare non habet non posse. Secundum uero tertiam speciem, hoc est passionem et passibilem qualitatem, sunt plerique qui cum uerbum audiunt de pena malorum et gloria bonorum, ad tempus compunguntur,  et amore boni operis incalescunt; sed quia ista caritas in eis non est radicata, tempore tentationis refrigescunt. Sunt uero nonnulli qui, cum semel uerbum Dei audiunt, ad usum boni operis accenduntur, et quia in caritate radicati et firmati sunt , a semel concepto amore non deficiunt, sed usque ad finem uite semper boni operis gressum tendunt. Siue dicamus passionem, quando mens ad horam quasi patitur humilitate, patientia, obedientia, sue non aliene uoluntati reluctando, sed hoc rarissime. Passibilem uero qualitatem, 20 quando permanenti passione uoluntarie mortificationis, per prescriptas seu alias quaslibet uirtutes quotidie atteritur, nullis huius seculi uoluptatibus consentiendo. At secundum quartam speciem, quam ponunt  in figuris et formis potest hec qualitas uite considerari que iuxta exemplum et formam alicuius uite instituitur, quemadmodum Iacobus monet discipulos, dicens: Exemplum accipite, fratres, laboris et patientie per prophetas qui locuti sunt uobis in nomine Domini . Et Paulus: Imitatores, inquit, mei estote sicut et ego Christi .

Ea ergo qualitas qua affectio transit in habitum et qua per Dei gratiam uelle et posse adiacet, et qua in bono opere non momentanea nec horaria sed perpetua est, uel que formam accipit precedentium Patrum omni bene currere uolenti summopere attendenda est ut secundum eam honestatis et discipline quodam fiat speculum, quo lucretur et sui laboris premium et imitantium salutem ac utilitatem  proximorum.

Intentio autem eo modo currendi, hoc est recte operandi ista erit, ut nulla animum uane glorie cupiditas irrepat, sed Dei dilectio siue amor uite eterne causa sint huiusmodi laboris et uigilantie.

Est autem ipsa intentio quasi quidam mentis oculus, de quo Saluator dicit in Euangelio: Si oculus tuus fuerit simplex, totum corpus tuum lucidum erit: si autem nequam fuerit etiam corpus tuum tenebrosum erit . Et in hoc eodem Cantico canticorum sponsus sponse loquitur: Ecce tu pulchra es, amica mea, ecce tu pulchra, oculi tui columbarum . Nonnunquam fiunt aliqua opera, que in malam partem interpretantur, ab his qui  ignorant, ex qua intentione proficiscantur; sicut et econtrario quedam in bonam partem considerantur, que a superno inspectore improbantur, eo quod mala intentione proferantur, que non solum non remunerantur, sed potius damnantur, sicut et illa que ab ignorantibus damnatione digna iudicantur, a iusto iudice magis remunerantur. Unde et de reprobis dicit Dominus per prophetam: Populus hic me labiis honorat, cor autem eius longe est a me . Omnia ergo bona secundum hunc intentionis oculum diriguntur, ut digna sint uel remuneratione uel damnatione: remuneratione, si pro Deo; damnatione, si pro fauore humano gerantur.

Que uero sit utilitas cursus uel laboris huius, exponit Apostolus, dicens: Non sunt condigne passiones  huius temporis ad futuram gloriam que reuelabitur in nobis . Et Dominus in Euangelio taliter currentibus clamat, dicens: uenite ad me, omnes qui laboratis et onerati estis, et ego uos requiescere faciam . Apostolus quoque non inaniter se cucurrisse intelligens, postquam laboris sui cursum denuntiat, dicens: Bonum certamen certaui, cursum consummaui, fidem seruaui, 21 subsequitur ipsius laboris fructum confidenter sibi promittens, de cetero reposita est mihi corona iustitiequam reddet mihi in illum diem iustus iudex .

Utilitas ergo magna et inestimabilis est ipse fructus uite eterne que pro Deo laborantibus in futura uita sine aliquo defectu eternaliter tribuitur;  sed quia Ecclesie, siue alicui fideli anime utilitatis huius fructum, in presenti quoque uita conceditur pregustare, sequitur dicens: Introduxit me rex in cellaria sua.

Non parum dignitatis habet ista introductio, si rite consideretur et persona introducentis et locus et modus introductionis. Neque enim quilibet, sed rex est, et non tantum rex, sed Rex regum qui introducit, nec in domum tantum, sed et in cellaria, neque quasi ex abrupto, sed competenti rationis modo fit ista introductio. Nam multi sunt qui regis huius domum, id est Ecclesiam intrant, sed pauci admodum qui in cellaria possint habere introitum. Aliqui ante foras istorum cellariorum excubare possunt, inspicere ualent, sed ingredi non preualent  nisi eo introducente, qui habet clauem Dauid qui aperit et nemo claudit; claudit et nemo aperit .

Considerandum uero quenam sint ista tanti regis cellaria. Omnis diuina Scriptura que in duo diuiditur Testamenta, in legem uidelicet et Euangelium, diuitiarum regis huius repositorium est, siue apotheca. Hec autem in trifariam diuiditur, hoc est historiam, allegoriam et moralitatem. Etenim Rex iste sapiens, clemens et magna benignitate et prouidentia sua regens et fouens, eum modum suarum diuitiarum statuit, ut in his esset, quod iuxta diuersorum sensuum capacitatem, et fortes appeterent et infirmi non refugerent.

Multi enim historia delectantur, plerique allegoria  pascuntur, nonnulli moralitate instruuntur. uerum quos tanta sui gratia rex iste dignatur, ut eis omnium istorum cellariorum introitum concedat, ut uidelicet de historica scientia intrent in allegoricam et de allegorica in moralem, qua putas dulcedine isti pascuntur? quo torrente uoluptatis Domini ebriantur?  Talibus nempe Dominus per prophetam pollicetur, dicens: Ecce ego mittam uobis frumentum, uinum et oleum, et replebimini in eis .

Desiderabilia hec huiusmodi cellaria in quibus harum specierum delicie continentur, ut panis cor hominis confirmet, uinum cor hominis letificet, oleum faciem exhilaret . Frumentum quippe a Domino accipimus quando in dictis obscurioribus  subducto tegmine littere per medullam spiritus legis interna sentimus. uinum suum nobis Dominus prestat, cum Scripture sue alta predicatione nos debriat, oleum quoque suum nobis tribuit, cum preceptis apertioribus uitam nostram blanda lenitate disponit.

22 Libet adhuc amplius, adreuerenter attendere, cur has magis species diuine apothece contineant. Si enim illud unum frumenti granum, quod in terra mortuum, multum attulit fructum , consideres, et numerose segetis ex eo gloriose pullulantem magnitudinem attendas, uidebis quam magnifica insignium operum exempla ex historicis apothecis refulgeant, quam dulces mysteriorum medulle  ex allegoricis cellariis redoleant, quam utilia preceptorum documenta ex moralibus repositoriis eluceant.

Pulcherrima comparatio Christi in grano frumenti: in grano quippe medulla folliculo tegitur: quid ergo per folliculum nisi caro Christi? quid per medullam nisi diuinitas eius figuratur? in grano ergo medulla folliculo tegitur, in Christo diuinitas carne occultatur: folliculus et medulla unum granum conficiunt, caro et diuinitas unam personam Christum Deum et hominem perficiunt. Cum ergo omnia que erga hoc frumenti granum, hoc est Christum Deum et hominem gesta sunt, perspexeris, uidelicet qualiter hoc granum de celesti horreo descendens in terram cecidit et mortuum est, deinde resurgens  et in celum ascendens in apostolis ceterisque credentibus multiplicatum frumento fidei et iustitie totum repleuit mundum; qualiter uino predicationis redundante, austeritate correptionis delinquentes cercuerit; oleo autem caritatis et misericordie penitentes lenierit; hoc enim modo is qui in latrones inciderat a Samaritano illo euangelico curatus est . Cum ergo hec omnia, alia quidem historialiter, alia allegorice, alia uero moraliter, nunc quidem separatim, nunc insimul, hoc eodem triplici modo legeris et intellexeris, atque aliis eadem eodem modo administrare gratia Dei potueris, nonne pro tanto tibi beneficio collato gratanter dicere poteris: Introduxit me rex in cellaria sua.

Que uero uirtutum insignia magis et perfectius  quam in hoc grano, id est in hoc Dominico homine fulserunt? nempe quidquid in sanctis de uisceribus pietatis, quidquid de mansuetudine spiritus, quidquid de celo rectitudinis, quidquid de custodia humilitatis, quidquid de feruore caritatis, hoc ab ipso fonte misericordie, ab ipsa radice mansuetudinis, ab ipsa uirtute iustitie, hoc est ab ipso mediatore Dei et hominum Domino Deo traxerunt.

Magis ergo et quasi principaliter he tres species in Dominicis habentur apothecis, et quidquid ex ueteris ac Noui Testamenti abundantia redolet, aut est triticum quod perfectos in fide et uirtutum exercitio roborat et confirmat; aut est uinum, quod uel sanctos celestium promissionum suauitate demulcet, uel peccatores diuini iudicii austeritate 23 deterret;  aut est oleum, quod uel in cordibus sanctorum per caritatem diffunditur, uel penitentes per misericordiam consolatur. Unde sancta Ecclesia, siue queque fidelis et dilecta Deo anima, huiusmodi thesauros sponsi sui, regis et Domini sui omni pretiosa supellectili cunctorum regum et principum meliores, mente considerans et que in eis mysteria siue sacramenta contineantur intelligens, recte decantare potest animi uoce letabunda, introduxit me rex in cellaria sua. Et talis quidem introductio satis est commendabilis a persona et loco; modus autem huiusmodi introductionis iste est, ut hec non fiat ad horam, sed cum iure possidendi et ueluti sub dotis conscriptione ut tante gratie  collatis sit spiritualis et sanctissime dotis assignatio quo confirmetur diuine et humane mentis copulatio.

Hac ergo admirabili introductione celebrata, sequitur competens pro collato munere gratiarum actio, quam agit meus Deo, coniuncta et designatis sibi ab eo bonis participans utriusque hominis motu, exsultabimus, inquiens, et letabimur in te.

uidentur aliquo modo differre inter se exsultatio et letitia, ut talis sit utriusque descriptio que dicitur letitia esse animi solummodo motus, exsultatio uero corporis et animi.

Sancta ergo anima dona in se diuine gratie sentiens debet ea suscipere et seruare cum letitia et exsultatione, et quod sentit mente opere exercere:  quia enim »probatio dilectionis exhibitio est operis ;« nimirum mens Deo per caritatem iuncta, dum letatur interius de collata sibi intellectus gratia, debet et forinsecus exsultare ad uirtutum opera. Unde et in similitudine puerorum in foro ludentium clamant apostoli ad eos qui ad predicationem eorum nulla opera bona facere uolebant: Cantauimus uobis et non saltastis . Saltationem quippe spiritus auditores suos habere optabant, ut ostenderent fidem sine operibus otiosam esse .

Hanc ergo religiosam saltationem Dauid rex prefigurabat, coram arca Domini ludendo et subsiliendo quia in spiritu longe preuidebat per Christum ex carne sua nasciturum, illud non manufactum, sed  celeste Domini sacrificium fide et operibus quandoque instruendum. Hunc enim pulcherrimum sanctitatis ludum est mirabilis Propheta suo preferebat preludio congrue decenterque, pro tanta future honestatis gratia, que per Christum, suum secundum carnem filium erat administranda et confirmanda, letabatur et exsultabat coram illo typico Domini sacrificio. Et quia rector et dux populi Dei erat, in tali suo facto predocebat rectores Ecclesiarum, qui sibi subiectis uerbo et exemplo preesse debent, coram arca Domini que est Ecclesia ipsius saltare debere saltatione spirituali, motu uidelicet animi et corporis; ut, secundum Apostolum, exhibeant corpora sua hostiam uiuentem sanctam, 24 Deo placentem : hostia quidem existentes mortificatione uitiorum,  uiuentes autem exhibitione operum bonorum. Et hoc coram arca Domini, ut uideant opera eorum bona et glorificent Patrem suum qui in celis est .

Quia ergo corde creditur ad iustitiam, ore autem confessio fit ad salutem , quod est moueri animo et corpore, certum est alterum sine altero esse non posse; unde propheta hortatur: Leuate, inquiens, corda uestra cum manibus ad Deum . Corda quippe cum manibus leuare est credere et operari; nam qui credit et non operatur, cor quidem leuat, sed manus non leuat: qui uero operatur, fidem autem non habet, manus quidem leuat, sed cor non leuat.

Igitur pro illa gratiosa gratie Dei introductione ad ineffabilem diuinorum mysteriorum subtilitatem,  anima sancta Christique sponsa debitam Deo debet rependere gratiarum actionem, cordis et oris iubilatione et operum exhibitione quod est oleum cum lampadibus accipere, et sponso obuiam exire, dicendo: Exsultabimus et letabimur in te, quia letitiam bonorum operum in conscientia gestamus, et hoc in te, quando omne bonum quod agimus, non nostris uiribus sed tue gratie ascribimus. Post introductionem uero illam gloriose celebratam, pro qua gratias agit exsultando et letando, subdit causam huiusce exsultationis et letitie, memoriam scilicet uberum diuinorum desiderabilium super uinum. Nempe que esset illa exsultatio siue letitia religiose mentis digna Deo cogitantis et operantis, si non haberet  memoriam uberum istorum, uberum super uinum, hoc est super omnem mundi uoluptatem dulciorum? Quorum autem uberum? nimirum siue duorum Testamentorum, quibus tota diuina constat Scriptura, siue duorum preceptorum caritatis, in quibus tota lex pendet et prophete . Sane meditatio diuinarum Scripturarum memoriam parit diuinorum mandatorum, secus quam recte uiuendi regula constat, ad cuius rectitudinem uita cuiusque dirigitur, in iustificationibus tuis, inquit Psalmista, meditabor, non obliuiscar sermones tuos .

Quomodo enim iustus quisque esse uel dici potest, nisi memor sit eorum que precepit Deus, maxime autem uberum istorum, uidelicet duorum preceptorum  caritatis Dei et proximi sine qua, sicut dicit Apostolus, nec genera linguarum, nec prophetia, nec notitia omnium mysteriorum, nec fides, nec eleemosyna, nec martyrium , nec aliqua uirtus poterit cuiquam prodesse? nam quicunque totam legem seruauerit, offenderit autem in uno precepto caritatis, factus est omnium reus .

Quocirca uolens ostendere sponsa Christi totam uite sue rectitudinem, circa huiusmodi constare memoriam subsequitur, dicens: Recti diligunt te; ac si dicat: probatio rectitudinis 25 est dilectio; quia si recti sunt, te diligunt; si non diligunt, nec recti sunt. Sed quia hanc rectitudinem ex memoria quidem tuorum preceptorum concipiunt, ex amore autem tuo perfecte assumunt, dicatur recte, quod  memores uberum tuorum super uinum, recti diligunt. te.

Potest enim non absurde hec media particula orationis, que est, memores uberum tuorum super uinum, ad partes altrinsecus positas, per subdistinctionem coniungi; ut uel hoc modo proferatur: Exsultabimus et letabimur in te; memores uberum tuorum super uinum. uel hoc modo: Exsultabimus et letabimur in te: et hic subdistinctione facta, subinferatur, memores uberum tuorum super uinum; recti diligunt te. Memoriam quippe habentes mandatorum Dei, et secundum ea uite sue modum constituentes recti fiunt, et nonnisi recti diligere possunt neque recti sunt nisi diligentes.

Preterea non parum delectat interioris nostri  hominis oculos considerare pulcherrimum cantici huius processum, ab eo loco ubi dicitur: Trahe me post te, usque ad istam oratiunculam, recti diligunt te. Quia istius processus ordo, quoddam fit flagitati osculi consecutiuum.

Isthic nempe ille benignus septiformis Spiritus quasi quibusdam cordis ascensionibus, septenas sue dignationis innuit gratias, quibus anima sancta Christi sponsa paulatim exsurgat, donec ad inestimabile Domini sui, sponsi et regis sui thalamum, eterna ei caritate copulanda proficiat. Primo quippe trahitur miseratione Dei, deinde quasi pedem ad cursum mouens primitias bone intentionis offert, moxque adhibito studio meretur, ut in  cellaria Dei introducatur, cumque ingressa fuerit, intelligendo exsultat et letatur credendo et operando.

Porro ab hac actuali uita transit ad quoddam principium contemplatiue uite meditatione et memoria preceptorum Dei, ad quorum lineam, si quid ei adhuc fortitudinis inest, dirigens, rectitudinis perfectionem assequitur, sicque demum postpositis omnibus curis et negotiis, per contemplationem Deo inherens, adeo ei ardenti caritate proximus sit, ut possit dicere: Osculetur me osculo oris sui.


uERS. 4.---Nigra sum sed formosa, filie Ierusalem, sicut tabernacula Cedar, sicut pelles Salomonis.

Uniuersaliter quidem tota Ecclesia et particulariter singule Ecclesie, singulariter quoque unaqueque dilecta Deo anima aduersa pertulerunt et perfertur  a contraria parte, eo quod bonorum malorumque sibi apposite sint qualitates, qui in diuersa et contraria studia diuiduntur, quarum partium una dicitur ciuitas celestis, altera terrestris; una Dei, altera diaboli.

Harum autem typum gesserunt 26 due mulieres; una libera que fuit Sara; altera ancilla que fuit Agar mater Ismelis, cuius filius fuit Cedar, qui interpretatur tenebre, cui nigredo illa assimilatur, quam se dicit Ecclesia, siue unaqueque sancta habere anima, secundum iudicium male uiuentium, cum hanc ipsam recta consideratione non nigredinem sed formositatem potius decernat. Que est autem ista nigredo? persecutio plane, que infertur filiis ancille; que ideo a peruersis et futura  bona non credentibus putatur nigra, quia grauis et molesta, et quia patientes eam quasi abiectos et miseros faciat, cum illi magis fiant gloriosi, et intrinsecus propter spem premiorum futurorum pulchri et formosi gaudio spirituali; filios enim ciuitatis illius que per Saram, que fuit libera signatur, persequuntur filii alterius ciuitatis, que per Agar ancillam ostenditur; nunc quidem corporaliter mala infligendo, nunc autem spiritualiter animam per malitiam affligendo.

Denique, ludum illum, qui agebatur inter filium libere et filium ancille Apostolus persecutionem uocat; sicut inquit: Is qui secundum carnem natus fuerat, persequebatur eum qui secundum spiritum; ita et nunc : quia nimirum filios libere  persequuntur filii ancille, non tantum persecutione carnali, sed etiam spirituali, qua conantur eos illa uera libertate priuare, qua eos Christus liberauit , ne seruiant peccato; quemadmodum isti qui sunt filii ancille. Que profecto persecutio tanto grauior est omni corporali persecutione, quanto melior est illa spiritualis portio carnali anima uidelicet corpore.

Unde super tali persecutione indignata illa libera et mater liberorum: Eiice, inquit, ancillam et filium eius, non enim heres erit filius ancille cum filio libere ; quia profecto ad illam hereditatem celestem non pertinent serui peccati, ad quam pertinent liberi iustitie. Ecclesia, ergo siue quelibet  sancta anima huiusmodi persecutionem paruipendet, utpote supra petram fidei stabilita solis exteriorum persecutionem procellis sepe concutitur, sed non deiicitur, patientiam habens et exspectans gloriam et honorem et incorruptionem in uitam eternam.

Dicat ergo: Nigra sum sed formosa: nigra quidem de me estimantibus propter temporalem afflictionem, sed uobis, o filie Ierusalem, que futura bona cognoscitis et creditis, formosa, quia quanto temporali afflictione humilior, tanto maiori uirtutum pulchritudine exaltor. Sed quomodo nigra estimor? Sicut tabernacula Cedar. Cedar filius fuit Ismel, de quo diuina uox: Hic, inquit, erit seruus homo et manus omnium contra eum, a regione fratrum suorum figet tabernacula .

 Cur autem non dixit sicut tabernacula Ismel, sed Cedar? quia uidelicet Ismel interpretatur exauditio Dei; Cedar uero tenebre, et 27 hoc nomen tenebrarum magis congruit opinioni illorum, qui putant lucem tenebras, et tenebras lucem , et secundum similitudinem patris eius, hoc est Ismel qui seruus erat et non inter fratres, sed e regione fratrum suorum figebat tabernacula, quamdam feritatem et contrarietatem estimant, huius mundi abiectionem et uere philosophie laborem.

Qualiter uero formosa? sicut pelles Salomonis; formosa, inquit, sicut pelles; non cuiusquam alterius prepotentis, sed Salomonis. Salomon quippe sicut omnibus sui temporis hominibus sapientior et ditior erat, ita etiam et tentoria sua pulchriora et  ornatiora ex electis et operosis pellibus habebat.

Pelles autem mortuorum animalium sunt, sed quid sunt pelles mortuorum animalium, nisi uirtutes et exempla precedentium Patrum? Ex uirtutibus uero et exemplis sanctorum Patrum precedentium quasi ex pellibus uaria pulchritudine nitentibus, ego quasi unam pellem compacta operosum mei regis, ueri uidelicet Salomonis, id est pacifici Domini nostri Iesu Christi sanguine suo pacificantis omnia que in celis et in terra sunt ; ergo tentorium; ut de me per gratiam Dei digne dici possit; hoc est tabernaculum quod fixit Deus et non homo.


 uERS. 5.---Nolite me considerare quod fusca sim, quia decolorauit me sol: filii matris mee pugnauerunt contra me, posuerunt me custodem in uineis; uineam meam non custodiui.

Formosa ego sum sicut que sum et decor sum pellis ueri Salomonis, quod uos, o filie Ierusalem, bene nostis, que eamdem formositatem meam ad laudem Dei cuius gratie est ipsa formositas, quotidie predicatis.

Quocirca, nolite me considerare quod fusca sim, quia decolorauit me sol: nolite, inquam, considerare affectionem et habitum meum exteriorem, quem contraxi mihi exustione solis, hoc est estu tentationis et afflictionis mundane, siue ex ardescente caritate ueri solis, de quo scriptum est: uobis autem timentibus nomen meum orietur sol iustitie  , qui me tanto feruore sui amoris quasi exussit accidente inseparabili, ut nec tribulatio, nec angustia, nec persecutio, nec fames, nec nuditas, nec periculum, nec gladius possint me separare a caritate eius . Talis nempe decoloratio magna et gloriosa est interioris mei hominis formositas et exornatio.

Amplius. Nonnunquam aliqua sanctus homo facit, que male discernentes in sinistram partem interpretantur, cum ignorent intentionem operantis quam solus Deus iudicat. Sunt enim uie recte que uidentur hominibus praue ; sicut econtrario, praue que uidentur recte; quia oculum illum intentionis non aduertunt, secundum quem omne opus aut 28 erigitur aut deprauatur. Dicat ergo  iuxta hunc modum fidelis anima, nigra sum sed formosa; ac si dicat: Nigra quidem uideor in aliquo actu meo, ab his qui simplicem oculum non habentes in contrariam partem recipiunt, cum magis sim formosa propter simplicem meum oculum ex quo totum corpus meum lucidum est . Sicut et uos, o filie Ierusalem, iudicatis, que me simplici et columbino oculo aspicitis, nolite ergo me considerare quod fusca sim, quia decolorauit me sol: hoc est, nolite putare corpus meum, id est opus meum esse tenebrosum; quia profecto quod ex ueri solis luminosa procedit gratia, totum lucidum est, non habens, aliquam partem tenebrarum.

Amplius. Quelibet anima per penitentiam ad Dominum conuersa uidetur quidem ex penitentie  austeritate quasi nigra propter habitum tristem et lugubrem: sed quia tristitia hec secundum Deum est, et penitentiam in salutem stabilem operatur ; et: Beati qui lugent, quoniam ipsi consolabuntur , formosa est; habens in spe, quod iuxta prophetam accipiat a Domino coronam pro cinere, oleum gaudii pro luctu, pallium laudis pro spiritu meroris . Et sicut quidam sapiens dicit: Cor quod nouit amaritudinem anime sue, in gaudio illius non miscebitur extraneus . Dicat ergo talis: Nigra sum sed formosa, filie Ierusalem, sicut tabernacula Cedar, sicut pelles Salomonis; quia ex nigredine penitentie uideor primo pertinuisse ad filios ancille quorum opera sunt tenebrarum,  sed postmodum ipsa penitentia talem mihi contulit formositatem, ut iam pertineam ad filios libere, qui mortificatione carnalis uite ueri Salomanis tentoria sciunt et componere et esse. Quapropter nolite me considerare quod fusca sim, quia decolorauit me sol, hoc est, nolite penitentiam meam despicere, quia ut hanc susciperem fecit ille uerus sol, qui cor meum radiis gratie sue et misericordie penetrauit et illuminauit, ut illud bonum generalissimum, ipsum uidelicet Deum quem peccando amiseram, penitendo reciperem.

Presentis decantatio Cantici ad uos, sanctissime sorores, que Christi sponse estis et esse debetis non incongrue respicit, pro qualitate propositi et ordinis uestri, quia despectum quidem cultum in exteriori  habitu prefertis, sed formosum Deo quia acceptum, ut credimus, interiori mentis habitu conseruatis. Unde concordi et suaui concentu cordis et oris sancte societatis uestre uniuersitas proclamet; Nigra sum sed formosa, filie Ierusalem, sicut tabernacula Cedar, sicut pelles Salomonis: nolite me considerare quod fusca sim quia decolorauit me sol. Quod est aliis uerbis expressius dicere, quia spectaculum facti sumus huic mundo, et angelis, et hominibus . Nigras nos et deformes decernunt filii seculi huius sicut tabernacula Cedar, id est sicut gentes que nigredine malorum mortue sunt et Deo et mundo. Porro nos neque fauorem neque gloriam 29 mundi querentes, sed oleum in uasis nostris , hoc est letitiam bonorum  operum in conscientiis gestantes, in oculis Sponsi nostri formose et pulchre existimus, sicut pelles Salomonis, id est sicut que mortificationem Iesu in corporibus nostris circumferentes , dilecta ei tabernacula in cordibus nostris construimus, de quibus dicere possit: Inhabitabo in eis et inambulabo . Nolite ergo nos considerare quod fusce simus, quod seculi huius transitoriam et deformem pulchritudinem non habemus, quia hoc effecit ille uerus sol qui luxit nobis per gratiam suam feruore ualido sui amoris, ut spreta omni huius corruptibilis uite pompa, magis eligamus ei actu et habitu placere quam mundo. Filii matris mee pugnauerunt contra me, posuerunt me custodem in uineis; uineam meam non custodiui.

 Postquam Ecclesia siue quelibet sancta anima decolorationem suam exteriorem decolorationisque causam premissit, omnes enim qui in Christo pie uolunt uiuere, persecutionem patientur ; subdit nunc aggrauationem persecutionis, quod ea non tantum ab extraneis, uerum etiam a fratribus, quod grauius est, perpessa sit et perpetiatur. Minorem quippe dolorem ingerunt ea mala que ab extraneis inferuntur, plus uero ea tormenta deseuiunt, que ab illis inferuntur, de quorum mentibus presumebatur.

uidetur autem huius particule decantatio non simplicem exposcere sensum, quia et Synagoga et Ecclesia et Ierusalem superna bonitas siue potentia Creatoris Matris nomine possunt equiuoce nuncupari.  Eadem quoque equiuocatio nomine filiorum, apostolos, apostolorumque successores, Iudeos, hereticos aduersariasque potestates complectitur. Pugna quoque talium filiorum non uniformis, quia et in bonam et in malam partem accipitur. Singule uero partes singulas habere debent expositiones.

Primitiua namque Ecclesia que ex Iudeis erat persecutionem patiebatur, ab eis qui non crediderunt Iudeis; sicut legimus in Actibus apostolorum, quia repleti zelo iniecerunt manus in apostolos, et posuerunt eos in publica custodia; et in alio loco: Cesis autem denuntiauerunt ne in nomine Iesu loquerentur ; et in persecutione illa in qua Stephanus passus est, scribitur, quia facta est persecutio magna  in Ecclesia, que erat Ierosolyme, et dispersi sunt omnes per regiones Samarie preter apostolos .

Cum ergo utraque pars, credentium uidelicet et non credentium, filii essent Synagoge natura uel genere, infideles autem fideles propter fidem Iesu Christi persequerentur, potuit plane pars ista credentium, que Ecclesia Christi tunc temporis erat, dicere: Filii matris mee pugnauerunt contra me, posuerunt me custodem in uineis, uineam meam non custodiui 30. Ac si aliis uerbis diceret: Cum Dominus precepisset, dicens: In uiam gentium ne abieritis, et in ciuitates Samaritanorum ne intraueritis, sed potius ite ad perditas oues Isrel , ego hoc preceptum adimplere cupiens, filiis matris mee fidem quam a Domino accepi et per quam saluari  deberent predicaui; sed illi predicationem meam paruipendentes pugnauerunt contra me uerbis et factis, atque de finibus suis me propellentes, posuerunt me custodem in uineis, id est in ecclesiis gentium, qui uerbum fidei cum gaudio susceperunt. Quibus cum laboris et custodie mee diligentiam impenderem, uineam meam, id est gentem meam custodire neglexi, eo quod custodiam meam despicerent et uerbum salutis suscipere renuerent: sicut eis quidam meorum dixit, uobis quidem oportebat loqui uerbum Dei, sed quia repellitis illud et indignos uos iudicati seterne uite, ecce conuertimur ad gentes . Nam sicut idem alibi dicit: Illorum delicto, salus gentibus ut illos emulentur : et subinde: Nolo uos ignorare, fratres, mysterium, ne  sitis uobis ipsis sapientes, quia cecitas ex parte contingit in Isrel, donec plenitudo gentium intraret et sic omnis Isrel saluus fierit .

Propter hunc ergo contemptum sine custodia relinquendam uineam istam propheta predixit: Et derelinquetur, inquiens, filia Sion ut umbraculum in uinea, et sicut tugurium in cucumerario, sicut ciuitas que uastatur ; et hec quidem dicere potuit primitiua Ecclesia cuius mater erat synagoga, sicut et contrarie partis de qua dicit, quod filii matris sue pugnauerint contra eam.

Porro uniuersalis Ecclesia potuit et potest dicere de apostolis eorumque successoribus: Filii matris mee pugnauerunt contra me, posuerunt me custodem  in uineis, uineam meam non custodiui. Superna quippe Ierusalem mater est credentium, propter fidem, spem et caritatem, quam ad eam habent, quia dum sperant et credunt, eius beatitudinis se participes esse fieri, cuius participes facti sunt precedentes sancti, operantur et laborant per caritatem qua tantum bonum diligunt, ut ad illam supernam patriam peruenire possint: pro qua sancte et iuste conuersari quid est aliud quam ab illa ad illam spiritualiter generari?

Huius quoque filii fuerunt apostolici: apostolicique uiri, qui dum pro hac gloriosissima patria promerenda, multis laboribus afficiebantur, et ad mortem usque fatigabantur, profecto credendo, sperando et diligendo, ad illam ipsi nascebantur,  et non minus ab illa que huius eorum laboris causa erat quasi materno affectu generabantur.

Tales ergo filii contra Ecclesiam pugnabant quando eam ab errore suo depugnare intendebant, sicut et adhuc omnem fidelem animam de uitiis ad uirtutem uerbis et exemplis quotidie depugnant. Nonne 31 hoc modo unus ex eis contra ecclesias pugnabat, quando uni earum dicebat: Quid uultis? in uirga ueniam ad uos, au in spiritu mansuetudinis? Omnino auditur inter uos fornicatio et talis fornicatio, qualis nec inter gentes, ita ut uxorem patris quis habeat . Ecce qualiter contra istos primo pugnabat, quos postquam increpando ab hoc peccato debellauerat, consolatoria releuat epistola: Si contristaui uos, inquiens, in  epistola, non me penitet: etsi peniteret, uidens quod epistola illa  uos contristauit: nunc gaudeo; non quia contristati estis, sed quia contristati estis ad penitentiam: contristati enim estis secundum Deum, ut in nullo detrimentum patiamini ex nobis . Alii quoque Ecclesie scribens: O insensati, Galate, quis uos fascinauit ueritati non obedire?  Dum contra eam hoc modo pugnat, ab infidelitate expugnat.

Sed quid est quod isti filii, eos quos tali modo impugnant et a uitiis expugnant, in uineis custodes deputant, nisi quod docent et suadent, ut uirtutum germina fructusque custodiant? At illi uineam suam non custodiunt, quia ad tantam uirtutum custodiam illorum depugnatione profecerunt, ut iam  prisce consuetudinis errores custodire negligant, quin imo eos per Dei gratiam a se longius spiritu fortitudinis repellant. Unde propheta ex talium persona dicit: Super custodiam meam stabo : stat super custodiam suam, qui per solertiam discipline terrenis desideriis non succumbit, sed supereminet, ut dum semper stantem appetit eternitatem, infra sit ei omne quod transit.

Adhuc alio modo Ecclesia quoque clamat pro rebellantibus sibi falsis fratribus hereticis et schismaticis, qui quandiu in Ecclesia erant et eisdem sacramentis participabant, filii putabantur illius celestis Ierusalem, que est mater fidelium et pertinere ad ciuitatem Dei; sed postquam in diuinitatem  et humanitatem Christi blasphemare uisi sunt et unitatem sanctam scindere, de hereditate filiorum eiecti sunt, et probatum est quia uere filii non fuerint, sed potius adulteri; qualibus dicit Apostolus: Quod si extra disciplinam estis, cuius participes facti sunt omnes filii, ergo adulteri et non filii estis . De his quoque Ioannes dicit: Quia de nobis exierunt, sed non erant ex nobis; nam si fuissent ex nobis, permansissent utique nobiscum . Et Dominus per prophetam: Filii, inquit, mei exierunt a me et non subsistunt .

Tempore ergo illo quo filii isti non legitimi sed adulteri, illos qui recte filiationis erant, pre diuerse fidei assertione impugnabant, cum heretici  principes peruerse fidei assertoribus fauerent, sancti et catholici uiri de sedibus suis pulsis, damna et exsilia multaque pericula passi sunt, eo quod rectum fidei dogma predicarent et hereticis communicare nollent.

Cum igitur utrique ecclesiasticis officiis 32 insigniti essent, eademque sacramenta tenerent, et ob hoc ad unius Matris grem um pertinere crederentur, propter solam diuersitatem fidei diuisi sunt, et illa prauorum societas persequebatur catholicam societatem; cuius persecutionis estu infecta societas ista nigram se dicit, et quod eam decolorauerit sol, pro quo decertabat, ut equalis Patri in diuinitate, et unius cum eo substantie, potentie et uoluntatis diceretur; in humanitate autem uerus  homo crederetur, quod contraria pars non ita esse blasphemabat.

Subdit ergo causam decolorationis sue pars catholica, quia, inquiens, filii matris mee pugnauerunt contra me, et quoniam talibus filiis non legitimis, sed adulteris, hoc est hereticis persequentibus, pars sane fidei compulsa est ad alias demigrare sedes et proprias relinquere ciuitates, addit quia posuerunt me custodem in uineis, uineam meam non custodiui; multe enim Ecclesie tunc temporis proprio pastore destitute ab hereticis peruerso dogmate maculabantur; et sancti sacerdotes exsiliati, alienis in locis uerbum fidei disseminabant, quod in suis facere temporum necessitate prohibebantur.

Aliter. Cum omnis creature mater sit bonitas et  potentia Creatoris, bonitatis quippe eius fuit quod nos cum non essemus condidit; potentie, quia omnia que uoluit potuit ; in omni autem creatura due sint rationales, angelus et homo propter rationis communionem, et quia ab eadem bonitate et potentia utrique conditi sunt, quasi quamdam fraternitatis societatem habere uidentur, ut eiusdem matris filii nuncupentur. Sed quia pars illa angelorum que cecidit, humanam creaturam ad eam gloriam de qua gesta fuerat per Dei gratiam assurgere uidens et inuidens modis omnibus persequebatur, et perdere laborabat, dicat ipse homo ex persona infirmantium: Filii matris mee pugnauerunt contra me, posuerunt me custodem in uineis, uineam meam non  custodit.

Dum, inquit, isti spiritus rationales filii matris mee pugnarent aduersum me, compulerunt fragilem mentem meam actiones terrenas diligere et anime mee custodiam deserere. Per uineas quippe quarum opus sub diuo et exteriorum actionum occupationes designari possunt: quanto enim mens circa terrenas actiones per sensus exteriores foras dispergitur, tanto anima a sui custodia intus negligitur.

Cum enim inuisibilis sit anima, nequaquam corporearum rerum delectatione tangitur, nisi quod inherens corpori quasi quedam egrediendi foramina eiusdem sensus corporis habet. uisus quippe, auditus, odoratus, gustus et tactus quasi quedam uie mentis sunt, quibus foras ueniat et ea que  extra eius 33 sunt substantiam concupiscat. Per hos etenim sensus corporis quasi per fenestras quasdam exteriora queque anima respicit, respiciens concupiscit: hinc Ieremias ait: Ascendit mors per fenestras uestras, ingressa est domus uestras . Mors quippe per fenestras ascendit et domos ingreditur, cum per sensus corporis concupiscentia ueniens habitaculum mentis intrat.

Aduersarie ergo potestates mentem terrenis actionibus occupatam faciunt suimet negligentem esse, dum per dissolutionem exteriorum operum cogunt eam in anime sue custodia minime stare, ut merito possit dicere: Filii matris mee pugnauerunt contra me, posuerunt me custodem in uineis, uineam meam custodiui. Quia uero in omnibus aduersitatibus  siue periculis, non tantum ab extraneis quantum a fratribus sibi illatis, Ecclesia uniuersalis siue particularis, siue quelibet anima fidelis quodam dubietatis estu affligitur, eo quod multi fidem nominetenus teneant, et non sit facile discernere qui uere fideles sint, ad Dominum sponsumque suum conuertitur, cuius adiutorium pro gratia discretionis huiusmodi flagitans subsequitur oratione deprecatiua, dicens: Indica mihi quem diligit anima mea, ubi pascas, ubi cubes in meridie.


uERS. 6.---Indica mihi quem diligit anima mea, ubi pascas, ubi cubes in meridie, ne uagari incipiam post greges sodalium tuorum.

Tribus modis dicitur Deus indicare, uidelicet re, intellectu, uoce. Re quidem, quando dubia  mente, quid eligendum uel quid tenendum sit alicuius uirtutis sue signo manifestat; nam hoc modo ut populum seditiosum a murmure compesceret, cum inter duodecim uirgas, quas de singulis tribubus accipit, et in tabernaculo federis poni iussit, sola uirga Aaron in tribu Leui floruisset et fructum protulisset , in presagium future nobilissime successionis, ex qua illa singularis natiuitas per Mariam uirginem administranda erat, quia ipsum Aaron cum sua sobole in sacerdotium elegisset qui specialiter ad offerenda sacrificia Deo appropinquaret et in Sancta sanctorum introiret, hoc signo indicauit.

Porro intellectu indicat quando mentem alicuius  occulta inspiratione tangens, quid melius agendum eligat, eius intellectui reuelat. Unde cum Dauid rex nomine premonente cogitaret domum Domino edificare non displicuit Deo, sed potius placuit, quia quamuis eum hoc suo tempore facere prohiberet, eo quod uir sanguinum esset , causam tamen non improbauit, quin imo tanto et reuerentia premio dignam iudicauit, ut ei promitteret Filium suscitaturum, quem tante 34 pacis innocentie, et sapientie prerogatiua sublimari deberet, ut ad tale opus peragendum idoneus existeret. Insuper hanc eius bonam et sibi placitam uoluntatem Deus remunerare uolens: Predicens, inquit, predico tibi quod domum tibi edificabit Dominus . Ut ergo Deus ostenderet quod hoc sibi placeret, quod  ei per intellectum indicasset, non solum hoc quod cogitauit non prohibuit, uerum etiam ut ipsa domus magne estimationis et uirtutis in toto mundo fieret, sua gratia adiuit.

uoce autem Deus indicat, nunc per se ipsum quidem, nunc per alios: per se ipsum quidem, sicut ad Abraham et Moysem, ceterosque prophetas locutus est; per alias uero, ueluti cum per ipsos prophetas primo, deinde per apostolos ceterosque credentes quibus sua aliis annuntianda commisit, quid sue uoluntatis, quid eorum salutis esset indicauit.

Rursus secundum hos modos, quadrupliciter dicitur Deus indicare, uidelicet aliquando re et intellectu, interdum re et uoce, plerumque intellectu et uoce; nonnunquam uero simul, et re et intellectu  et uoce. Re quippe et intellectu indicat, quando scilicet aliquid rerum ostensione presignat, ei cui hoc ostendit statim per intellectum presignat. Hinc est quod cum Danieli diuersitates et qualitates futurorum regnorum per diuersas similitudines bestiarum ostenderentur, quedam nisi angelo docente non intellexit: quedam uero post res uisas statim per se intellexit, sicut quodam loco post ostensas sibi rerum similitudines statim subdit: Et ego, inquiens, intelligebam, et in alio loco: uerbum reuelatum est Danieli cognomento Balthasar, et uerum uerbum et fortitudo magna: intellexitque sermonem .

Re autem et uoce dicitur indicare quando aliquid  re prenuntiat, et quid significet, uoce pronuntiat, sicut cum Petro stupendam piscium capturam dedisset, causam protinus huius miraculi aperuit: Noli, inquiens, timere, ex hoc iam homines eris capiens .

Porro intellectu et uoce indicat quando alicu uoluntatem suam dat intelligere, et quia hoc sua intellexerit inspiratione aperta comprobat uoce. Hinc est quod Iacob in Aegyptum descensurus cum intellexisset quod non sine uoluntate et dispositione Dei actum esset, ut Ioseph promitteretur non consulto pro hoc Deo, sicut Scriptura refert: Profectus est cum omni domo sua, et uenit ad puteum iuramenti, mactatisque ibi uictimis Deo patris sui audiuit eum per uisionem dicentem sibi: Iacob, Iacob, qui  respondit: Adsum; et ait: Descende in Aegyptum; ne timeas, faciamque te ibi in gentem magnam . Ecce quod 35 iste intellexerat diuine uoluntatis esse, diuina quoque uox attestata est se ei hoc per intellectum iudicasse.

Simul uero et re et intellectu et uoce iudicare uidetur, quando aliquid aliquo precedente signo insinuat cuius subiecti signi causatu capabilis uidentis sensus per Spiritum intellectus pensat, quam ipsius auctor cause uoce quoque subsequente confirmat. Denique Isaias cum officium predicationis suscipere metuens diceret: ue mihi quia tacu, quia uir pollutis labiis ego sum et in medio populi polluta labia habentis ego habito ; signo sibi a Deo dato, quod ostendit dicens: Et uolauit ad me unus  de seraphim et in manu eius calculus quem forcipe tulerat de altari et tetigit labia mea dicens, ecce tetigi hoc labia tua et auferetur iniquitas tua et peccatum tuum mundabitur, gratie uocantis in se dignationem intellexit; et cum diceret Dominus, quem mittam et quis ibit nobis? uoluntatem diuinam reuerenter attendit, moxque se humiliter et officiose admittens, ecce ego, inquit, mitte me . At Dominus quod per rem presignauerat et per intellectum aperuerat, uoce quoque comprobauit, ut ad predicandi officium prophetam institueret: uade, inquiens, et dices populo huic: Audite audientes me, et nolite intelligere, et uidete uisionem et nolite cognoscere .

Aliquo ergo modo prescriptorum modorum, postulat Ecclesia siue queuis Deo placens anima indicari  sibi gratiam necessarie discretionis, ubi possit et debeat agnoscere placitam mansionem diuine dignationis. Indica, inquit, mihi quem diligit anima mea. Non passim, inquit, non leuiter et quasi modicum pensi habeat, accipiendum est, o Domine, hoc tuum indicare; et ideo non cuilibet, sed mihi que te diligo, huius gratie munus concede; quia ad sensum huius subtilitatis sola uis proficit contemplatorie caritatis.

Et quid indicabis? uidelicet ubi pascas, ubi cubes in meridie. Quinam sunt quas pascit Deus, nisi hi quos ipse deducit et in uirectis uirtutum exponit ubi diuersas sanctitatis species colligant, quarum salubritas anime sanitatem conferat, morbos depellat, et ad omne opus bonum efficacem hominem  constituat. Sed que sint iste species tanti uigoris, ut tam fortem, tam pulchrum, tam gloriosum hominem perficiant, luce clarius est, uidelicet humilitas, patientia, obedientia, castitas, munditia corporis et anime, mentis incorruptio et carnis mortificatio, contemptus seculi et timor Dei, postremo caritas ipsa Dei et proximi, sine qua nullius erit efficacie omnium istarum confectio specierum. Iudicio sunt hec scire cupienti qui et quales sint quos pascit Deus, 36 quod eius scilicet ueri Pastoris oues sint, de quibus ipse dicit: Oues mee uocem meam audiunt, et ego Dominus agnosco eas , ut eas oues suas comprobet qui uocem eius audiunt, et ideo oues sint quia audiunt, quarum tale  audire et esse sit eius agnoscere, sicut econtrario qui non audiunt nec oues quoque sunt, cum magis sint, sub uestimentis ouium lupi rapaces de quibus dicit quia a fructibus eorum cognoscetis eos , quorum non audire nec esse est eius non agnoscere; si ut ipse talibus dicit: Non noui uos, discedite a me, maledicti, in ignem eternum .

Locus ergo ubi pascit quos pascit Deus, sunt prata siue uirecta uirtutum, spiritualium quoque pascua doctrinarum, ubi inueniuntur et agnoscuntur qui sint oues Domini et qui non sint, quia qui secundum spiritum sunt, que spiritus sunt sentiunt; animalis autem non percipit ea que sunt Spiritus Dei .

Hec autem pascua in quibus Deus pascit quoscunque pascit, non uniformia propter duplicem  modum, uiuendi scilicet et docendi, quamuis utrobique per se quidem sint eadem: nam una dicitur bona uita, altera bona scientia, in subiectis tamen in quibus sunt, et de quibus predicantur, diuersa sunt propter diuersas gratiarum distributiones; quia unus quidem predicatur humilis, alter mansuetus uel mitis; iste patiens, ille obediens; alius castus, atque alius misericors uel largus, siue aliud aliquid huiusmodi, quod ad modum bene uiuendi pertinet. Altera uero in parte que est bona scientia, de hoc quidem subiecto predicatur, quia bonus orator siue predicator est; de illo uero quia bonus interpres siue expositor est; de alio, quia peritus artium liberalium est, siue aliud aliquid quod attinet ad modum bene docendi.

 Ipsa quoque particulariter predicata suscipiunt magis et minus, dum ex hac parte alius alio patientior, alius alio castior, siue quolibet aliud, quod honeste uite magis et minus accidere potest Porro ex altera parte alius alio doctior, alius alio eloquentior uel eruditior; siue aliud quodlibet, quod etiam scibili anime magis et minus accedere potest.

Quamuis ergo in huiusmodi pascuis, in quibus pascit Deus quod pascit, non simpliciter sed multipliciter, ea quam diximus sit diuersitas, in ipsa autem diuersitate magis et minus accidat, hi tamen qui pascuntur, licet propter donorum diuersitatem et mensuram non equaliter pascuntur, oues tamen Domini omnes sunt et dicuntur; quia sicut stella ab stella cum differt in claritate, omnes tamen stelle  sub uno continentur firmamento, ita multe quidem sanctorum sunt differentie, propter differentes, que in eis sunt uirtutes, omnes tamen ad unum Dei regnum, 37 pertinere noscuntur. Unde cum Dominus per prophetam diceret: Ecce ego ipse requiram oues meas et uisitabo eas sicut pastor uisitat gregem suum in die cum fuerit in medio ouium suarum dissipatarum, subdit paulo post: in riuis et in cunctis sedibus terre et in montibus Isrel erunt pascua eorum . Riui ex fontibus prodeunt, pascua uero terre humilia, montium sublimia sunt

Quid ergo per riuos, nisi quedam facta et dicta, que ex magnis Patribus quasi ex fontibus profluunt?  Quid autem pascua terre nisi leuiora diuinorum preceptorum documenta? Quid uero per montium pascua nisi sublimia diuinorum mysteriorum sacramenta? proposuit itaque Deus ouibus suis, magnis et paruis, infirmis et fortibus pascua utrisque competentia iuxta utrorumque capacitatem, quatenus et parui et infirmi habeant, unde ad eternam uitam nutriantur et confortentur; magni uero et fortes unde proficiant et satientur. In talibus sane ouibus suis quas et in quibus hoc modo pascit Deus, ipse sibi requiem parat, ut in eis sue indignationis gratia cubet et requiescat, in quibus tunc cubare et requiescere dicitur; quando eorum piis actibus delectatur. Unde per prophetam: Super quem, inquit, requiescam nisi super humilem et quietum et trementem  sermones meos?  Quo contra in reproborum mentibus laborare dicitur, quando eorum prauis actibus quasi fatigatur. Unde cum quibusdam peruersis propheta diceret: Laborare fecistis Dominum in sermonibus uestris; et illi responderent: In quo eum fecimus laborare; in eo ait, quod dixistis: Omnis qui facit malum bonus est in conspectu Domini et tales ei placent . Diuinitas ergo que a cordibus prauorum peruersis eorum actibus exasperata et quodammodo lassata repellitur: Spiritus enim sanctus, sicut scriptum est, discipline effugiet fictum et auferet se a cogitationibus que sunt sine intellectu et corripietur a superueniente iniquitate , cuius repulsio illorum est abiectio, ea nimirum in sanctorum mentibus, quorum piis actibus  inuitatur et suscipitur, suauiter et quasi delectabiliter cubat et requiescat, cuius susceptio illorum est electio.

Rogat ergo Ecclesia uel sancta anima indicari sibi ubi pascat et ubi cubet Sponsus, et hoc non quocunque tempore sed in meridie. Cum hoc loco meridies iuxta anagogen solummodo accipi debeat, primo considerare libet, quod, quibusue modis dicatur dies et quot queue partes sint diei, ut his precognitis, quem sensum expeditiorem, significatio diuersa contineat, alieno relinquamus iudicio.

uidetur autem dies non simpliciter dici propter diuersas significationis formas ut propter nominis communionem rationis autem siue definitionis diuersitatem uim equiuocationis obtineat.

 38 Ponamus ergo ut quatuor sint diei forme, quarum prima quidem dicatur dies naturalis, sequens uero ad prioris constituta formam, non absurde nuncupetur dies actualis. Tertia uero que sola rationis luce constat, non incongrue appelletur dies intellectualis, porro ultima que nunquam deficit et sola tempore caret, inque sui immutabilitate fixa perstat congruentissime scribatur dies eternalis, et una quidem est uite humane subsidium, altera componende uite exemplum, tertia discernende uite speculum, quartaque et ultima bene consummate uite premium.

Constituamus ut harum queque in tres diuidatur partes, uidelicet in mane, meridiem et uesperam, excepta sola ultima, que semper temporis expers  fuit, et est et erit: esse quippe eius et incomparabile decus est ipse Deus.

Et prima quidem que est naturalis nichil ad presentem attinet locum, nisi quod cetere due tantum ultima quippe, ut diximus, sine tempore est, ad eius constituuntur formam.

In naturali igitur die mane est primus solis exortus, qui paulatim ascendendo succrescens meridiem efficit circa mediam diem, que fit in eo loco ultra quem sol non progrediens quasi in centro figitur, atque inde iterum descendendo decrescens, uesperam efficit circa finem diei quod est totus solis occasus.

Ad huius autem diei formam instituitur ille, quem appellauimus actualem ab exordio mundi usque ad finem eius, cuius mane fuit tempus illud ante  legem quo tantum naturali lege homo utebatur, meridies autem sub lege et gratia quando et naturali et scripta lege instruebatur; porro uespera tempus ultimi iudicii, quando et pro naturali et pro scripta lege iudicabitur, siue ad uitam siue ad mortem.

Ante legem quippe, per naturalem legem mane habebat, id est principium quoddam discretionis; duce ratione qua uidere et agnoscere posset, quantum brutis animalibus prestaret, quando bonum et malum discernere posset; ad summum autem considerare et intelligere, nullam creaturam se ipsam posse creare, sed esse quoddam increatum quod omnia que facta sunt iusserit fieri, et quantum excellentius illud et gloriosius esset omnibus creatis  ex ipsius creature pulchritudine et utilitate aduertere, atque ob hoc inexcusabilem fore si honorem Creatori debitum creature deferret.

Sed cum lex illa naturalis in quibusdam obruta esset consuetudine peccandi, lex scripta est data que prohiberet et cerceret peccantes, ex qua meritum cuiusque constaret, dum aut obseruatio eius causa esset remunerationis, aut preuaricatio causa damnationis. In quibusdam 39 uero adeo uiguit lex ipsa naturalis, ut scripta lege non indigerent, dum ipsi sibi lex essent et ostenderent opus legis scriptum in cordibus suis et sine lege existentes ea que legis sunt facerent testimonium, reddente eis conscientia ipsorum in die quo iudicabit Deus occulta hominum . Ubi autem ad legem naturalem  accessit lex scripta, post mane facta est quasi meridies, quia hi quibus sol iustitie iam ortus erat, dato sibi mandato siue ueritatis, siue noue legis, tanto feruore caritatis erga Deum utrobique accensi sunt, ut magis eligerent mori, quam prescripte sibi a Deo legis honestatem preuaricari.

Hoc uidere licet in illis feruentissimis utriusque legis emulatoribus qui fortissimum zelum habuerunt siue pro defendenda, siue pro coniuranda lege sancta, quorum, exempli gratia, unus fuit in ueteri lege Phinees filius Eleazari, qui uindicauit legem occidendo eos qui preuaricatores legis exstiterant: Mathathias quoque et filii eius qui legem defendebant et septem fratres qui magis elegerunt obseruando legem mori, quam preuaricando uiuere. Quid  ergo dicemus de illis gloriosissimis et fortissimis pugnatoribus in noua lege, apostolis uidelicet et eorum sequacibus in quibus tantus erat feruor diuine caritatis, tantus zelus rectitudinis ut pro fide, pro iustitia, pro ueritate omnia aduersa perferre, omnium mortium genera subire, postremo in ipsa morte occumbere non dubitaret? De quibus Apostolus: Sancti, inquit, ludibria et uerbera experti, insuper et uincula et carceres, lapidati sunt, in occisione gladii mortui sunt . Nunquid omnes isti sub lege, siue sub gratia, in meridie non fuerunt, quando tantum ardorem tentationis in corpore et corde pertulerunt, magnos nimirum estus illius meridiei dupliciter estuantis, quia et mens illorum estuabat feruore sancte caritatis et corpus  affligebatur estu multe tribulationis.

uespera quoque que est tempus ultimi iudicii, decernere debet huiusmodi emeritis tironibus, pro estu laboris refrigerium et requiem, quibus a rege celesti pro cuius amore desudauerunt, dabitur eterne remunerationis donatiuum, uidelicet illud generalissimum, indeficiens et incommutabile bonum quod est ipse Deus deorum. Nam hoc est Dei remunerare, seipsum electis suis dare.

Porro ille intellectualis dies, eisdem quas supra posuimus partibus non inconuenienter constat, quia in cuiusque sensu qui splendore et calore uirtutum uiget, quasi quoddam mane est boni operis inchoatio; meridies autem bene inchoati operis per incrementa  et profectum sanctitatis perfectio; uespera uero bene inchoati, melius perfecti operis optima ad finem usque completio. Dies iste in unoquoque sapiente ipse intellectus est, quod ea que circa se sunt 40 siue in cogitatione siue in opere diiudicat et discernit, quia in lumine est, et uidere potest quid sibi sit agendum quidue uitandum; qui autem in tenebris ambulat, nescit quo eat ; quia tenebre excecauerunt oculos eius, ideoque opera eius opera sunt tenebrarum qui, quoniam diem istum, id est intellectum non habet, parum distare ab irrationalibus dicitur, propter irrationabiles, et quasi bestiales quosdam motus actuum prauorum.

Huius intellectualis diei quasi primordia lucis sunt  prima honestatis opera adhuc parua et tenuia. Sed cum assiduitate percreuerint, et quemdam ex eis calorem animus conceperit, ipso calore paulatim augmentum capiente in totam diuine caritatis exardescit plenitudinem tanquam huius diei meridiem, quando clarior lux intelligentie aperitur, ita ut iam nichil in terrenis libeat, sed totus in Dei amore feruescat. Unde Psalmista, ut huius diei mane meridiemque describeret, dicit: Concaluit cor meum intra me et in meditatione mea exardescit ignis ; ac si patenter dicat: Iam pridem per desiderium boni operis mens mea concaluit, sed quia huius meditatione mandatorum Dei, ab imis ad superna per contemplationem quotidie ducitur, non  iam tantum calet, sed tota in amorem conditoris sui igne caritatis ardet.

uespera autem huiusmodi diei est boni operis usque ad finem uite consummatio, nec quidquam precedentes partes conferre poterunt. Si hec ultima defuerit, qui enim perseuerauerit usque in finem, hic saluus erit . Unde Psalmista: Eleuatio, inquit, manuum mearum sacrificium uespertinum ; ac si aliis uerbis dicat: Principium siue profectus operum meorum, tunc est Deo sacrificium, si in eorum studio diem clausero extremum. Et precepto legis cauda hostie in sacrificio iubetur offerri. In caudam quippe finis est corporis. Et ille bene immolat, qui sacrificium boni operis ad finem debite perducit actionis. Hinc Ioseph inter reliquos fratres talarem  tunicam habuisse describitur; tunica quippe usque ad talum est opus bonum usque ad consummationem.

Est igitur intellectualis diei mane uirtus inchoatiua; meridies autem, uirtus perfectiua: uespera, uirtus contemplatiua; suscipit autem huiusmodi dies magis et minus iuxta triplicem temporalis incrementi in homine qualitatem: in pueritia enim minor est intellectus, in iuuentute maior, in senectute maximus. Nam quod reliquum fuerit in multis deficit, uelut in decrepitis, qui aliquando sensu repuerascere uidentur. Est autem pueritia siue adolescentia quoddam mane, quasi solis exortus; iuuentus quedam meridies, quasi solis altissimus ascensus et feruentissimum tempus, sicut et eius etas maximi caloris est et roboris; senectus autem quedam  uespera quasi solis ab alto axe descensus et caloris defectus, sicut et illa 41 etate homo a calore iuuentutis deficit.

Siue ergo intellectus distinguatur per etatum momenta, siue in ipso intellectu distinguatur per operum incrementa, dies intellectualis non absurde dici potest, ut hoc sit quod Psalmista dicit: uespere, et mane et meridie narrabo et annuntiabo , ac si dicat, et in pueritia et in iuuentute et in senectute siue etatis siue intellectus tanquam mane, meridie, uespere, docendo et operando recte uiuendi regulam annuntiabo.

Ultima sane forma diei quam eternalem diximus istarum trium partium solam habet meridiem. Mane enim per se quidem nullum, sed in illis qui ea  participant, aliquod; ante resurrectionem quidem in sola anima, quando ad eam feliciter moriendo nascuntur; in resurrectione uero et in anima et in corpore, quando ad eam felicissime resurgendo renascuntur, quam felicitatem corporis et anime Scriptura sancta duplicem appellat stolam; simplicem autem, solius anime beatitudinem.

Quod ergo initium aliquod habet beatitudinis, etiam nunc in anima, et tunc in corpore simul et anima, in participantibus mane quoddam est, sicut dictum est; in sui uero natura et proprietate, que immutabiliter fuit, et est, et erit, nunquam mane fuit, quia ipsa beatitudo, Deus est, cuius immutabilitati immutabiles facti participant.

 Porro uespera nec in se, nec in participantibus haberi ullo modo potuit uel poterit, quia cum illo eternaliter fixi stabunt, cuius naturali eternitati per gratiam coniuncti sunt. Meridiem autem semper et in se et in participantibus habuit et habebit; in se quidem, propter specialem pulchritudinis, claritatis et quietis prestantiam; in participantibus uero propter ardentissimum diuine caritatis feruorem, que in illa uita tanto feruentior est ea quam in hac uita habere possunt, quanto constat quod illa longe est felicior et incomparabilior ista. Unde propheta: uiuit, inquit, Dominus, cuius ignis est in Sion et caminus eius in Ierusalem . Plus est caminum esse quam ignem, quia ignis esse et paruus potest; in camino autem, uastior flamma  succenditur. Sion uero speculatio, Ierusalem autem uisio pacis dicitur; pacem uero nostram hic interim speculamur, ut illic postmodum plene uideamus. Ex amore ergo Domini in Sion ignis est, in Ierusalem caminus, quia hic amoris eius flammis aliquatenus ardemus, ubi aliquid de illo contemplamur, sed ibi plene ardebimus ubi plene uidebimus quem amamus.

Meridiem ergo solam habet ista dies eternalis longe clariorem et feruentiorem prescriptorum dierum formalium siue naturalium meridiebus, que tamen secundum merita participantium suscipit magis 42 et minus, quia, cum ipsa per se una eademque sit, ea tamen participantes dissimiliter participant. In domo enim Patris mansiones multe sunt  , quia in uno premio diuersa est gloria electorum, sicut et miseria reproborum iuxta utrorumque meritum.

Hoc itaque loco nec prime nec ultime diei meridies, sed inter hos mediorum scilicet actualis et intellectualis consideranda est, quia uel in actiue, uel in contemplatiue uite studio debet pendere uniuscuiusque recte uiuentis intentio.

Igitur quoniam multi uidentur in feruore diuine caritatis esse, siue in actiua, siue in contemplatiua uita existens, qui simplicem oculum non habent, quia bona non recta intentione agunt, dum hac non pro Deo, sed pro inani gloria, uel pro terreno lucro ostentant, quos ab his qui uere Deum  amant discernere, ualde est difficile, postulat Ecclesia siue aliqua sancta anima Sponsum suum ut ei indicet aliquo modo supra positorum modorum, per spiritum discretionis, quinam sint illi qui non simultane sed ueraciter illum diligant et sequantur, in quibus ille pascat dulcedine mandatorum suorum, et in quibus cubet et quiescat delectabili quiete uirtutum in meridie, id est in feruore caritatis sue, sicut ipse dicit: Si quis diligit me sermonem meum seruabit et Pater meus diligit eum, et ad eum ueniemus et mansionem apud eum faciemus . Qui enim sermones Dei obseruat, probat se Deum diligere; et qui Deum diligit, Dei mansione est dignus. Quare autem huius donum discretionis postulat, subdit causam, dicens: Ne uagari  incipiam post greges sodalium tuorum.

Sodales Christi aliqui sunt, aliqui putantur et quia uite qualitate differunt, recte non grex sed greges dicuntur. Aliter enim dicuntur qui sunt, aliter qui putantur: quia hi qui sunt, ueraciter Christum imitantur, siue sint prelati docentes et instruentes subiectos uerbo et exemplo, sicut Christus discipulos; siue sint subiecti audientes et interrogantes se inuicem, sicut de Christo scriptum est quia inuenerunt eum in templo audientem et interrogantem eos : qui autem putantur tantum, sed non sunt, simulantes se Christum sequi, solo nomine presunt, et nec uerbo nec exemplo subiectis presunt. Subiecti autem inter se ueluti fratres sint ficta  caritate iunguntur, et ideo non agnoscuntur, tales ergo sodales sponsi sunt et putantur: sunt quia ueri, putantur quia ficti.

Quocirca necessariam sibi postulat discretionem, ut quia supra promiserat, quod etiam filii matris sue pugnauerint contra se, et ideo dubium sit qui sint fideles, qui infideles, data sibi discretionis gratia, possit agnoscere quibus se debeat coniungere, quibus docentibus credere, a quibus recte uiuendi formam assumere, 43 ut sit ei necesse uagabundam circuire et ignoranter fortasse abire in errores sed alium simulatorum.

Cui taliter postulanti Dominus quasi obiurgando, cur in aliqua tentatione de eius adiutorio diffidat, cui pro magna consolatione, diuersum gratie sue  munus contulerit, respondit: Si ignoras te, o pulcherrima, inter mulieres?


uERS. 7.---Si ignoras te, o pulcherrima inter mulieres, egredere et abi post uestigia gregum, et pasce hedos tuos iuxta tabernacula pastorum.

Paulo superius ubi quadriformem descripsimus diem intellectualem, siue actualem, particulariter in aliquo constituimus sapiente, intellectualem quidem propter rationem et lucem inter tenebras, hoc est uirtutes et uitia recte diuidentem: actualem uero propter discretionem, ea que recte perspexerit in opera lucis proferentem; nunc uero nil prohibet uniuersaliter quoque in unoquoque homine intellectualem tantum constituere diem propter naturaliter sibi insite rationis uiuacitatem.

 Ponamus ergo ad similitudinem naturalis diei qui integer diuiditur in diem et noctem, huius quoque intellectualis diei in uniuersali homine secundum priuationem et habitum duas portiones, hoc est cognitionem sui et ignorantiam quarum prior pro die, sequens pro nocte reputetur.

Hoc est enim quidam animi habitus iustitie, quando ex plena sui cognitione, quamdam assumit honestatis formam, qua affectus siue ad quam dispositus, per adiuuantem se gratiam in tantum proficit, ut huiusmodi affectio siue dispositio transeat in habitum, atque ex hoc totus homo iustus predicetur. Huius autem habitus priuatio est iniustitia, quando ipse animus aut nunquam admisit aliquam  pietatis formam, aut si habuit, amisit, diuina se deferente gratia; uel alicuius deformitatis attraxit uitium, cuius affectio siue dispositio simili modo transit in habitum priori contrarium, ut sicut participatione iustitie iustus, ita participatione iniustitie dicatur iniustus: quod est secundum habitum, secundum priuationem uero, quod uel ipse caret iustitia, uel quod iniustitia est priuatio iustitie, iuxta descriptionem mali, quod dicitur malum non esse aliud quam priuatio boni, boni autem species et iustitia, sicut econtrario mali iniustitia.

Sed quia hec species boni nascitur ex ea parte que est cognitio sui, et species mali ex ea parte que est ignorantia sui, dicendum est quid sit se ipsum cognoscere et ignorare.

 Se ipsum quippe ueraciter cognoscit quisquis subtili indagatione perpendit quantum prestet omni uisibili creature in eo quod ad similitudinem Dei creatus est, que similitudo non in corpore, sed in mente attenditur secundum prerogatiuam rationis intelligentis 44 et discernentis qualiter ipsa quoque creatura eius utilitati seruiens ei subiecta sit; quod eius corporea substantia sursum porrecta sit quasi quoddam commonitorium mentis, que debeat terrena despicere et ad celestia se subleuare, quod tantum eius naturam Deus diluerit, ut pro ea redimenda sanguinem suum fundere dignatus sit; postremo quod eamdem naturam ad tantam gloriam predestinauerit, ut sue eum immortalitatis, immutabilitatis, eternitatis quandoque participem facere  decreuerit, atque ideo omnis honestatis, uirtutis et discipline perceptibilem fecerit, sicque ex hoc sui cognitione quasi et cuiusdam dici luce dicitur ad desiderandam et obtinendam iustitiam. Sicut econtrario ad iniustitiam trahitur quadam cecitate mentis, quasi cuiusdam noctis tenebris quando omnia illa prescripta nec scit, nec potest in se considerare quod est se ipsum ignorare. Est ergo cognitio sui quasi quoddam iustitie bonum dispositorium, sicut et ignorantia sui quoddam ipsius iustitie malum priuatorium. Sponsam igitur suam sponsus, hoc est Christus Ecclesiam siue quamlibet sanctam animam que conquesta fuerat, que non tantum ab extraneis, uerum etiam a fratribus persecutionem pateretur; et, idcirco ualde difficile esset  discernere inter sodales sponsi qui sint ueri, qui falsi, obiurgans propter huiuscemodi pusillanimitatem, et quod quasi destituta esset, gratie Dei in se largitatem non ostenderet: Si ignoras te, inquit, o pulcherrima inter mulieres, egredere; si, inquit, considerationem tui minime capis, et ignoras quia ad similitudinem meam facta es, quod te rationis capacem feci, ut intelligas quid appetere, quid refugere debeas, quod te meo sanguine redemi et inter diuersorum dogmatum synagogas siue ceteras animas, solam sine macula et ruga pulchram feci, et baptismatis ablutione et speciali sacramentorum meorum donatione, nec non diuersarum gratiarum distributione, quod hoc modo talem te feci, ut merito  non debeas turbari, sed magis confortari, et in me gloriari dum impossibile fit te omnimodis destitui, quam tanto mihi gratie et misericordie mee dignatione consecraui; si hoc, inquit, ignoras et scire detrectas, egredere, hoc est, exi foras a meo contubernio et a secreti mei consortio, quia omnis ignorans ignorabitur, et nulla participatio luci ad tenebras , et abi post uestigia gregum; hoc est imitare actus populorum qui non sunt unus grex, neque unum ouile, quia non est illis unus pastor, quoniam ab unitate fidei se precidentes diuersos sequuntur multiplicum errorum magistros. Et pasce hedos tuos, hoc est nutri et foue notos tuos carnales et luxuriosos, siue hedos tuos, id est peccatores tuo uerbo et exemplo  putidos et in iudicio 45 ad sinistram ponendos; iuxta tabernacula pastorum, hoc est iuxta conuenticula errantium magistrorum, qui multa habent tabernacula, quia diuersas constituunt synagogas propter uarias doctrinarum sectas, recedentes ab illo uno meo tabernaculo, in quo est unus Dominus, una fides, unum baptisma , nullumque est in catholica unitate schisma.

Hec autem uox Sponsi non precipientis est, sed predicentis, quia iuxta ipsius uocem: Nemo potest duobus dominis seruire , hoc est Deo et seculo, neque simul diligere Deum et seculum: et Ioannis uoce dicitur: quia omnis qui diligit mundum non est caritas Patris in illo . Quocirca si mundum diligere non est Deum diligere, Deum  autem diligere est iustum esse, profecto mundum diligere est iniustum esse. Duo autem contraria uno eodemque tempore, in uno eodemque simul esse non possunt, ut aliquis possit esse simul iustus et iniustus. Rursus in uno eodemque diuersis tamen temporibus possibile est duo esse contraria, ut nunc aliquis boni aliquid faciens iustus predicetur, alio uero tempore peccans, iniustus. Porro definite simul dici iustus et iniustus uno eodemque tempore nemo potest, sicut iam diximus, quod ex uerbis Euangelii docetur, ubi quibusdam dicitur: Aut facite arborem bonam et fructum eius bonum, aut facite arborem malam et fructum eius malum ; ac si dicat: Quia utrumque simul definite dici boni et mali non potestis uno eodemque tempore, necesse est ut  unum istorum in uobis existens alterum perimat, hoc est uel bonitas malitiam, uel malitia bonitatem. Hoc quidem dictum sit iuxta interioris hominis statum, qui semper aut in bono, aut in malo constituitur; sed si totum hominem qui ex anima et corpore constat consideres, hec regula dialecticorum deficit, quia possunt uno eodemque tempore in uno eodemque simul duo contraria esse. Contraria enim sunt bonum et malum, duo uero sunt homo et peccator. Et homo quidem secundum substantiam bonum quoddam est, omnia enim que fecit Deus erant ualde bona ; peccator uero homo quoddam malum est, quod ipse homo fecit. Et hec duo contraria sunt in uno eodemque tempore, quia hoc quod  homo est bonum est, quod peccator malum.

Sponsus ergo sponsam seuerius alloquitur, quasi uagabundam et incertam et minus confidentem, et quoddam immediatum ostendens ex una hac propositione qua dicit: Si ignoras te, o pulcherrima inter mulieres, egredere et abi post uestigia gregum, docet alterum de duobus necessario eligendum, uidelicet, ut aut cognitione sui iustitie bonum assumens specialiter Deo adhereat contemplatoria caritate, aut ignorantia sue iniustitie malum incidens ab ea recedat, seculum diligendo priuatoria actione iniustitie enim malum priuat hominem iustitie bono.

46 Dicit itaque Sponsus sponse, id est Christus cuique fideli anime, ut si se ipsam in tantam cordis cecitatem depresserit, ut nec uelit nec possit  agnoscere, quam gratiosam eam pre ceteris pulchritudine mentis Deus dotauerit ad considerandum et intelligendum diuine in se bonitatis propositum, egrediatur de mentis sue secreto et abeat per latam et spatiosam uiam errantium populorum, ubi carnalis nutriat motus secundum doctrinam magistrorum contraria docentium, neque uolentium habere Domini tabernaculum in quo sunt urna aurea habens manna, et uirga Aaron et tabule testamenti quia in ea predicantur et uenerantur Christi diuinitas et humanitas, et sacerdotalis dignitas, et mandatorum diuinorum sublimitas.

Heretici enim siue schismatici multa habent tabernacula, propter uarias doctrinas quibus seducunt suos sequaces et putant suum conuentum  ecclesiam esse, cum sint synagoga Satane. Nullus autem locus salutis est extra Ecclesiam catholicam, neque sunt alie ecclesie dicende preter hanc unam, que quamuis in multas particulares diuidatur ecclesias, tamen propter unitatem fidei una est sancta uniuersalis Ecclesia. Unde et in hoc eodem Cantico dum Sponsus diceret quia sexaginta sunt regine et octoginta concubine et adolescentularum non est numerus, subiecit: Una et columba mea, perfecta mea, una est matris sue electa genitricis sue . Hinc est quod ipse primus Pastor eiusdem Ecclesie nondum perfectam adeptus scientiam conspecta in monte gloria Domini dum diceret: Domine, bonum est nos hic esse, faciamus hic tria tabernacula, tibi unum, Moysi unum et  Elie unum ; non est exauditus, neque approba um eius tale consilium, quia neque in lege, neque in prophetia erat seorsum aliqua constituenda Ecclesia, sed Noui Testamenti, in quo lex et prophete recapitulantur, sola et una erat per totum orbem sancta et uniuersalis suscipienda et ueneranda Ecclesia. Nihil enim est aliud Euangelium quam lex et prophete futurum rebus et uerbis denuntiant, iam factum Euangelium representat. Unde Ezechiel in uisione glorie Dei: Aspectus, inquit, rotarum et opera uelut si sit rota in medio rote . Rota quippe in medio rote est Nouum Testamentum inter Testamentum uetus, quia quod Testamentum uetus presignauit, hoc Testamentum  Nouum exhibuit, et expositio Testamenti ueteris est Testamentum Nouum. Unum namque sunt et iudicem se continent uetus et Nouum Testamentum quia quod illud in figura istud representat in ueritate; et quod illud faciendum, istud indicat iam factum, ut sint unum Dei tabernaculum.

47 Igitur Ecclesia Dei non debet neque potest ignorare se ipsam, que tanta mysteriorum et sacramentorum pulchritudinem decoratur, cuius omne preconium est ipsa uarietas decentissima uenerabilium sanctionum.

Porro singulariter quelibet anima non debet se ignorare, ne dum in se Conditoris sui dona minime pensat, per illicita defluendo ab eo aliena fiat. uerum si qua in se bona per gratiam eius considerat,  debet ea gratanter et decenter attendere, et studio bone actionis attendere, ne pro defosso talento arguatur, quin potius pro multiplicato eterne remunerationis premio donetur. Proinde et uos, o santissime sorores, que in domo discipline estis coadunate, nolite uos ignorare, sed potius diligenter circumspicite, et quid uel qualis uos sponsus uester fecerit attendite, qualiter uos a ceteris hominibus uelut triticum a paleis segregauit, qualiter singularis uos conuersationis pulchritudine specialiter sibi aptauit, quam multiplici uirtutum ornamento decorauit, quando hinc inde alternantibus studiis nunc pudicitia, nunc continentia, nunc obedientia, nunc humilitate, nunc orationum et uigiliarum frequentia, delectabile Deo et sanctis eius spectaculum facitis.

 Cum ergo tales uos per gratiam Dei aspicitis, nolite margaritam uestram ante porcos mittere ut conculcent eam, hoc est nolite exire de illo contemplatiuo et tutissimo Sponsi uestri secretario, et abire post secularium actionum strepitus, ubi carnalia desideria compleatis secundum doctrinam hominum impiorum, de quorum tabernaculis fugere debetis, ne uos terra secularis conuersationis absorbeat, sed potius cum uos recte agnoueritis, gratias diuine dignationis, cuius hoc munus estis referre et de bonis ad meliora per singulos dies proficere, omnimodis satagite, quatenus de hoc presenti tabernaculo ad illud celeste transmigrare possitis, dicentes cum Psalmista: Quam dilecta tua tabernacula, Domine uirtutum, concupiscit et deficit anima mea in  atria Domini .


uERS. 9.---Equitatui meo in curribus Pharaonis assimilaui te, amica mea.

Postquam Dominus generaliter Ecclesiam siue specialiter deuotam sibi animam redarguit eo quod in aliqua aduersitate de eius adiutorio dubitauerit, cuius gratia multorum bonorum beneficia promeruit, cum magis aduersitatibus probata fortior esse debuerit, ingreditur ipse ostendere quod se ipsam debeat agnoscere, ut gratie Dei bonum quod in se ignorat, ipso demonstrante sibi manifestum fiat 48 atque ex hoc in cunctis aduersis constantior existat. Ait ergo: Equitatui meo in curribus Pharaonis assimilaui te, amica mea.

 Primo dicendum quis fuerit iste equitatus Domini qui currus Pharaonis, deinde istorum duorum oppositorum que sit significatio, que etiam rerum significantium et significatarum proportio. Equitatus Domini fuit ille exercitus Isrelitci populi, quondam Deo accepti, quem eduxit de Aegypto in manu potenti et brachio excelso, decem plagis percussa Aegypto, cuius decime plage terribilis ostensio, agnique Paschalis ad uesperam immolatio fuit ipsius populi cita liberatio. Sic enim dicit Scriptura, quia cum percussurus Dominus esset Aegyptum hac ultima plaga, morte scilicet omnium primogenitorum, precipit filiis Isrel ut per familias suas immolarent agnum ad uesperam, cuius sanguinem ponerent super utrumque postem domus, et in superliminaribus  domorum in quibus illum comederent, ut uiso hoc signo angelus percutiens transiret, nemine in domo illa leso. Quod cum fecissent, et nocte illa Dominus omne primogenitum in terra Aegypti percuteret, omni tamen domo salua que fuerat sanguine agni respersa egressus est omnis equitatus ille Domini de terra Aegypti, quem cum persequeretur, Pharao cum curribus et equitibus suis, submersus est in mari Rubro; ipso equitatu mare idem sicco pede transgresso .

Si mentis oculos adhibeamus perpulchrum est considerare quid in se mysterii contineant exitus ille de Aegypto, immolatio agni uespertini, conspersio sanguinis in postibus et superliminaribus domorum, persecutio Pharaonis et submersio ipsius,  populi quoque liberatio, ad postremum in terram repromissionis introductio, et quantum ad Ecclesiam uniuersalem horum omnium pertineat assimilatio. Simul etiam incipere libet quomodo ipsum populum Dominus precessit per columnam nubis in die, in nocte per columnam ignis, et uirga illa pretulerit que tot signorum effectrix diuino imperio exstitit.

Ad huius ergo similitudinem equitatus qui in figura precessit dispositus est siue disponitur mirabilis ille equitatus Domini in quo militauerunt et militant, primo quidem apostoli et martyres, denique sacerdotes et diuerse professionis ordines, deinde illorum successores induti armatura Dei, hoc est lorica iustitie, scuto fidei et gladio spiritus quod est uerbum Dei . Quid ergo est equitus  iste? nimirum sancta uniuersalis Ecclesia in qua quidquid tunc in re tantum precessit, nunc in sacramento et re sacramenti quotidie peragitur. Nam quid est immolatio agni ad uesperam, nisi passio Christi in fine seculorum; cuius Agni sanguis super utrumque ponitur postem quando passionis Christi sacramentum et ore ad redemptionem sumitur et ad 49 imitationem intenta mente cogitur. In superliminaribus quoque domorum sanguinem agni ponere est et intentionem mentis in qua per cogitationem habitamus, ad imitationem Dominice passionis dirigere et corporis in quo uiuendo habitamus frontem signo ipsius passionis munire.

Ille ergo antiquus Domini antiquitatus per immolationem  agni ab Aegyptia seruitute liberatus, transito mari Rubro, submersis hostibus post datam et acceptam in eremo legem, terram repromissionis intrauit. Hic uero nouus Domini equitatus post passionem Christi iugo diabolice damnationis excusso, per baptismi ablutionem, submersis anime hostibus, hoc est uitiis et peccatis, per fidem et obseruationem Euangelii terram repromisse eterne hereditatis accepit. Hunc equitatum suum Dominus precedit, in die per columnam nubis, in nocte per columnam ignis, qui sanctis qui per diem intelliguntur, mitem et mansuetum se prebet lenitate misericordie: peccatoribus uero qui per noctem accipiuntur, terribilem se exhibet terrore iudicii.

 Sane mirabilis et gloriosa secundum mysterium fuit in illo equitatu uirge deportatio, per quam Deus in populo suo prodigia et signa potentie sue ostendisse memoratur. Nonne satis conuenienter per hanc uirgam prefigurari potuit lignum Dominice passionis, que est unica spes et summa totius nostre salutis?

Plane Ecclesia Domini que huic equitatui ipsius uoce assimilatur, hoc mirabile crucis signum in omnibus officiorum suorum ordinationibus, omnium sacramentorum et mysteriorum dogmatibus, omnium sacra dandarum rerum utilitatibus uenerabiliter prefert; nichil poterit in eis esse ratum uel sanctum, nisi quod fuerit huius signi prelibatione confirmatum.

 Ipsius nempe Ecclesie, que etiam equitatus Domini non incongrue dicitur, quasi antesignanus est Christus passus, qui hoc uictorioso mortis sue signo eam iugiter precedit, contra illos primarios Pharaonis equites et currus et contra omnes eius praue suggestionis impetus et inique machinationis incursus. Nam iste primarius, ut dicimus, Pharao, qui est caput iniquorum et cuius capitis membra sunt omnes iniqui, oppositus et contrarius est illi primario duci et auctori huius equitatus Christo Domino, qui est caput omnium electorum, et cuius capitis membra sunt omnes electi, atque ideo isti duo equitatus, Dei uidelicet et diaboli semper sibi repugnant; utpote ciues duarum ciuitatum sibi contrariarum.

 Ciuitas Dei est congregatio fidelium qua ab Abel iusto usque ad ultimum tendit electum, qui non habent hic manentem ciuitatem, sed futuram inquirunt . Porro ciuitas diaboli synagoga infidelium, que a Cain reprobo usque ad 50 ultimum reproborum determinabitur qui, sicut Cain qui primus ciuitatem edificauit, terrena querunt et diligunt, celestia autem paruipendunt; ciuitates autem dicuntur eo modo locutionis quo ponitur id quod continet pro hoc quod continetur, non quod edificiis contineantur, sed quia locales et circumscripti sunt; ista receptu beatitudinis, illa miserie; disposita utrobique una eademque re, siue beatitudine siue miseria, multiplici retributionum disparitate,  pro diuersa meritorum qualitate.

Ista uero ciuitas que presens Eccelsia accipitur permista est bonis et malis, sed ipse et certitudine future discussionis secernitur, ut ideo due ciuitates in hac una dicantur, quia pars bonorum pertinet ad illum receptum beatitudinis, que superna Ierusalem, id est uisio pacis interpretatur; pars uero malorum ad illum receptum miserie, que Babylon, id est confusio nuncupatur.

Illa sane ciuitas que est congregatio iustorum, equitatus et currus Dei sunt, de quibus dicitur: Currus Dei decem millibus multiplex, millia letantium in eis , in quibus curribus sunt etiam illi, de quibus Deo per prophetam dicitur qui ascendis super equos tuos; et equitatus tuus sanitas est  . Equi enim eius sunt sancti quibus presidet ipse, qui aperto sigillo primo, hoc est reuelato incarnationis mysterio exiuit in equo albo, corpore scilicet candido et immaculato, utpote de uirgine, non humano more, sed Spiritus sancti uirtute concepto et nato: et huius equitatus sui dux fuit in tempore, uerbo et exemplo, futurus post completam militiam remunerator eius sine tempore, inedicibilis boni premio et eterni sui regni participio. Nimirum processionis huius gloria in laudem ipsius preeuntis ducis in toto celebratur mundo, qualiter Spiritus sancti buccinam ipso duce personante, isti equi in curru Dei positi audacter perrexerunt in occursum prauitate et infidelitate armatis, ita ut in omnem terram exiret sonus eorum; ad quorum  predicationis sonitum quotidie de omnibus mundi finibus concurrunt, ad finem uenientes et huic equitatui se sociantes clamant cum propheta: A finibus terre laudes audiuimus gloriam iusti .

At contra ab opposito ciuitas illa que est synagoga infidelium. Currus et equitatus sunt Pharaonis, id est diaboli, sub cuius curru sunt equi illi rufi, nigri, albi et uarii: rufi quidem sanguine sanctorum quos occiderunt, nigri peccatorum deformitate, albi ficta fide et operatione, uarii doctrinarum et sectarum diuersitate, quibus omnibus presidet ille, qui aperto sigillo 51 quarto, hoc est passione Dominica instante, exiuit in equo pallido, persecutionis uidelicet siue mortis signo, ut pugnaret per eos qui mortui erant Deo contra eos qui uiuebant  Deo, sicut et ibi subditur, quia infernus sequebatur eum, et data est ei potestas super quatuor partes terre occidere et interficere gladio, et fame, et morte, et bestiis terre . Equitatui enim eius recte inferus comparatur propter insatiabilem crudelitatem, que per quatuor mundi partes post passionem Domini deseuit, quatuor supradictis afflictionum speciebus, uidelicet gladio, fame, morte, bestiis terre; in cuius miserabili equitatu primi et notiores fuerunt presentis ducis sequaces: in passione quidem illius ducis supra in albo equo uenientis. Herodes et Pilatus et post eos plures Romanorum imperatores, equitatum illum sanctissimum gloriosi ducis diuersis mortium generibus per omnes mundi partes interficientes, post quos ultimus  omnium Antichristus maior: contra hunc insania mouebitur, quia in eo principaliter presidebit ille pallidi equi sessor ad seducendos inhabitantes terram atque etiam si fieri potest electos . Nam de hoc nomine extollente se supra omne quod dicitur Deus, aut quod colitur , sciendum quod sicut incarnata ueritas in predicatione sua ex equitatu suo, pauperes, idiotas et simplices elegit; sic econtra ille ad predicandum falsitatem suam astutos ac duplices atque huius mundi sapientiam habentes electurus est. Unde per Isaiam dicitur: ue terre cymbalo alarum que est trans flumina Aethiopie, qui mittit in mare legatos et in uasis papyri super aquas .

 Terra quippe cui ue dicitur, ille principaliter homo est damnatus, qui alarum cymbalum uocatur, quia hi qui per superbiam in altitudinem cogitationis euolant, eumdem peruersum hominem predicando sonant. Que uidelicet terra recte trans flumina Aethiopie esse perhibetur. Aethiopia enim nigrum populum nutrit, et omnem hominem mundus iste quia peccatorem profert, quasi nigrum Aethiopia populum parit: sed terra cui ue dicitur trans flumina Aethiopia esse perhibetur, quia damnatus ille homo tanta peruersitate iniquus est, ut omnium peccatorum peccata transcendat. Qui mittit in mare legatos, quia predicatores suos in secula spargit: de quibus recte subditur, qualiter mittantur, dum dicitur, in uasis papyri super aquas.  Ex papyro quippe charta est. Quid namque per papyrum nisi secularis scientia designatur? uasa ergo papyri sunt corde secularium doctorum. In uasis igitur papyri super aquas legatos mittere, est predicationem suam in sapientium carnalium sensibus ponere et defluentes ad culpam populos uocare.

Iste ergo equitatus quo principe, qua cohorte sit dispositus, Ezechiel 52 propheta insinuat cum dicit: Ibi Assur et omnis multitudo eius, et in circuitu eius sepulcra illius  Quid enim Assur superbi regis nomine exprimitur, nisi de quo scriptum est: Et ipse est rex super omnes filios superbie?  Ubi autem Assur, ibi omnis multitudo eius, quia nimirum omne corpus reproborum capite suo adheret quando eius peruersis legibus se constringens,  in illius se militiam exhibet. Et in circuitu eius sepulcra illius: sepulcra mortuorum cadauera tegunt, que ergo sunt illius sepulcra nisi peruersorum corda, que illum ab eterne uite beatitudine mortuum, in se per desideria carnalia sepeliendum recipiunt. In circuitu ergo eius sepulcra illius sunt, quia in quorum se mentibus nunc per desideria sepelit, hos sibi postmodum tumulum per tormenta coniungit.

Quis uero fructus sit huiusmodi equitatus idem propheta paulo post denuntiat, dicens: Qui descendunt ad infernum cum armis suis . Arma peccantium sunt membra corporis quibus mala desideria que mente concipiunt, exsequuntur;  unde per Paulum dicitur: Non exhibeatis membra uestra arma iniquitatis peccato. Cum armis ego suis ad inferna descendere est cum ipsis quoque membris, quibus desideria uoluptatis expleuerunt, eterni iudicii tormenta tolerare.

Huius ergo Pharaonici equitatus oppositione Dominicus: ille equitatus agnoscitur quia si nunquam bonus fuit quem malorum prauitas non exercuit, merito ad hunc Domini equitatum siue ad hanc Domini ciuitatem pertinere censebuntur, qui illum oppositum sibi equitatum, siue contrariam ciuitatem duci suo constanter adherentes patientia et spiritu fortitudinis oppugnant, tanto se humilitatis, patientie, longanimitatis aliarumque uirtutum decore perornantes, ut sponsa Domini sui et uniuersaliter  tota Ecclesia et singulariter quelibet sancta anima conuenienter predicentur

De qua uidelicet uniuersali Ecclesia Ioannes in Apocalypsi: uidi, inquit, ciuitatem sanctam Ierusalem descendentem de celo a Deo paratam sicut sponsam ornatam uiro suo . Dicit ergo huic sponse sue Dominus quod merito non debeat timere hanc oppositam et contrariam sibi diaboli ciuitatem siue equitatum, eo quod eam assimilauerit equitatui suo in curribus Pharaonis: ut sicut ille quondam de Aegypto liberatus post immolationem agni, post transitum maris Rubri, post submersionem hostium, hymno laudis pro uictoria celebrato, post datam et seruatam in deserto legem terram repromissionis intrauit; sic ipsa ex Aegypto huius mundi liberanda,  post baptismi siue compunctionis gratiam, post susceptionem corporis et sanguinis Domini post mortificationem uitiorum et diuine legis obseruationem. Triumphato 53 demum omnis diabolice oppressionis equitatu, cum gratiarum actione pro impensa sibi tanti muneris largitate ex huius uite solitudine ad eterne repromissionis hereditatem esset intratura.

Non autem abs re ad incitandos animos spiritualium bellatorum in huiusmodi equitatu considerare que sit proportio siue comparatio, inter ueritatem et figuram, tumque inter utriusque pugnam et pugne causam, inter uictorem et uictum. Nempe secundum similitudinem quam poscimus inter significans et significatiuum, potest quidem esse comparatio aliqua, sed secundum dignitatem rei prorsus  nulla. Est autem ista propositio inter ea que posuimus, sicut se habet ueritas ad figuram, ita se habeat uictor ad uictum, sic quoque pugne causa ad pugnam, ut sit quasi proportio centenarii ad unitatem, uidelicet centupla. Nam hec est promissio Domini in Euangelio, ut qui reliquerit domum, aut patrem, aut matrem, aut filios, aut agros propter nomen meum centuplum accipiet , non quod ipsas res quas reliquit centuplicatas accipiat, »sed quod comparatione et merito sui ita sint, quasi paruo numero centenarius comparetur.«  Quamuis et pro perfectione centenarius accipi soleat, ut secundum quod diximus tante sint dignitatis ueritas ad figuram, causa pugne ad pugnam, uictor ad uictum, ut sit melioris partis perfectioni et alterius  imperfectioni nulla prorsus sit comparatio. Pugna enim est uita hominis super terram, causa pugne est eterna et incommutabilis uita, pro qua in presenti uita, tota uirtute animi pugnandum et laborandum est. uictus diabolus, et eius equitatus; uictor ipse diaboli et eius equitatus triumphator: figura est res preter sacramentum, ueritas res cum sacramento. Illa enim antiqui Dei circumcisio et transitus per mare Rubrum, siue cibus manne uel legislatio, siue carnaliter pugnatiuum fuga et uictoria, figura erant earum rerum que nunc aguntur in sacramento baptismi et corporis sanguinisque Domini atque obseruatione euangelicorum preceptorum, belli quoque contra hostes anime spiritualiter  pugnantium Domini bellatorum.

Comparemus ergo utrumque equitatum Domini significantem et significatum, eum qui est secundum spiritum, eamque proportionem dicamus esse inter eos, que est inter carnem et spiritum, inter corruptionem et incorruptionem, inter temporalitatem et eternitatem, tantumque proportior est ueritas figura, quantum spiritus carne, incorruptio corruptione, eternitas temporalitate. Ex utraque uero parte, hoc est figura et ueritate longe sunt dissimiles pugna et pugne causa, uictor et uictus. In illa enim hoc est in figura pugnabatur carnaliter pro re carnali, corruptibili et temporali; in ista hoc est in ueritate pugnabatur 54 spiritualiter pro re spirituali, incorruptibili et eternali. Ibi expugnauit  uictor carnalis uictum carnalem, hic uero expugnat spiritualis spiritualem; ibi fortitudine corporis, hic fortitudine mentis.

Proportio ergo ueritatis ad figuram comparatione et merito sui potest esse quasi centenarii, ad unitatem, id est centupla, siue propter perfectionem sui que per centenarium significatur, siue quia centenarius de sinistra ad dexteram translatus coronam exprimit beatitudinis, que est premium fortissimum, in hoc Domini equitatu bellatorum.

Proposita uero pugna et pugne causa in huius biformis equitatus intentione contraria, considerandum qua ui et fortitudine utraque pars armetur, ut ex huiusmodi affectione locus argumenti sumatur, si fit questio, quis in Domini quis in aduersarii agmine  sit deputandus. Diximus autem quia pugna sit uita hominis cuiusque, sicut in Iob  scriptum est: Militia hominis uita eius, sed uita ipsa constituitur secundum affectionem qua afficitur animus, secus quem tota uis et fortitudo pugnantium consistit.

Ponamus ergo ut uis illa qua afficitur animus in equitatu Domini pugnantis sit dilectio Dei: omnis enim qui pro iustitia et ueritate laborat et pugnat, pro ea re laborat et pugnat quam diligit; iustitia autem et ueritas Deus est, Deum ergo diligit. Amplius: qui pro uita eterna adipiscenda laborat et pugnat, pro re quam habere desiderat diligit; uita eterna autem ipse Deus est, Deum ergo diligit: et quia eum diligit, habere desiderat ideoque pro eo laborat et pugnat.

 Quocirca si querimus quid sit Deum diligere, ex huiusmodi cognoscimus definitione: Deum est diligere pro iustitia et ueritate eterna adipiscenda uita toto animo laborare et pugnare. Definitio equalis est rei quam definit; conuertitur enim, nam pro iustitia et ueritate et eterna adipiscenda uita toto animo laborare et pugnare Deum diligere est.

Locus ergo sumatur a definitione, ut probemus eum esse in equitatu Domini, cuius animus per gratiam tanta dilectione Dei affectus est, ut pro iustitia et ueritate et eterna adipiscenda uita etiam mori non refugiat. Maxima enim propositio est cui definitio adest, id quoque adest quod definitur. Diffinitum quippe est, hoc est Deum diligere pro iustitia  et ueritate et eterna adipiscenda uita laborare et pugnare, adest quoque id quod definitum est, uidelicet Deum diligere. Iunguntur ergo inseparabiliter dilectio Dei et equitatus. Domini cum constet neminem Deo militare, nisi qui probatur 55 eum diligere, neque constet Deum diligere, nisi qui probatur ei militare.

Contrarius autem huic equitatui Domini est equitatus diaboli, in quo ea uis qua afficitur animus in hac parte militantis est inuidia, que inseparabiliter quoque suo adheret subiecto. Nam in hac parte contraria semper est inuidia, et e conuerso ubi est inuidia ibi hec pars contraria. Sumatur ergo et hic locus argumenti a definitione, si queritur quis in hac parte merito sit comparandus.  Inuidere enim est aliena felicitate torqueri et e conuerso aliena felicitate torqueri est inuidere ut definitio sit equalis rei quam definit. Tale ergo argumentum proponitur, ut dicatur omnem qui inuidet non diligere proximum, quia alienum bonum nollet esse; non autem diligere proximum, hoc esse non diligere Deum. Cumque Deum diligere constet in equitatu eius esse, proximum autem non diligere, sicut dictum est, Deum non diligere. Inuidere ergo in parte contraria, hoc est equitatu diaboli esse, sunt ergo sibi contraria sicut equitatus, sic ipsius equitatus et affectio et causa diuina: affectio enim in una parte est dilectionis, in altera inuidie; causa pro qua pugnatur in una parte uita eterna, in altera transitoria.

Neutra autem pars ita in alteram transire potest,  ut uno eodemque tempore, unum idemque simul esse possint: non enim consequens est ut qui inuidie morbo tabescit in equitatu Domini esse possit, et qui dilectione Dei impellitur in equitatu diaboli computetur; sed qui pugnat pro uita transitoria, uult quoque secum trahere proximum, cui non cupit bona eterna: Inuidia enim diaboli mors intrauit in orbem terrarum ; qui uero pugnat pro uita eterna uult secum ducere proximum, cui ut uere diligens quasi sibi ipsi cupit bona eterna, ut impleat hoc quod dicitur: Qui audit, dicat: ueni . Qui enim de bonis perennibus aliquid audiens et intelligens proximo quoque suo eadem docendo et exhortando communicat, ostendit quod uere eum diligit, quem secum ad ipsa bona intelligenda et promerenda inuitat.


 56 FIGURA.
 [Figure: [Figura] 40Kb]

 57 Hoc ergo considerantur quatuor contraria, duo bona duobus malis opposita. Quorum ratio ut euidentius appareat, sic ea quadrata formula disponat, ut linea superior e regione duo contineat et linea inferior e regione similiter duo habeat: sicque apparet in utrisque lineis eorum prima fronte contrarietas, in utrisque autem lateribus inueniuntur que se inuicem sequuntur, hinc duo bona per gratiam, superius dilectionis, inferius equitatus Domini: inde duo mala, superius inuidie, inferius equitatus diaboli. Angulariter uero sic utrinque repugnant, ut simul esse nequeant.


uERS. 9.---Pulchre sunt gene tue sicut turturis, collum tuum sicut monilia.

Adhuc ampliori gratie sue ostensione sponsus  sponsam ad cognitionem sui adducit, dum eius nunc pulchritudinem predicat, cuius ante fortitudinem predicauerat ut huius gemine uirtutis coniunctionem talem insinuet, quod altera sine altera esse non possit, cum una sit custodienda uite munimentum, altera custodite ornamentum: fortitudine enim spiritus opus est ad ipsam integritatem uite custodiendam, pulchritudine ad ipsam integritatem bonis operibus exornandam. »Nihil enim est castitas sine bono opere, nec opus bonum est aliquid sine castitate.« 

Premissa ergo uirtute fortitudinis subditur necessaria uirtus pulchritudinis, ut demonstretur neminem in cunctis officiosi animi studiis aliquid fortiter egisse, si adhuc constiterit eum per munditiam  mentis et corporis non pulchre auxisse. uerum pulchritudo ista geminata protenditur gratia, dum generaliter uno quidem nomine pulchritudinis, specialiter alia pulchritudo genarum, alia colli describitur, quarum differentia, ex rerum quibus comparantur qualitate colligitur.

Nam cum hac enuntiatione duo sint subiecta, unum predicatum, subiecta quippe sunt gene et collum et predicatum quod pulchra sunt, non potest tamen hoc in loco uno eodemque modo equaliter inesse duobus subiectis unius predicati accidentis natura: potest quidem per gratiam Dei unum predicatum pluribus inesse subiectis, ut uidelicet pulchre sint gene, pulchrum sit collum, sed alio modo, ut diximus, pulchritudo genarum,  alio modo pulchritudo colli describitur, cum tamen de utrisque pulchritudo predicetur, atque ideo hoc loco duo subiecta suscipiunt quidem se, sed non que aliter unum predicatum.

Sed si diuersitates pulchritudinis huius colligere uolumus, inspiciende sunt res quarum similitudo inducitur, turtur scilicet et monilia ut ex earum siue naturali siue materiali qualitate discernantur: naturalis enim pulchritudo in turture, materialis in monilibus.

58 De turture tradunt Physiologi tria nature insignia, unum quod tante castitatis sit, ut perdita coniuge alteram ulterius non requirat; alterum quod pro cantu gemitum habet, tertium quod secreta  loca petens amica gaudet solitudine, ibi nidum exstruens et pullos educans ubi nulla aduersantium sit iniuria, dum uix aut nunquam eius poterunt inueniri refugia. Quid per turturem qui castitatem diligit, qui pro cantu gemit, qui secreta petit, nisi castitatis, compunctionis, contemplationis pulchritudo exprimitur. Hec enim mirabilis pulchritudo genarum huius modi triplici distinguitur modo, secundum triplicem huius animalis naturam, et cum unum sit subiectum, tria predicata, ipsa tria et in subiecto sint et de subiecto predicentur, quando per Dei gratiam pulchre sunt gene, et castitatis et compunctionis et contemplationis uirtute. Habent enim hec singula genarum insignia probabilia sue pulchritudinis signa. Castitatis  nempe decorem denotant gene roseo pudicitie pudore uernantes, et obstipo capite figentes lumine terram, compunctionis uero gratiam loquuntur, salubri lacrymarum fonte madentes, contemplationis quoque uirtutem denuntiant, ieiuniorum uigiliarum et sanctorum meditationum studio et labore pallentes.

Sed cum, ut supra posuimus, alia sit pulchritudo genarum, alia colli, genarum quidem pulchritudinem in tres diuisimus species, castitatem scilicet, compunctionem et contemplationem, ut his quasi subalternis generibus positis, rursus alia fiat subdiuisio, dicaturque quod castitas alia uirginalis, alia uidualis, alia coniugalis; compunctio alia reconciliatoria, alia amatoria; contemplatio alia naturalis, alia intelligibilis, tertia intellectibilis.

 Castitas enim uirginalis sempiterna est animi et corporis integritas, castitas uero uidualis animi deuotatio continentie decore laudabilis; porro castitas coniugalis est animi corporisque copulatio fidei et pudicitie gratia commendabilis. Compunctio uero reconciliatoria est quando quis superna uisitatus gratia ex recordatione peccatorum ad dolorem compungitur et dum per lamenta penitentie affigitur, Deo quem offenderat reconciliatur: prius enim mens timore compungitur, post amore. Unde pars altera compunctio amatoria non incongrue nuncupari potest, quando mens tanto ad Deum amore succenditur, ut que prius flebat ne reduceretur ad supplicium, postmodum flere amarissime incipiat, quia differtur a regno. Cuius duplicis  compunctionis gratia bene in sacra ueracique historia, figurata narratione describitur, ubi Axa filia Caleb super asinam sedens a patre suo irriguum inferius et irriguum superius, petisse memoratur .

59 . . . . . Axa quippe super asinam sedet cum irrationabilibus carnis sue motibus anima presidet, que suspirans a Patre terram irriguam petit, quia a Creatore nostro cum magno gemitu querenda est gratia lacrymarum. A quo irriguum superius anima accipit, cum sese in lacrymis celestis regni desiderio affligit: irriguum uero inferius accipit cum inferni supplicia flendo pertimescit.

Sed cum iste due sint species compunctionis, tamen ipsa compunctio quatuor distinguitur qualitatibus,  quia iusti uiri anima in compunctione uehementer affligitur, cum aut malorum suorum reminiscitur considerans ubi fuit aut iudiciorum Dei sententiam metuens et secura querens cogitat ubi erit; aut cum mala uite presentis solerter attendens merens considerat ubi est, aut cum bono superne patrie contemplatur, que quia necdum adipiscitur lugens conspicit ubi non est.

Tertie uero speciei, id est contemplationis siue speculationis prima pars est illa que dicitur naturalis, que circa corpora atque eorum scientiam cognitionemque uersatur quam Greci physiologiam appellant, que naturas corporum passionesque declarat. Secunda uero pars est intelligibilis, que omnium celestium superne diuinitatis operum et  quidquam sublunari globo, beatiore animo atque puriore substantia ualet, et postremo humanarum animarum mirabilem dispositionem, cogitatione atque intelligentia comprehendit. Porro tertia pars dicitur intellectibilis, quando mens extra uisibilia supra se ad aliud inuisibile ducitur, quod unum atque idem per se in propria semper diuinitate consistens, nullis unquam sensibus, sed sola mente intellectuque capitur: hec enim ad speculationem Dei atque animi incorporalitatem considerationemque uere philosophie indagine componitur quam partem Greci theologiam nominant.

Sane in his diuisis partium partibus considerandum, quod si inuicem sibi conferantur, una altera proportior est iuxta excellentiorem alterate pulchritudinis  dignitatem. Castitas namque uirginalis proportior est castitate uiduali et coniugali, dum eis solius professionis sit meritum, canticum nouum dicere et Agnum quocunque ierit sequi .

Porro compunctio illa prestantior est que ex amore, quam illa que ex timore generatur, quanquam per istam ad illam perueniatur, sicut filius preiudicat seruo, quia timere est seruorum, diligere filiorum. Contemplationis uero illa pars que dicitur intellectibilis, ad duas reliquas incomparabilis est, dum istarum speculatio circa creaturam uersetur, illius autem ultra creaturam purificate mentis, oculo subleuata in ipsum creatorem, quamuis non perfecte, quantum tamen per gratiam eius possibile  fuerit, suspenditur, qua uir 60 sanctus quasi adeps a carne separatur, nichil exterius querit aut cupit, sed ardenti desiderio Deum sitiens cum Psalmista proclamat: Sicut ceruus desiderat ad fontes aquarum, ita desiderat anima mea ad te Deus; sitiuit anima mea ad Deum uiuum, quando ueniam et apparebo ante faciem Dei? .

Hanc partem tertium celum Apostolus appellat, in quod dicit se raptum et audisse ineffabilia que non licet homini loqui .

Triplicem autem istam speciem pulchritudinis, familiaribus, ut credimus, uestrum sanctum collegium possidet, dilectissime sorores, quas beata solitudo ab omni secularium inquietudinum strepitu se posuit, ut quanto remotiores a mundo estis,  tanto liberius castitatis decorem seruare, compunctionis gratiam querere, et in sancte contemplationis culmine stare possitis. Nempe ipsa uestra solitudo, delectabilis Domini hortus est ubi respirant rosa et lilium, uirginitatis et martyrii testimonium; martyrii uidelicet illius, quod sine effusione sanguinis potest esse, et in mente per exercitia uirtutum, ubi sunt sancte contemplationis irrigua; ubi surgunt, florent et fructificant superne contemplationis arbuscula; ubi sunt omnia ista honesta ita composita, ut in eis sunt grata electa Spiritus sancti deambulatoria, dicentis: Inhabitabo in eis et inambulabo; et ipsi erunt mihi in populum et ego uero eis in Deum . Sed ualde cauta circumspectione uobis attendendum est ne  tanti boni priuilegium aliqua secularitate uel inani leuitate perdatis, ne ille uester dulcissimus et potentissimus inhabitator et deambulator irritatus a uobis refugiat, dicens, quod non habeat ubi caput reclinet .

Quia uero supra diximus aliam esse pulchritudinem genarum, aliam colli, pulchritudinem autem genarum iuxta modulum nostrum iam descripsimus; restat etiam nunc dicere de colli pulchritudine, que etiam in duo diuiditur, hoc in predicationem et incorporationem, ac primo de predicatione dicendum, post de incorporatione. In collo guttur est, per guttur autem uox exprimitur, cibus quoque, cum dentibus commolitus fuerit, per guttur in uentrem traiicitur; per collum ergo predicati sancti non  absurde accipiuntur, in quibus est gemina ista pulchritudo, uidelicet predicationis et incorporationis. Pulchritudo ergo predicationis in colli decore consideratur quia in collo uox est, et per uocem predicatio agitur, et sicut uox est animi nota et tacentis cordis expressio, ita sanctorum predicatio est omni homini expetenda, honesta reipublice demonstratio. Rem enim publicam hic dico, que pro sui honestate publice potest et debet assumi, scientia, uoluntate actione, ut omne illud bonum cuius priuatio malum est.

61 Nam castum esse, humilem, patientem, modestum, uel quidquid aliud est, quod uirtutis nomine notatur, bonum esse manifestum est, cuius boni  negatio, hoc est non esse castum, non humilem, non patientem, non modestum, malum esse consequens est. Cum autem alterutrum horum consequens sit, id est esse aut non esse, affirmationis huius simplicis que proponit castum, aut humilem, aut patientem esse, simplicem negationem que dicit non esse sequitur affirmatio priuatoria que dicit incestum, aut superbum aut impatientem esse. Idem enim est dicere non esse patientem quod est dicere impatientem, et malum illud quod est impatientia, priuatio est boni illius quod dicitur patientia, eodemque modo de reliquis. Est ergo quedam respublica uirtutum apparatus; rector autem et administrator huius reipublice est imperator ille eternus, a quo bona cuncta procedunt et sine  quo non potest aliquid bonum dici uel esse.

Hanc ergo rempublicam docet et ostendit sanctorum predicatio, per quam pars altera quam incorporationem diximus conficitur, quia sicut per guttur cibus in uentrem traiicitur ita per predicationem sanctorum aliquis peccator a prauitatis sue grossitudine confractus per conuersionem Ecclesie incorporatur.

Sed cum gemina sit, ut diximus, pulchritudo colli, predicatio scilicet et incorporatio, utraque per subdiuisionem triplici distinguitur modo; quia predicatio alia fit uerbo, alia exemplo, alia uerbo et exemplo: incorporatis uero alia per conuersionem alia per satisfactionem, alia per conuersionem simul et satisfactionem.

 Predicatio fit solo uerbo, quia sunt aliqui in Ecclesia, qui hoc habent ex Dei munere, ut possint alios uerbo exhortationis edificare, sed infirmitate obstante, non ualent adeo uirtutum exempla dare. Fit etiam solo exemplo, quia sunt plerique qui donum perorandi in Ecclesia non habent, etsi quid sentiunt, palam proferre nequeunt, tantis tamen spiritualium operum documentis nitent, ut ad sui imitationem mirandis uirtutum exemplis, mirantium animos prouocent et quod illi uerbis, isti loquuntur gestis, meliusque isti tacendo, quam illi declamando philosophantur. De qua gemina qualitate predicationis dicit Apostolus: Quia alii datur sermo sapientie, alii sermo scientie ; quia alii sunt, ut diximus, qui in sermone  mandatorum diuinorum obseruando per intellectum rationis sapientes sunt, sed in proferendo per ingenii tarditatem diserti non sunt; alii uero ipsum sermonem quem serenda capacis ingenii comprehendunt, affluentia eloquentie potenter effundunt.

Item predicatio utroque fit modo, 62 hoc est uerbo et exemplo, quando sancti doctores et diuina habent gratia, ut quod ore predicant, factis ostendant, et que docent uitanda in suis quoque factis indicent non agenda in quorum persona Psalmista ad Deum loquens, cum premitteret, et loquebar in testimoniis tuis in conspectu regum, et non confundebar, adiecit in sequentibus: Et leuaui manus meas ad mandata tua que dilexi, et exercebar in iustificationibus  tuis : ac si patenter diceret: Legem mandatorum tuorum quam palam et confidenter predicando pronuntiabam, operum quoque exsecutione comprobabam, ut auditores mei et in uerbis meis audirent et in factis meis uiderent, que pro sui utilitate et salute agere deberent.

Sane necessarium doctoribus Ecclesie hoc tertium pulchritudinis huius predicamentum, quia frequenter illorum predicatio contemnitur, quorum uita a bono ipsius predicationis aliena cognoscitur. Et ualde ante omnipotentis Dei oculos delinquunt, qui concessa sibi predicandi gratia nulla propter taciturnitatem animarum acquirunt lucra. Unde in ueteri Testamento precipitur, ut sacerdos tabernaculum ingrediens in summitate uestimentorum, tintinnabula  inserta habeat nemoriatur , quia magnum doctoris periculum est, si Ecclesiam Dei sine sonitu predicationis ingreditur: uestimenta autem sacerdotis sunt opera iustitie sicut dicit Psalmista: Sacerdotes tui induantur iustitiam , quibus uestimentis tintinnabula inherent, ut uiam uite cum sonitu lingue, ipsa quoque opera sacerdotis clament.

Altera uero pars pulchritudinis in collo, que est incorporatio, fit per conuersionem, quia sunt aliqui qui de gentilitate ad Deum conuersi per fidem et baptismi gratiam Ecclesie incorporantur, sicut de Cornelio legimus, qui interuenientibus per Dei gratiam bonorum operum meritis, precurrente Spiritus sancti dono dignus ostensus est Ecclesie corpori coniungi  .

Nam cum ab his qui ex circumcisione crediderant quasi immeritus repellerentur necessarius super eum aduocatus cecidit Spiritus sanctus cuius dignationi placuit ostendere, quia et hunc Deus uellet per fidem et baptismum sue incorporari Ecclesie.

Alii quoque per satisfactionem Ecclesie incorporantur qui, dum primo quidem de corpore Ecclesie sint per fidei unitatem, culpis tamen suis exigentibus, interdum ab Ecclesie corpore sententia peremptoria preciduntur; sed resipiscentes per satisfactionem, iterum ad corpus unde precisi fuerant, sententia reconciliatoria coniunguntur. Unde et Apostolus Corinthiis scribens, eum qui crimen perpetrauerat,  precipit tradi Satane in interitum carnis, ut 63 saluus sit in die Domini : quem per satisfactionem postea emendatum rursum iubet Ecclesie incorporari, ne abundantiori tristitia absorbeatur.

Per conuersionem uero simul et satisfactionem aliqui incorporantur, qui et fidem credendo suscipiunt et crimina sua confitendo per penitentiam et baptismum corpori Ecclesie coniunguntur. Hinc est quod Petrus interfectoribus Christi predicans: Penitemini, inquit, et conuertimini ut deleantur peccata uestra , ostendens per premissionem conuersionis et satisfactionis remissionem consequi peccatorum, que sola fit in catholica Ecclesia, quia  ipsa remissio est plane Ecclesie incorporatio. Sed cum in prioribus modis, quos supra separatim posuimus, dicentes incorporationem fieri, nunc per conuersionem, nunc per satisfactionem utrobique possit esse et conuersio et satisfactio, tamen propter maiorem et euidentiorem alterutre partis exhibitionem, eos distinximus. Nam quilibet sanctus cum non una, sed pluribus ornetur uirtutibus, eo tamen magis de eo uirtus predicatur, quo in eo proportior esse agnoscitur. Unde et Apostolus cum diuisiones gratiarum describeret, dixit: Quia alii datur sermo sapientie, alii sermo scientie, alii fides, alii gratia sanitatum: alii prophetia, alii discretio spirituum, alii genera linguarum, alii interpretatio sermonum ; non quod in hoc aliarum gratiarum,  quorumlibet habeat, qui unam habuerit, sed quia eam gratiam magis dicitur habere, que in ea fortior et abundantior cognoscitur esse. Et in Cornelio nullam de preterita uita satisfactionem legimus, sed quia ab angelo dictum est ei orationes et eleemosynas eius esse exauditas atque idcirco iubetur mittere post Petrum, cuius doctrina ad fidem informatus, per conuersionem fieret Ecclesie membrum . Qui uero ad fidem conuersus est, sed aliqua ex culpa per excommunicationem ab Ecclesia separatur, satisfactione opus habet, ut recipi mereatur, quamuis et ipsa satisfactio possit dici pristini erroris conuersio.

Quia uero pulchritudinem duplici distinximus modo, ipsosque modos in alios subdiuisimus, restat  nunc dicere, cur ipsa pulchritudo monilibus comparatur.

Monile est ornamentum pectorale matronarum, dictum a muniendo, eo quod pectus earum muniat, ne aliquis adulter pudicitie pudorem in aliquo ledat. Monile autem non quodlibet, sed quod operose accurati artificis manus exprimit, ex auro et gemmis componitur ita ut maiusculam gemmam in medio 64 positam, alie ab ea equaliter distantes gemmule cingant.

Quid autem per aurum nisi sapientia, quid per gemmas nisi uirtutes exprimuntur? ex auro ergo et gemmis monile componitur, quia ex intellectu sapientie et uirtutum decore quoddam spirituale et necessarium anime ornamentum efficitur, quod ita  pectoris nostri secreta muniat, ut nullam malitie sue manum antiquus hostis ei immittere audeat.

Foramina uero quedam fiunt in ipso artificiali ornamento quibus gemme includantur. Quid autem sunt hec foramina nisi sensus nostri exteriores qui sunt quasi quedam instrumenta actuum nostrorum? nam oculorum demissio et honesta siue disciplinata uultus compositio, gemma est pulcherrima uirtute humilitatis fulgida: auris uero Dei et prelatorum preceptis obediens gemmam prefert obedientie; porro in naribus gemma sancte discretionis rutilat: os uero gemmam triplici uirtute radiantem demonstrat, uidelicet abstinentie, taciturnitatis, et honeste, ac utiliter prolate locutionis  manus uero gemmam duplici fulgore, hoc est continentie et munificentie respersam, spectabiliter assignant.

Inter has medio loco posita maior et preclarior sancte caritatis gemma principaliter in pectore fulget que tantum huius ornament decorem supplet ut nichil pulchritudinis absque ea haberi probetur: nempe siue caritate nulla uirtus, uel esse uel dici potest quia in duobus preceptis Dei uidelicet et proximi uniuersa lex pendet et prophete .

Pulchre ergo monilibus ex auro gemmarumque materia constantibus collum sancte Ecclesie siue fidelis anime comparatur, quia per predicationem et unanimitatem sanctorum, sensus nostros ex sapientie  claritate et uirtutum sanctitate ita componere debemus ut quoddam nobis ornamentum anime quo sponsus ille celestis delectetur, constituamus, sed quia eiusdem Ecclesie predicatoribus necessaria est utriusque Testamenti pagina ex quo accipiant predicationis sue ordinem et modum subditur ex persona ipsius sponsi siue illorum per quos Ecclesie scriptura ipso inspirante edita est, quorum quidam eodem tempore erant quo hec Salomon loquebatur, quidam post futuri erant.


uERS. 10---Murenulas aureas faciemus tibi, uermiculatas argento.

Murenula est quoddam genus ornamenti uelut catenula ex auro contexta, et argenteis interdistincta uirgulis in modum uermicularum, dicta ob  hoc murenula, quod instar murene lenta et flexuosa sit siue inuoluta. Nam murena 65 dum capitur in diuersa se flectit et inuoluit. Per murenulam ergo auream argento uermiculatam, sacram accipimus Scripturam, cuius interior sensus propter eminentiam et dignitatem sui comparatur auro, eloquium uero quo ipse sensus exprimitur propter claritatem et luculentiam argento designatur. Sacra quippe Scriptura aurea est, quia fulgore sapientie resplendet; argentea, quia eloquii claritate nitet. Sed quia hec eadem Scriptura in duo diuiditur, hoc est in uetus et Nouum Testamentum, idcirco pluraliter dicitur: Murenulas aureas faciemus tibi, uermiculatas argento, ut ostendatur utrumque Testamentum et fulgore interioris sensus aureum et nitore eloquentie  argenteum esse.

Que duo Testamenta murenule dicuntur, quia in diuersos modos expositionum flecti possunt, multis inuoluta sententiis, tantum ut nichil fidei contrarium sonent. Que cum, ut diximus, aurea sint appretiatione precellentis scientie eloquii tamen claritate distincta argento uermiculata memorantur, quia ipsius scientie fulgore, nunc humiliter, nunc mediocriter, nunc sublimiter intonant; nunc uero historiam, nunc allegoriam, nunc moralitatem, non simpliciter, sed multipliciter explicant. Unde et in Ezechiele dicitur quod euntibus animalibus ibant pariter et rote sequentes ea, et cum flantibus flabant et cum eleuatis pariter eleuabantur : quia nimirum  sacre Scripture iuxta indagantis et intelligentis sensum stant siue mouentur; stant quippe quando iuxta litteram simpliciter intelliguntur; mouentur autem, quando iuxta spiritualem sensum siue allegorice siue moraliter exponuntur, et quo subtilius considerantur, eo altius cum intelligentis sensu eleuantur.

Quia ergo non uniformiter, sed diuersorum modis sensuum pulchra uarietate a predicatoribus Ecclesie, nunc allegorice ut diximus, nunc moraliter inflectuntur, atque hec iuxta capacitatem audientium, nunc humiliter, nunc sublimiter proferuntur, recte murenule auree argento uermiculate sponsi uoce Ecclesie promittuntur, que quasi de collo eius dependeant, quando sanctorum  predicatorum scientiam et eloquium ornant.

Non autem nichil rationis habet superiora breuiter recapitulare, et qualiter ista inferiora ad illa continuentur, considerare superius cum dixisset sponsa: Nigra sum, sed formosa, filie Ierusalem, eamdem formositatem perfecti non agnouit: unde et queritur quod tantus eam tentationum estus affecerit ut et fratres sui contra eum pugnauerint. Sed hanc eius pusillanimitatem sponsus arguit, docens quod non recte collatam sibi formositatis 66 gratiam attenderit, que formosam quidem se dixerit, sed ipsius formositatis quantitatem et qualitatem perfecte non agnouerit, quo circa posse contingere ut cum dissidere ceperit, a consortio sponsi sui egrediatur et uarios mundi errores prosequatur. Unde sponsus  solita pietate ad se ipsam reducens enumeratis concesse formositatis partibus confortat, ut ipsa se recognoscens, quomodo et quantum formosa sit perfecte agnoscat, atque ex hoc ardentius sponsio inhereat.

Est autem illa formositas, ut ita eam definiamus bene constitute mentis habitus, cuius partes sunt, fortitudo, pulchritudo, scientia sanctarum Scripturarum, quam iam ipse sponsus enumerauit: fortitudinem quidem eo loco ubi dixit: Equitatui meo in curribus Pharaonis assimilaui te, amica mea: Pulchritudinem uero non uniformem, sed sicut supra distinximus, dum dicit: Pulchre sunt gene tue sicut turturis, collum tuum sicut monilia: scientiam uero Scripturarum, ubi dicit: Murenulas aureas faciemus  tibi, uermiculatas argento.

In maxima autem et principali propositione, quod inest partibus toti inesse necesse est: sumpto ergo argumento a partibus probat eam uere formosam esse, quia si species formositatis, hoc est fortitudo, pulchritudo, scientia sanctarum Scripturarum bene constitute mentis sit habitus idem esse necesse est et genus, quod est formositas; ac proinde cum se dixerit formosam, non debere timere aduersa quam talem sponsi effecerit gratia. Quod si talem se per gratiam esse non agnouerit, ad sponsi consortium non pertinebit, dum hoc efficiat causa ignorantie, ut foris, per desidiam et negligentiam egrediens, a sponsi contubernio cogatur aberrare. Et est locus  ab efficiente causa probetur, omnis qui collate in se gratia bonum non intellexerit, ipsius in se boni ex ignorantia negligentem esse, negligentem autem, Deo proximum non esse: sponsam igitur se ipsam ignorantem a sponsi consortio recedere et exteriora necessario querere. Reducta ergo ad se, qualiter se agnouerit, et gratie sibi concesse utiliter attenderit, subdendo demonstrat, dicens: Dum esset rex in accubitu suo, nardus mea dedit odorem suum.


uERS. 11.---Dum esset rex in accubitu suo, nardus mea dedit odorem suum.

Accubitus regis est omnium temporalium Christi actionum dispensatio quia dignatus est de illa sua ineffabili diuinitatis sublimitate se humiliare, et pro humana salute ad humanitatis 67 infirmitatem  se inclinare: primo quidem in uterum uirginis nascendo, deinde in crucem moriendo, in sepulcro iacendo et ad inferna descendendo; post de ipsa inclinatione sua se erigens resurgendo, et ad celos ascendendo.

In huius uero dispensationis tempore, maxime ad uirtutum incrementa succrescens Ecclesia, precepto et exemplo Christi etiam docta est passionibus ipsius per patientiam communicare, dum in tantam eius caritatem profecisset, ut nec ipsam uitam amori eius preponeret, dicens: Dum esset rex in accubitu suo, nardus mea dedit odorem suum.

Nardus frutex est aromatica, radice graui, crassa, breui, nigra et fragili, folio paruo, densoque, cuius cacumina in aristas se spargunt, ideoque pigmentarii  gemina dote nardi spicas ac folia celebrant. Unde in Euangelio narratur mulier ad unctionem Domini attulisse: Unguentum nardi spicati pretiosi .

Quid uero per nardum nisi uirtus boni operis designatur? Radix uero boni operis caritas est; quia sicut de radice omnis herbarum uirtus et uigor nascitur, ita ex sola caritate omnis boni operis uirtus generatur.

Dictum est autem in radice nardi, diuersas nature consistere qualitates, quas possumus ad multiplices caritatis referre uirtutes. Charitas enim gratia est, quia omnibus preponderat uirtutibus; quam excellentiorem uiam Apostolus appellat, dicens: Adhuc excellentiorem uiam uobis demonstro .  Crassa uero est, utpote uiuacioris succi iuxta interiorem mentis uigorem que ceteris uirtutibus effectum prebet sanctitatis, dum sine ea omnis uirtus quasi sicca et arida remaneat: cuius pinguedinem Psalmista considerans qui se ad Deum sitienti desiderio uigilare pronuntiabat: Sicut adipe, inquit, et pinguedine repleatur anima mea . Breuis est quia de ea scribitur, quod uerbum abbreuiatum et consummatum Dominus faciet super terram ; uerbum consummatum et abbreuiatum caritas est, quia in ea omnium uirtutum perfectio consistit, et una hec dictio est huius sancte uniuersitatis conclusio: Consummatum est hoc uerbum caritatis, quia plenitudo legis est dilectio , de qua  dicit Psalmista: Omnis consummationis uidi finem , non finem qui id quod est, non esse faciat, sed qui id quod non est, esse faciat et ad perfectionem adducat: abbreuiatum est, quia omnis legis precepta in hoc uno instaurantur: Diliges Dominum Deum tuum ex toto corde tuo, et proximum tuum sicut teipsum; in his duobus preceptis tota lex pendet et prophete . Quam breue uerbum tribus constans syllabis et septem litteris, sed omnem continens plenitudinem sanctitatis: Deus enim caritas est  68 qui est trinus in personarum distinctione, unus in maiestatis equalitate et septiformis est Spiritus sancti gratia, per quem ipsa caritas in sanctorum diffunditur corda. Si ergo Deus caritas est, nichil autem boni sine  Deo esse non potest, qui caritatem que Deus est non habere conuincitur, procul dubio bonus non esse concluditur.

Nigra quoque esse dicitur radix nardi, quia caritas que est radix, ut diximus, omnium uirtutum, persecutionum et aduersitatum omnium nigredinem libenter pro Deo et fratrum salute sustinet, quia sicut scriptum est: Charitas patiens est . Fragilis uero est propter nimiam teneritudinem fraterne compassionis, quia compellitur per uiscera misericordie tribulari cum tribulantibus, infirmari cum infirmantibus, flere cum flentibus, dolere cum dolentibus, tristari cum tristantibus; scriptum est enim: Charitas patiens est, benigna est : tanta enim benignitatis dulcedine caritas affluit, ut omnem proximi necessitatem suam putet, folio paruo  densoque est quia caritas semper humilitatem exhibet, dum omnium uirtutum copiosa densitate abundet. In aristas spargitur quia mens sancta diuini amoris incremento succrescens, intelligentie acumine et subtilitate in celestia subleuatur.

Hec ergo septem in radice nardi naturalia possunt non absurde accipi hec que posuimus ex septiformi gratia procedentis caritatis preconia, quia sicut ex radicula nardi, foliorumque et spicarum adiectione, pretiosissimi fit unguenti confectio, ita ex caritate que est radix omnium bonorum et diuersis uirtutum speciebus electissima Spiritu sancto opifice fit sanctitatis confectio, qua sancta Ecclesia siue quelibet sancta anima quasi delibuta, suauissimum  de se mittit odorem opinione et fama bone actionis, de quali odore dicit Apostolus, quia Christi bonus odor sumus Deo in omni loco , et quidam sapiens: Fama, inquit, bona impugnat ossa: quia omnis uirtus anime eneruatur, nisi huiusmodi compositionis pinguedine repleatur.

Huiuscemodi ergo odorem dicit se dare Ecclesia, siue sancta anima ex hoc nardo pistico, id est fideli, qua delectetur ille rex et sponsus et sponsus celestis, in accubitu suo, hoc est in illo inedicibili sinus paterni secreto. Hoc est enim eius accumbere in sinu Patris esse per eamdem essentiam et per eamdem diuinitatis potentiam, est etiam eius accumbere, ut supra posuimus, ad humane infirmitatis naturam se inclinare per admirabilem consummate  dispensationis ordinem. Est quoque eius accumbere in sancte mentis cogitatione habitare, per largissimam multiplicis gratie sue dignationem.

Huius nardi pistici pretiosi odorem 69 mulier illa euangelica que Dominum scribitur unxisse, in re et sacramento exhibuit: in re secundum historiam, in sacramento secundum tropologiam, quia pedes Domini ungere, fuit diuinitatis eius celsitudinem mentis subleuatione, quamuis per speculum et in enigmate considerare. Caput ergo et pedes Domini ungere est diuinitatem et humanitatem eius credere et predicare; unde et de eiusdem unctionis uirtute qua Maria Dominum unxit scribitur, quia impleta est domus ex odore unguenti . Domus  quippe Ecclesia est, que huius unctionis odore completur, quia Christum Deum et hominem credit et confitetur, huiusque fidei et confessionis rectitudine per totam mundi latitudinem diffunditur. Per hanc domum, id est Ecclesie uniuersitatem, Ioannes Euangelista odoris huius sua uitatem de capite et de pedibus Domini respergit, de capite quidem cum dicit: In principio erat uerbum, et uerbum erat apud Deum, et Deus erat uerbum: de pedibus uero cum dicit: uerbum caro factum est et habitauit in nobis .

Potest quoque et hoc modo intelligi unctio capitis et pedum Domini, ut qui uestigia sequitur Christi per actiue uite studium, pedibus eius bene uiuendo procumbat, sicque ad meliora de die in diem proficiens,  per contemplatiue uite uirtutem, quasi ad caput Christi Deo iugiter inherendo se erigat. Unctio ergo pedum est uirtus operatoria, porro unctio capitis uirtus contemplatoria. Est enim suauissimi odoris oblatio bone actionis et sancte meditationis exercitatio qua delectatur in accubitu suo, Rex et Sponsus ille celestis exspectans et desiderans tali odore fragrantes secum collocare in eterno ipsius sui accubitus reclinatorio.

Sed ut ad istum eternum eius accubitum peruenire possit sancta Ecclesia siue fidelis anima, in isto temporalis eius dispensationis accubitu quo pro eius salute nascendo et moriendo accumbere uoluit, humilitatis, patientie atque obedientie eius exempla sectando, in sua ei mente uirtutum odore  redolente accubitum paret quatenus ipse postmodum eam ueluti sponsus sponsam, immaculatus immaculatam in regni sui thalamum siue accubitum introducat, ut sicut nunc in ea requiescit temporaliter per gratiarum diuersitatem, ita ipsa deinceps requiescat in illo eternaliter per gloriam sempiternam. Unde per subsequentia indicat eadem sponsa hanc prefixam clementis Sponsi esse sententiam, ut qui passionibus eius per patientiam communicat, regno quoque eius eterno per consolationem participet.


uERS. 12.---Fasciculus myrrhe dilectus meus mihi, inter ubera mea commorabitur.

70 Per myrrham quippe amaritudo passionis, per botrum dulcedo resurrectionis exprimitur. Dum,  inquit, sponsus meus et rex meus quo regente est mihi bonum et uelle et posse, accubuisset in passione crucis et usque ad mortem obediens factus, in sepulcro iam esset depositus, ego que antea querebar, quod nigra essem, eo quod non tantum extranei, sed et fratres mei pugnarent contra me quasi quadam pretiosissima nardo ex ardentissima eius caritate, humilitatis quoque patientie et obedientie eius exemplo composita, odorem bone opinionis per totum respersi mundum non tantum una morte, sed mille mortium generibus pro eius amore succumbere parata, ita ut non sit mihi dilectus meus sola myrrha, sed fasciculus myrrhe, dum pro uno genere mortis quam pro me suscepit, multarum et diuersarum mortium cupio colligere fasciculum.

 Quisnam est iste fasciculus? pericula fluminum, pericula latronum, pericula ex gentibus, pericula in ciuitate, pericula in solitudine, pericula in mari, pericula in falsis fratribus; labor et erumne, uigilie multe, fames et sitis, ieiunia multa, frigus et nuditas: ludibria et uerbera, uincula et carceres, lapidatio, sectio, postremo gladii occisio . Ecce fasciculus myrrhe. Sed quia duplex est martyrium, unum in corpore, aliud in mente, diuidamus hunc fasciculum et ponamus alium esse fasciculum myrrhe, id est corporalis passionis, alium fasciculum myrrhe mentalis; et corporalis quidem passionis fasciculum supra enumerauimus, porro fasciculus mentalis myrrhe, id est passionis, est uirginitas carnis, abrenuntiatio seculi et omnis  mundane uoluptatis, siue multimode labor continentie. Istius gemini fasciculi causa est mihi dilectus meus, inquit Ecclesia siue sancta anima, quia pro ea eius nomine et amore huic fasciculo ferendo supposui humeros mentis et corporis, mentis quidem mortificatione uitiorum, corporis uero diuersarum tolerantia passionum. Cur hoc? quia et ipse dilectus per se quoque, factus est mihi fasciculus myrrhe, quando pro me in corpore suo flagella, sputa, alapas, irrisiones, potum fellis, crucem, confossiones manuum, pedum et lateris, ipsam denique mortem suscipiens, quasi fasciculum multimodarum collegit passionum, talis uero fasciculus dilectus meus mihi factus inter ubera mea commorabitur, quia hec omnia signa passionis eius mente quotidie  recolo et dum horum memoriam habeo, ego quoque pro eius dilectione mearum passionum fasciculum ardentius colligo.

In situ corporis inter ubera altrinsecus constituta pectus est positum, et ideo commemorationem fasciculi myrrhe inter ubera recte 71 accipimus eam que in pectore debet esse memoriam Dominice passionis.

Siue ponamus ubera esse duo Testamenta, uetus uidelicet et Nouum, et inspiciamus, quia et in his dilectus commoratur commemoratione sue passionis, priore Testamento ipsam passionem futuram predicente, sequente iam factam presentante. Inter ubera, inquit, mea commorabitur, quia in duobus  Testamentis, mihi ad notitiam eius et ad salutem meam propositis fasciculum myrrhe eius colligo: in ueteri quidem Testamento per figuras presignate, in Nouo autem per salutiferum eterne redemptionis succum toti mundo exhibite. Succus enim myrrhe fertur multis mederi infirmitatibus, et huius Dominice myrrhe succus omnem anime morbum depulit; et perpetue sanitatis medicinam in toto mundo constituit.

Siue inter ubera mea commorabitur, hoc est inter duos populos in meo corpore ex Iudeis et gentibus constitutos qui hunc fasciculum myrrhe Dominice fide suscipiunt, moribus sequuntur, et eius quotidie commemoratione in sacramento faciunt, mente recolunt, et ore suam perpetuam sumunt.

 uel inter ubera mea, hoc est inter duos latrones, inter quos dilectus meus suspensus fasciculum passionis sue componit, qui eosdem duos populos presignauerunt, unum credentem, alterum crucifigentem; unum electum, alterum reprobatum. Ubera autem mea fuerunt, ille propter naturalem et scriptam legem, iste propter solam naturalem, ita nutrimentum rationis utrique habentes, ut sint inexcusabiles. Et iste quidem per dilectum meum in medio commorantem et fasciculum sue myrrhe pretendentem nouam superassumpsit legem naturalem illuminantem, ille uero occulto Dei iudicio sed iusto, post datam legem amisit et naturalem propter incredulitatem.

Unde et ipso dilecto in cruce pendenti myrrhatum  obtulit uinum, cuius amaritudo in ipsum transfusa est, dum diceret: Sanguis eius super nos et super filios nostros .


uERS. 13.---Botrus Cypri dilectus meus mihi, in uineis Engaddi.

Et quia huius medelam suscipere uoluit, botri dulcedine caruit, ideoque dilecto nec commortuus est peccato, nec consurrexit iustitie. Mihi autem que in altero populo ad fidem ueniente, passionis sacramenta suscipio, ueneror et adoro, botrus Cypri factus est, quia cum ipse a morte resurrexit, me quoque spe et dulcedine future resurrectionis animauit.

Ipse est enim botrus de terra lacte et melle manente deportatus, a duobus exploratoribus ipsos  populos significantibus, qui de Maria matre, dulcedine et pinguedine sancti Spiritus fluente generatus 72 pro utriusque populi salute in cruce est suspensus. Sed sicut mos est protantium ut unus precedat, alter subsequatur, ita prior fuit populus Iudeorum Deo per obseruantiam legis cognitus, sequens populus Christianorum per noue legis religionem assumptus. Sicut autem precedens id quod portat non uidet, et quadam dorsi auersione postponit, sequens uero semper in facie habet semper custodit obtutibus, et quadam corporis uicinitate potitur: ita Iudaicus populus Christum in lege portans non intelligit sed quasi auersando contemnit. Christianus uero populus intelligit, portat in fronte  et in mente, et custodit colendo, et mandatis eius obediendo.

Ille populus hunc botrum in cruce pendentem propter maledictum legis abhorret et contemnit; iste populus in prelo crucis expressum salutiferum suscipit ipsius sanguinis testamentum, bibens cum spirituali dulcedine unicum corporis et anime remedium; in spe uero futurum post generalem resurrectionem eiusdem gemine substantie corporis scilicet et anime optabile et incomparabile gaudium.

In isto ergo populo, nam ego sum iste populus sponsa Dei, Ecclesia Dei, botrus Cypri dilectus meus mihi, quia qui fasciculus myrrhe fuit in passionis amaritudine, erit botrus in resurrectionis dulcedine, et cuius ego causa fasciculum multarum collegi passionum,  et corpore et mente, ille mihi erit botrus in eterna anime refectione et huius laboris suauissima recompensatione.

Unde botrus Cypri recte dicitur. Cyprus enim tristitia siue meror interpretatur, botrus ergo Cypri dicitur quia ipse est uera et dulcis consolatio omnis mei meroris et tristitie; et sicut botrus Cypri omnium terrarum botros precellit magnitudine, ita dilectus meus Pater misericordiarum, et Deus totius consolationis  omnia que sunt in celo et terra precellit dignitate sua et gratia.

Ubi autem botrus Cypri factus est dilectus? in uineis Engaddi. Engaldi dicitur uicus permagnus esse in Iudea, iuxta mare Mortuum, ubi sunt uinee non quidem uini sed balsami arbuscula que idcirco  uinee appellantur, quia in uinearum morem sustolluntur. Ex basalmo autem misto cum liquore oliue chrisma conficitur quo maiora quedam ecclesiasticarum consecrationum peraguntur instituta; nam, in eo baptismatis lauacrum consecratur, et sacerdotalis sue imperialis dignitas confirmatur. Ecclesiarum siue altariorum sacramentaliumque uasorum specialis quedam sanctitas assignatur. Typice autem in huiusmodi liquoris perunctione spiritualium dona carismatum designantur, quibus corda fidelium sancti Spiritus gratia diuinis ministeriis sunt apta.

Engaddi uero fons hedi interpretatur. 73 Quis autem est fons hedi, nisi baptismus siue gratia lacrymarum?  Hedi uero sunt peccatores a sinistris ponendi, omnes autem iusti a dextris statuendi. uinee ergo Engaddi, id est fontis hedi sunt dona spiritalia que his tantum tribuuntur, qui fuerint sacro baptismate, siue per lacrymas penitentie a peccatorum sordibus abluti: fons quippe hedi, baptismus est quo abluuntur peccatores, id est hedi et fiunt iusti, id est oues Christi; uel si post baptismum lapsi fuerint ad peccatum, per gratiam lacrymarum, quasi per secundum baptismum in pristinum reparantur statum.

Botrus, inquit, Cypri dilectus meus mihi in uineis Engaddi, quia in illos profecto sit mihi cibus et potus consolationis et salutis, qui per baptismi gratiam digni facti sunt suscipere diuinorum sacramentorum  scientiam et spiritualium donorum affluentiam; uel qui per lacrymarum fontem peccatorum merentur absolutionem et mortui peccatis resurgunt ad uitam eterne salutis, ut si secundum Apostolum complantati facti sunt similitudini mortis Christi, fiant simul et resurrectionis eius .

Notandus sane ordo quatuor istorum predicamentorum, uidelicet odor nardi, fasciculus myrrhe, botrus Cypri, uinea Engaddi. Eodem quippe ordine, quo hic se in serie uerborum sequuntur, in Domino Iesu Christo impleta narrantur; quando ante passionem a Maria unctus est nardo spicato, pretioso, et domus impleta est ex odore unguenti : in passione uero uino myrrhato potatus  et post passionem, myrrha ceterisque aromatum speciebus  libutus in sepulcro positus est ; unde post triduum resurgens , spiritualis botri dulcedinem principali resurrectionis gaudio credentibus obtulit: quibus post paululum Spiritus sancti gratiam omnem habentis uirtutem ueluti balsamum in uineis Engaddi infudit, dans ei potestatem per aquam et spiritum  siue impositionem manus remissionem dare peccatorum et de hedis oues facere Christi.

Sed que hoc modo secundum historiam in se precesserunt in capite, possunt quoque in membris eius secundum moralitatem in figura pari ordine exhiberi, ut precedente odore uirtutum consequenter subsequatur mortificatio uitiorum, quia afflictio corporis et mundane glorie contemptus instrumenta  sunt mortificationis huius. Nonne huius mortificationis instrumenta siue materia sunt, fames, sitis, nuditas, uigilia et orationes continue?  Principalis autem et maxima propositio est, ubi instrumentum deest causam quoque instrumenti deesse; et ubi materia non est, id quoque quod ex materia fit non esse, et idcirco consequens esse, ubi uirtutes desunt, uitia dominari, quia antecedente constantia uirtutum subsequitur casus uitiorum. 74 Unde Apostolus duo sibi aduersantia scilicet carnem et spiritum describens premittit: Spiritu ambulate, ac deinde, et desideria carnis non perficietis , ut ostendat fortitudine spiritus carnem subiici, et nisi precedat uirtus uitium non posse succumbere.

 In isto ergo ordine ad imitationem capitis, id est Christi, membra ipsius hoc est sancti primo nardum, deinde myrrham offerunt, quia prius debent habere opera sanctitatis, quorum uirtute mortificentur opera carnis. Sed quia dicit idem Apostolus: Si spiritu facta carnis mortificaueritis, uiuetis , congruo nimirum ordine mortificationem spiritualem sequitur resurrectio spiritualis ut qui commortui sunt Christo moriendo peccatis conresurgant ei uiuendo. iustitie cum eodem Apostolo dicentes: Si commorimur et conuiuemus . Sicut enim gemina mors est anime scilicet et corporis, sic et gemina utriusque resurrectio, ut qui nunc per iustificationem resurgunt de morte anime, in futura resurrectione  resurgant per incorruptionem a morte corporis et anime. Unde in Apocalypsi dicit Ioannes: Beatus est sanctus qui habet partem in resurrectione prima, in his secunda mors potestatem non habet . Que quidem resurrectio botri nomine designatur, ut quia ad tempus amaritudinem quamdam passi sunt, carnem spiritualiter mortificando postmodum eternaliter suauitatem gaudii percipiant ineffabilem, hic quidem a corruptione mentis, ibi autem et a mentis et a corporis corruptione spiritualiter quiescendo.

Placuit sane conueniens et decens ordo quoque iste dispositrici gratie, ut nardo sancte opinionis redolente et myrrha intime mortificationis hostiam ibi uiuam iam existentes atque per hotrum spiritualiter  debriantem, nouitate resurgentis a morte peccati anime letificatos, per spiritum carni superiores effectos Spiritus sancti dignos indicauerit aduentu per diuersarum gratiarum balsama que genuit spiritualiter Engaddi, hoc est fons hedi, baptismus scilicet biformis lauacri et compunctionis quo abluuntur hedi, id est peccatores et efficiuntur oues Christi.

Igitur postquam sponsus arguit sponsam pro ignorantia sui propter quam meritam a sponsi consortio esset susceptura repulsam, sponsa uero salubri eius obiurgatione, tandem semetipsam recognoscens, que prius se perseuerare per se posse diffidebat, plena iam fide usque ad mortem pro eius amore in tribulationibus non deficere didicit; tali  eius profectui sponsus congratulans et iam pulchram decernens, huiusmodi ei laudum preconio blanditur, ut ex hoc ad maiora uirtutum opera prouocetur.


75 uERS. 14.---Ecce tu pulchra es, amica mea, ecce tu pulchra es, oculi tui columbarum.

Quia, inquit, primo te ipsam considerans, propter uarios tentationum estus nigram te et fuscam dixisti, meumque adiutorium quod tamen tibi non dixerat, adhuc modice fidei existens proclamasti, postmodum uero me ostendente te ipsam recognoscens tanta fortitudine spiritus profecisti, ut non solum passionis myrrham sed fasciculum myrrhe mihi non dubitares offerre, ecce denuntio tibi, quia tam pulchra es et quia pulchra ideo amica mea, et e conuerso, quia amica mea, ideo pulchra, et non  semel pulchra, sed iterum pulchra, repetitio quippe confirmatio est quia ita perfecte pulchra es, ut mihi geminata placeas pulchritudine, fidei scilicet et operationis, siue anime et corporis.

Pulchro autem ordine inter duo pulchritudinis predicata, altrinsecus posita, unum subiectum medio construitur in loco, quia ipsum medium e duobus accipit esse, ita ut si unum et duobus dupliciter, utrobique disposite pulchritudinis desit, uidelicet ut sit fides sine operibus, uel opera sine fide; siue sit castitas corporis sine castitate mentis, uel mentis sine castitate corporis, nulla Deo anima spiritualis amicitie federe copulatur.

Nam cum scriptum sit: Fides si non habeat opera,  mortua in semetipsa , et cum item a Domino insipiens dicatur anima, que lampades sine oleo gestat sponso obuiam processura , manifestum est has geminatas utrobique pulchritudinis partes constitutiua esse sanctissime huius amicitie. Non enim parue estimationis apud Dei omnipotentis iudicium est, tanta Dei perfectum esse gratia, ut sua eum dignetur amicitia, et pro speciali munere uirtutum, Dei nuncupari amicum, magnum certe preconium est. Unde Dominus ad apostolos: Iam non dicam, inquit, uos seruos, sed amicos, quia omnia quecunque audiui a Patre meo, nota feci uobis . Signum quippe huius amicitie est, paterni reuelatio secreti et que specialiter est collata ipsum diligentibus et huius amicitie fidem seruantibus,  contemplatiue dignitatis excellentia.

Sed quia superius a sponsa sodales dicuntur eo loco ubi dicit: Ne uagari incipiam post greges sodalium tuorum, nunc uero ipsius uoce sponsa uocatur amica, considerandum quenam sit inter amicum et sodalem distantia. Sodalis est qui nobis ad aliquid nobiscum agendum sociatur, amicus uero est qui usu uite similis pio et fideli amore nobis coniungitur: sodales ergo sponsi sunt, qui ei per aliqua bona opera quasi sociari uidentur, sed rerum probat qua id intentione fecerint, dum humane laudis cupidi, ostendunt 76 se ab amore illius ualde alienos, quem non simpliciter et pie sed pro suo temporali commodo imitari uidebantur. Amici uero eius sunt qui pro sola spe eternorum bonorum  fideliter ei coniunguntur et dum nulla prosperitate, nulla aduersitate ab eo separantur, ostendunt quanto eius amore ferueant cui nil omnino preponere curant. Propter huiusmodi uite qualitatem, Ecclesia uel quelibet sancta anima que uestigia sequitur Christi quando ista de ea pulchritudo predicatur, amice nomine meretur appellari; sed quia ipsa pulchritudo ex mentis speculatione quasi ex quadam facie refulget, subdit causam quare dixerit pulchram, oculi, inquiens, tui columbarum.

Oculi Ecclesie sunt sancti doctores, quia sicut oculi nobis uie sunt duces, ita sancti doctores uiam uite nobis demonstrantes, sunt nos uerbo et exemplo quasi duplici oculo preeuntes.

Moraliter quoque quelibet anima, hoc est in interioris  hominis capite duos habet oculos, intellectum et discretionem. Intelligit enim et uidet quid sibi agendum sit, deinde qualiter ipsa actio disponi debeat discernit, ut in uno oculo qualitatem actus sui inspiciat, in altero modum. Bene enim uidet quo tendere debeat qui et tenende uite qualitatem considerat et ipsam qualitatem pro loco et tempore nunc intendendo nunc remittendo fortes et infirmos informat ita tamen ut ipsa intentio siue remissio certo et competenti fine constituatur. Causa ergo est quod pulchra dicit, uidelicet quia oculi eius sunt columbarum, que comparatio propter septemplicem columbine nature et simplicitatis uirtutem recte posita est.

Columba quippe caret felle, neminem ledit, grana  meliora legit, pullos alienos nutrit, in foraminibus petre nidificat, gemitum pro cantu habet, super aquas sedere consueuit, ut aduentum accipitris preuidere possit. Propter hec septem nature insignia, columbe comparatur sponsa, ut si hec columbino oculo ad moralem retulerit formam digne appelletur pulchra dum hoc nititur habere ex gratia quod columba habet ex natura.

Felle caret; quo spiritualiter quoque sponsa Christi carere debet ut secundum Apostolum: Omnis amaritudo, et ira, et clamor, et blasphemia tollatur ab ea cum omni malitia . Neminem ledit, Christi quoque sponsa nulli nocere debet, uerbo nec opere; sed secundum Apostolum,  cum omnibus pacem habere . Grana meliora legit; sic etiam Christum diligens ex diuina Scriptura meliores debet sententias colligere, quibus et suam uitam honeste et utiliter sciat instituere et proximorum, docendo et agendo ad sui exemplum informare. Pullos alienos nutrit; Ecclesia quoque eos qui non sunt de corpore 77 suo, sicuti heretici et peruersi Christiani, ac si proprios filios in sinu suo colligit et eos admonendo, corripiendo, beneficiis attrahendo corpori suo coniungere satagit et hoc quelibet anima que uere sponsa Christi est, facere debet, ut extraneos et sibi contrarios, quam domesticos pro Christo diligat et foueat ut semper malum in bonum uincat . In foraminibus petre nidificat, ut serpentium morsus euadat; sic  quoque Ecclesia uel Deo coniuncta anima in Christi passione debet refugium querere, Christus enim petra est , cuius passionis foramina uulnera sunt, fortissima contra insidias malignorum spirituum munimina. Gemitum pro cantu habet, et in hac temporali uita Deum diligenti gemitus pro cantu esse debet, hoc est pro seculari loco et letitia, ea que secundum Deum est tristitia, que penitentiam in salutem stabilem operatur : scriptum est enim, quia beati qui lugent quoniam ipsi consolabuntur , et econtrario: ue uobis qui ridetis nunc, quia plorabitis . Super aquas sedere consuerit, ut aduentum accipitris preuidere possit, sic etiam fidelis anima super fluenta diuinarum Scripturarum mente commorari  debet, ut ex his intelligat et discat, qualiter antiqui hostis insidias precauere ualeat.

Pulchra uero predicatur sponsa propter has septem columbine simplicitatis partes, quas quia simplici mentis oculo quasi oculo columbino exercet tantum oculis sponsi placet ut eam non semel sed bis quasi confirmando pulchram denuntiet et geminum in his partibus amorem Dei uidelicet et proximi insinuet. Nam non irasci, in passionis Christi sacramenta sperare pro peccatis suis uel pro dilatione celestis regni genere, sacre Scripture animum intendere diuini amoris est signum: porro neminem ledere, alienos ac si suos suscipere et fouere fraterne caritatis iudicium est. Sed quia  Spiritus sanctus, per quem caritas Dei diffunditur in cordibus nostris eadem caritas est , gemina dilectionis parte constans, dicit enim Ioannes: Deus caritas est ; consideremus in his septem innocentie partibus septiformem ipsius Spiritus sancti gratiam, uidelicet spiritum sapientie et intellectus, spiritum consilii et fortitudinis, spiritum scientie et pietatis, spiritum timoris Domini . Sapientie quippe est animi motus reprimere dum sapienter considerat, quia ira uiri iustitiam Dei non operatur ; hinc Salomon: Stultus, inquit, statim indicat iram suam, qui autem dissimulat iniuriam callidus est ; et iterum: Graue saxum et ponderosa arena, sed ira uiri utroque grauior; Ira non habet misericordiam nec erumpens furor  . Unde quidam gentilium dicit:

   Qui non moderabitur ire
Infectum uolet esse, dolor quod suaserit et mens,
Dum penas odio per uim festinat inulto. 
78 Et ut ostendat sapientie esse, scire animum regere, subdit:

Ira furor breuis est, animum rege: qui nisi paret,
Imperat: hunc frenis, hunc tu compesce catena. 

Spiritu ergo sapientie inordinatus animi reprimendus est motus, quia per hoc sapienter declinantur mala, que plerumque tam grauia inde generantur, ut uix aut nunquam sopiantur.

Spiritus quoque intellectus est , nec sibi  nec aliis nocere et per rationis discretionem intelligere equum esse ut quod sibi non uult fieri alteri non faciat  Sed quia omnis lesionis iniuria dupliciter fit ab inferente, scilicet uerbo et actione, dupliciter suscipitur a sufferente, hoc est animo et corpore, duplex quoque intellectus apponendum est remedium, ut perpendat, quia et fraterne caritatis integritas corrumpitur, et diuine pietatis seueritas prouocatur, quod est et sibi et aliis nocere. Innocentia enim uera est qua nec sibi nec aliis nocet, quia qui diligit iniquitatem, odit animam suam , et nemo non prius in se, quam in alterum peccat. Magnum plane huius intellectus donum, quo quidem talem sibi uiuendi constituit modum, ut et Deo et hominibus placeat et hoc sit  uere innocentie signum Deum diligere et proximum, quod est uniuerse sanctitatis perfectiuum.

Porro spiritu consilii, quiuis sancte intentionis studium habens meliores et utiliores sanctarum Scripturarum sententias colligit, ex quarum sensu, ueluti ex quodam adiutorio sibimet consulendo quemdam siue qualitati competentem conuersandi inueniat statum et hoc diuerse sententie collectiuum, fiat bene constituende uite consilium.

At uero spiritus fortitudinis ualde roborat mentem passionis Christi uirtute confidentem, quando ipsius passionis signaculo contra omnem diabolici incursus impetum, et externis munitur in corpore, et interius firmatur in mente. Hoc enim spiritu fortitudinis Moyses Aegyptios hostes debellauit , quando eos multiplici plaga per uirgam prostrauit et populum Dei de eorum seruitute liberauit insinuans, quod ipse Dominus fortis et potens in prelio , crucis sue ligno toti succurrere deberet mundo, hoste uniuersali, hoc est diabolo, passionis sue uirtute prostrato. Hoc etiam spiritu fortitudinis Gedeon hostes deuicit cum trecentis  formam crucis preferentibus in charactere numeri huius qui per TAU litteram notatur: et in Ezechicle  nullus percutitur qui hac littera, quasi crucis forma signatus inuenitur.

Spiritus uero scientie est, sanctarum seriem. Scripturarum tenaci memorie commendare ea quibus sacre fluenta doctrine diffundat, que  tali discretione diuidere sciat, ut et simplices habeant unde erudiantur, et docti unde exerceantur.

79 Aequalem uero omnibus offerre caritatem, ut inimicos eque ut amicos pro Deo diligere et secundum Apostolum: Omnibus omnia fieri ut omnes lucrifaciamus , profecto spiritus pietatis est, quo certe spiritu ducitur, quicunque proximo in omni necessitate siue corporis siue anime pro posse et ultra posse subuenire non segniter studet.

Porro ingemiscere duplici compunctionis modo, hoc est uel recordatione peccatorum, uel intimo Deum sitientis anime desiderio, ex spiritu timoris Domini est, quo timet uel pro peccatis damnari, uel hereditate pii Patris priuari.

Sed cum sint quatuor timores, unus seruilis, alter  mundanus; tertius initialis, quartus filialis, duo extremi referuntur ad spiritum timoris Domini, quorum unus quidem hoc est timor initialis non est sine caritate non dico perfecta, sed inchoatiua. Unde Ioannes in Epistola sua cum diceret: Perfecta caritas foras mittit timorem  ostendit quia licet nondum perfecta, tamen caritas est in timore initiali. In altera uero qui filialis est, sola constans dilectione perfecta caritas est, de quo dicit Psalmista: Timor Domini sanctus permanens in seculum seculi . Timor initialis est ille de quo dicitur: Initium sapientie timor Domini , quando homo incipit sapere et gustare Deum, ubi timor et spiritus se inuicem comitantur,  sicut legitur, timor est sine spe. Et quanto plus bona uoluntas crescit, id est caritas, tanto magis timor pene decrescit, ut ex isto timore initiali quo timet puniri quod imperfectum est, quandoque proficiat ad timorem filialem, quo non timet puniri, sed separari, quod perfectorum est. Duo uero quos in precedenti posuimus timores, hoc est seruilis et mundanus: non pertinent ad spiritum timoris Domini, quia a casto timore separantur, seruilis quippe est cessare a malo pro pena ab homine instante, retenta tamen uoluntate mala. Mundamus est cessare a bono propter penam que timetur ab homine: et hos timores uidelicet, seruilem et mundanum, prohibet Christus dicens: Nolite timere eos qui corpus occidunt, anime uero non habent quod faciant  . Post de initiali timore supponit dicens: Sed potius timete eum, qui potest et corpus et animam perdere in gehennam , quem non preciperet nisi in eo caritas, etsi nondum perfecta esset.

Et notandum quod aliquando in diuina Scriptura iste timor appellatur seruilis, quia seruili est affinis, quia et ibi timore pene cessatur a malo et hic. Sed ille timor facit cessare a malo opere et non uoluntate, iste et opere et uoluntate. In spiritu ergo gemini timoris Domini, hoc est initialis siue filialis queque sancta anima gemitum pro cantu habet, quia in presentis uite gaudio lugubrem gemit animum, uel quia timet damnari pro peccato, uel quia timet 80 separari a Deo. Itaque, ut diximus, propter septemplicem uirtutis et innocentie columbine  qualitatem sponsa oculos habere columbarum a sponso memoratur, quia hoc exhibet actione quod Spiritus sancti gratia utile, honestum iudicans recta uidet intentione. uerum quia omne bonum si quod habet, non a se, sed a Deo se habere intelligit, omnem collate sibi pulchritudinis gratiam ipsi Creatori et Redemptori suo ascribit, dicens: Ecce tu pulcher es, etc.


uERS. 15.---Ecce tu pulcher es, dilecte mi, et decorus. Lectulus noster floridus.

Tu, inquit, o dilecte, essentialiter pulcher es et decorus, ego quidquid pulchritudinis habeo accidentaliter tui participatione iuxta modum a te mihi impensum gratie ex te habeo, quia tu ut Creator capabilis existis per inhabitantem gratiam, ego ut  creatura capax existo, ipsi gratia prout ipse concessisti participando. Et hoc quidem iuxta diuinitatis tue potentiam; porro iuxta humanitatem secundum exteriorem hominem, speciosus forma pre filiis hominum  fuisti; secundum interiorem uero soli tibi unigenito non ad mensuram dat Deus spiritum , cum tui participes ad mensuram eum accipiant, alius quidem sic, alius uero sic.

Omnem autem pulchritudinem et decorem a te qui uere et naturaliter pulcher es et decorus, habent, quia quidquid mansuetudinis, quidquid pietatis, quidquid iustitie, quidquid patientie, humilitatis, quidquid postremo unquam uirtutis aut sanctitatis esse potuit aut potest, in te singulariter  sancto homine quasi in summo exemplari attendunt et accipiunt.

Premissa ergo hac dictione, ecce tu pulcher es et decorus, ipsius pulchritudinis et decoris aliquas exsequitur partes, dum subiungit: Lectulus noster floridus, etc.

Quarum quidem partium prima, id est lectulus noster floridus et ad caput et ad capitis membra referri potest, due uero relique ad sola membra de ipso tamen capite participatione pulchritudinis et decoris eius pendentia. Sed primo de prima parte dicendum quomodo et caput et ad capitis membra appetetur: ad caput quidem uel iuxta diuinitatis omnia regentis bene placitum, uel iuxta humanitatis  mundum redimentis sacramentum, ad membra uero iuxta participationem, ut diximus, diuine gratie mentem cuiusque sancti hominis inhabitantis et sue in ea dignationis dona operantis.

Lectuli nomine requies dupliciter designatur, hoc est uel corporalis uel spiritualis. Quomodo enim post laborem corpus requiem querit, ita animus quoque quibusdam perturbationum laboribus defatigatus requiem appetit; sed hoc loco, lectulo requies spiritualis intelligi 81 debet quia et ad caput et ad pietatis membra diximus referendum.

uerumtamen primo uidendum de requie capitis, que nullo modo illius substantie necessaria uel commoda esse credi debet qui nulla subiacet accidenti, et apud quem non est ulla commutatio nec  uicissitudinis obumbratio , sed requies capitis salus est corporis. Nam quemadmodum Deus se laborare dicit, quando malorum prauitates tolerat, ita et requiescere se dicit, quando bonorum uirtutibus delectatur. De labore equidem suo, quo peruerse adhuc uiuentes tolerat, per prophetam dicit: Laboraui sustinens : non enim sustinendo Dominus laborat, cuius dignitatis potentiam nulla fatigatio contingit, sed uerbis humanitatis loquens, ipsam suam circa nos patientiam laborem uocat. Porro de requie qua in bonis delectatur dicit: Super quem requiescam, nisi super humilem et quietum et trementem sermones meos? ; ac si aliis uerbis dicat: Ille mihi in se requiem parat, qui in humilitate et quiete preceptorum meorum regulam  seruat. Requies ergo Dei nostrum est commodum, sicut econtrario labor illius nostrum est damnum.

Ad huius ergo capitis membrum hoc est aliquem fidelem et sanctum huiusce lectuli significatio, quam requiem diximus, aptatur; quia sicut per oppositum, reprobis huius mundi requies et oblectatio, est in futuro perpes anime labor et fatigatio, ita electis huius mundi labor et fatigatio, est in futuro eterna anime requies et consolatio. Sancti enim uiri lectulus contemplatiue uite est silentium et cultus, qui quanto est a mundo remotior, tanto Deo est uicinior, et quanto plus laborat in diuinorum preceptorum obseruatione, tanto maiorem habet requiem in diuinitatis contemplatione quasi in uno lectulo sunt. Deus per gratiam inspirans, moderans  et seruans, homo per gratiam inspirantem, moderantem et seruantem, uolens, agens et perficiens; Deus gratia participabilis, homo gratie participans.

Dicunt ergo membra capitis huius, lectulus noster floridus, quia cum predicto quasi in una sunt requie, participabilis et participans hoc est caput membrum, immarcessibilia pullulant uirtutum germina ut merito lectulus ille dicatur floridus, hoc est bonorum operum uario decore compositus. Loquitur itaque sponsa ad sponsum: lectulus non tuus, sed noster floridus, quia per honestatem uite sanctitate florentis, cogitatione, uoluntate, actione Deo adherere, est quasi in uno cum eo thalamo quiescere, alioquin nichil proficit anima sine conquiescente  gratia.

Porro iuxta humanitatis sacramentum dilecti lectulus, beate Marie uirginis est uterus, quia mirabiliter floridus 82 est et uirginitatis pulchritudine et singularis natiuitatis inestimabili et inenarrabili per Spiritum sanctum operatione. Sed noster, inquit, lectulus, quia tuus quidem est per incarnationis electionem, meus per ipsius incarnationis fidem; tuus propter multiplices in mente uirginis et Matris inhabitantis proportionis gratie tue donationes, meus propter imitandum pro posse eius magnifice sanctitatis exemplum, et adorandum sine exemplo nouitatis nouitatum excellentiam.

Lectulus quoque dilecti sepulcrum est, quo post passionem fuit reconditus qui ideo floridus quia ex  hac sepultura effloruerunt gloriose resurrectionis insignia. Iste quoque lectulus non tantum tuus, inquit, sed noster quia tu de hoc lectulo, id est sepulcro surrexisti et mihi spem resurgendi dedisti, cuius spei certitudo est mihi quasi lectulus in quo securus totum per studium mecum operantis gratie tue requiesco, quia non dubito de futuro resurrectionis gaudio, et sempiterno transitorii laboris premio.


uERS. 16.---Tigna domorum nostrarum cedrina laquearia nostra cypressina.

Sequentium uero partium pulchritudo et decor, quibus dilectus a dilecta pulcher et decorus predicatur, que sunt: Tigna domorum nostrarum cedrina, laquearia cypressina, specialiter ad ipsius spectant membra quorum tamen membrorum uirtutes  et gratie, illius pulchritudini et decori ascribuntur, cuius est totum quod bona et honesta dicuntur.

Primo tamen inspiciendum quarum domorum sint hec tigna et laquearia: secundum uniuersalitatem magna domus dilecti huius, id est Domini nostri Iesu Christi sancta uniuersalis Ecclesia est, secundum particularitatem uero, domus quoque eius dicuntur singule ecclesie que infra hanc uniuersitatem continentur. Harum uero domorum tigna et laquearia sunt angeli, id est rectores et doctores singularum Ecclesiarum que in tempore et loco fuerunt pro munimento et ornamento uerbis et exemplis qui etiam longe lateque odorem sanctitatis et doctrine sue spargentes ipsam quoque uniuersalem Ecclesiam munierunt et ornauerunt,  muniunt et ornant; munient et ornabunt, quorum memoria est in benedictione in seculum seculi.

Sed hec tigna dicuntur esse cedrina, laquearia uero cypressina. Cedrus autem tria habet nature sue memorabilia, proceritatem, odorem, imputribilitatem; que nimirum sanctis doctoribus recte congruunt, quia Diuinitatis contemplatione subleuantur, doctrine et bone actionis odore circumquaque sparguntur nulla infidelitatis uel prauitatis putredine 83 corrumpuntur. Est etiam quartum insigne nature cedrine quod odore suo dicitur fugare serpentes, hanc nimirum uirtutem doctorum quos designat ostendens, quod doctrina sua malas cogitationes occulte in cordibus serpentes ualent repellere  et easdem suggerentem antiquum serpentem, hoc est diabolum cum ipsis cogitationibus fugare.

Cypressus quoque in sua natura duas suprascriptas habet gratias, uidelicet odoris et incorruptionis; que etiam doctoribus conueniunt propter uite et doctrine odorem et fidei incorruptionem.

Possunt tamen non incongrue differenter intelligi tigna et laquearia, ut tigna accipiamus in Ecclesia prelatos, laquearia uero eorum subiectos, quia tigna supportant laquearia, sicut prelati subiectos, dum eis prouident necessaria, ut quemadmodum ex tignorum et laqueariorum coniunctione, pulchro domus uestitur decore, sic ex prelatorum et subiectorum religiosa unanimitate, decenti et rationabili Ecclesia Dei ordinetur dispositione.

 Et bene utraque ut cedrus et cypressus odorifera et imputribilia esse describuntur, quia et prelati bono odore et incorruptione uite, doctrine et fidei sublimantur et subiecti eruditione illorum ad easdem uirtutum gratias quotidie prouocantur. Unde et cypressus que in subiectorum ponitur parte, hoc habet naturale, ut manu artificis runc natum decorum prestet aspectum, quia hoc bonorum subiectorum proprium est, ut cum manu sancte admonitionis siue increpationis a prelatis suis tacti fuerint, non proterue resiliant, sed eorum commonitionibus hilari uultu et patienti animo se obedientes substernant.

Ut autem hec omnia generaliter inspiciamus in uniuersali quoque Ecclesia, que est sponsi et sponse  quasi quedam respublica, uenerantur quotidie et predicantur ista ornatus domus Domini insignia, principaliter continet caput, id est Christum in suis gestis et preceptis, et post eum sua membra, in quibus est super omnes eminens et singularis meriti beata uirgo Maria, que floridi lectuli significatione habetur pulcherrima: deinde apostoli siue apostolici uiri eorumque auditores et sequaces, in ipsa domo Domini quasi tigna et laquearia positi, quorum omnia uita, eruditione, institutione, auctoritate uenerabiliter confirmatur et ornatur tota hec respublica Dei, ita ut recte intuentibus nichil honestius, nichil iucundius, nichil certe dulcius in huius uite peregrinatione possit estimari. Nam hec est future felicitatis quasi quedam uia et concursio  et illius magne et incomparabilis reipublice longe in fide, spe et caritate contemplatio.

uerum hunc gloriosum et nobiliter institute Ecclesie statum, ad illius 84 constitere nutum qui dixit: Sine me nichil potestis facere , idem ipse sponsus et rector eiusdem fatetur, ueritatem ueritas confirmans, non quod nostra attestatione indigeat, sed ut nos ad maiorem fidem erudiat, et ut nullum in aliquo bono de sua iustitia presumere doceat.



CAPUT SECUNDUM.


uERS. 1.---Ego flos campi et lilium conuallium.

Recte, inquit, o dilecta, sentis, que omnem tuam pulchritudinem mihi ascribis, quia ego reuera sum  flos campi, hoc est honor et pulchritudo et ornatus totius uniuersalis Ecclesie per totum mundum seu letissimi campi diffusa et diuersa specie sanctitatis et gratie ex mea germinantis et florentis donatione. Ego quoque sum lilium conuallium, id est emundatio, refectio et medicina humilium siue aliquo merore et afflictione huius mundi mei nominis causa depressorum.

85 Lilii quippe natura tria habet in se delectabilia: candorem, odorem, medicinam contra adustionem, nam quicunque in hac conualle lacrymarum spiritu humiliato et corde contrito excessus suos deflent, infirmos se recognoscentes, et meum semper auxilium implorantes, sine dubio emundationem et candorem anime consequentur, ac deinde odore  bone conuersationis me inspirante et adiuuante reficientur et contra omnia incentiua carnis et contra adustionem afflictionis et quasi incendentis mundi, opposito mee dilectionis et spei consolationis refrigerabuntur.

Alter quoque, o dilecta, ego sum flos campi, ille nimirum de quo Isaias dicit: Egredietur uirga de radice Iesse, et flos de radice eius ascendet . Tu enim supra dixisti lectulum nostrum esse floridum, uidelicet Matris mee, ex qua incarnari uolui uterum, sed ego dico ideo illum esse floridum, quia ego flos eius, de quo flore multi alii procedunt flores, id est gratia spiritualis quos memoratus propheta enumerat. Et requiescet, inquiens, super eum, haud dubio quin florem, spiritus Domini, spiritus  sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini . Flos ergo sum campi, terre uidelicet illius de qua dicitur: ueritas de terra orta est ; que ideo campus nuncupatur, quia non scabrosa, neque tortuosa, uicus, sed plana et equalis utpote uirtute Altissimi in modum equoris ab omni morum inequalitate complanata, que me florem florum, id est Sanctum sanctorum sine uirili semine protulit, quemadmodum campus sine semine diuersorum florum et herbarum germina producit.

Lilium sum etiam conuallium, id est candor et odor et salus humilitatem mee matris imitantium, et non de merito castitatis gloriantium, nam gloriantes et pro humano tantum fauore se continentes  profectum non habent lilium candoris uirginei, et interioris munditia signum, quin potius nigredine uane glorie immundi sunt, ante conspectum munditie mee, et ideo eorum lilium nec sum nec dici possum: sed eorum qui me et illam imitantur, ego lilium sum per gratie donum, illa lilium est per exemplum, quatenus et ipsi fiant lilium per imitationem. Unde sequitur: sicut lilium inter spinas.


uERS. 2.---Sicut lilium inter spinas, sic amica mea inter filias.

Sicut ego, inquit, inter Iudeos, quos exspectaui ut facerent uuam, fecerunt autem spinas , humilitate, mansuetudine, patientia et multiplici uirtutum gratia effulsi, cum ipsi ueluti spina contra  me existentes, multis me uerborum et morum aculeis pungerent, ita tu, o Ecclesia mea, sponsa mea, siue queuis me diligens anima esse debetis inter filias 86 huius seculi, id est animas malitia et infidelitate spinosas, humilitate et patientia ut cum me hoc modo fueris imitata, uere mea proberis amica, sitque uere amicitie probatio, talis mei imitatio.

uel sicut mea secundum carnem mater Maria que est lilium candore uirginitatis et odore sanctitatis, inter Synagoge filias, que ueluti spine eam pungebant, imponentes ei maculam infamie, quia non credebant Dei uirtuti et potentie, cum humilitate et patientia incedebat. Quia Dei dispensationem per spiritum agnoscebat, et in se impleri sentiebat, que olim per prophetam et post per angelum audierat.  Ita quoque eius exemplo quecunque anima mihi amica est per fidem et dilectionem debet inter filias quas malitie et impietatis corruptio genuit, humilitatem, patientiam et honestatem seruare, et ab his propter spem future remunerationis nunquam deficere.

Siue dicamus simpliciter animam que se Dei amicitia uult exhibere dignam, inter prauos homines, sicut liliuminter spinas debere semper consistere, ut sicut lilium inter spinas positum candoris et odoris sui non perdit dignitatem, sic illa inter prauos mores, fidei et patientie, uel alicuius concesse sanctitatis, non perdat integritatem, sed magis tolerando discat quia quo plus eorum peruersitate affligitur, tanto ei maiorum uirtutum merita cumulantur;  nam, ut dicit B. Gregorius, quisquis malos non tolerat, ipse tibi per intolerantiam testis est quia bonus non est. Hinc B. Iob de semetipso loquitur dicens: Frater sum draconum et socius struthionum ; et Dominus ad Ezechielem: Filii hominis increduli et subuersores sunt tecum, cum scorpionibus habitas . Petrus quoque Loth uitam approbat, dicens: Et iustum Loth oppressum a nefandorum iniuria ac luxuriosa conuersatione eripuit; aspectu enim et auditu iustus erat: habitans apud eos, qui de die in diem animam iusti iniquis operibus cruciabant . Hinc Ioannes Pergami Ecclesie scribit, dicens: Scio ubi habitas, ubi sedes est Satane, et habes nomen meum, et non negasti fidem meam ; Paulus quoque  discipulos laudat et roborat, dicens: In medio nationis praue et peruerse inter quos lucetis quasi luminaria in mundo. uerbum uite continentes .

Istis auctoritatibus satis constat, quante sit uirtutis prauos hominum mores tolerare, quando ex maiori reproborum malitia maiora electis crescunt meritorum lucra quia scriptum est: Quanto plus Pharao populum Dei premebat, tanto plus multiplicabatur .

Que autem sint filie, inter quas Ecclesia siue sancta anima sicut lilium inter spinas commorari dicitur, ex ipsa comparatione colligitur quia que spinis comparantur, constat 87 quod in aduersam partem recipiantur, que ideo filie nuncupantur, quia  ex semine nequam peruerse doctrine, siue ex mala animi conceptione generantur. At Ecclesia siue queuis fidelis anima, que Christi per fidem et operationem est sponsa, ut lilium inter spinas esse possit, se regenti et protegenti, gratiosa laude per aliam comparationem occurrit, dicens: Sicut malus inter ligna siluarum, etc.


uERS. 3.---Sicut malus inter ligna siluarum, sic dilectus meus inter filios. Sub umbra illius quem desideraueram sedi, et fructus eius dulcis gutturi meo.

Dilectus, inquit, meus comparauit me lilio inter spinas, uirtutem suam seruanti, quod quamuis mihi suo munere concesserit, tamen ut hoc fierem proprio me exemplo docuit. Quia sicut malus arbor fructifera tria in se habens utilia quibus reficit,  hoc esse fructum, odorem et umbram; inter ligna siluarum quoque, que utique infructuosa sunt, incomparabilis habetur, ita dilectus meus fructu et odore sanctitatis, et iustitie, et doctrine, atque umbra protectionis sue, quibus in se credentes reficit, docet et defendit; inter filios, id est Iudeos exstitit, qui primo quidem filii fuerunt et nunc esse uolunt, sed non sunt quia de eis Deus dixit: Filios enutriui et exaltaui, ipsi autem spreuerunt me ; et alibi: Filii alieni mentiti sunt mihi, filii alieni inueterati sunt et claudicauerunt a semitis suis : qui iactant se filios esse Abrahe, sed non sunt quia opera non habent , et ideo sunt ligna infructuosa et inutilia, atque ob hoc succidenda et in ignem mittenda. Nam inter talia  ligna eterno incendio capta in arbore crucis pependit, de qua dulcissimum sui corporis et sanguinis fructum mihi profudit, quo sibi credentes quotidie reficit: ipsi autem quasi ligna siluestria, non solum nullum boni operis protulerunt fructum, sed etiam amarissimum sue malitie et impietatis profuderunt succum, clamantes: Crucifige, crucifige , et: Sanguis eius super nos et super filios nostros .

Sub huius ergo arboris umbra, hoc est Noui Testamenti refrigerio et defensione consolatoria quam desiderabam multo iam tempore, in antiquis patribus, magno desiderio tempora lenientis et refrigerantis gratie suspirantibus, iam tandem post Christi aduentum, passionem, resurrectionem et ascensionem  sedi fide inconcussa et stabili. Lex enim estu quodam inclementie et incurabilis pene, quando dicebat: Si quis hec uel illa fecerit, morte moriatur , me diu affecerat; gratia uero talem estum umbra misericordie et remedio penitentie mouit, sub qua umbra desiderabili non ambulaui, non steti, sed potius sedi et requieui, quia 88 hoc pietatis decretum ipsius Domini mei auctoritate confirmatum immutabiliter tenendum suscepi.

Hec nimirum arbor lignum est uite, cuius umbra et protectio diuina quam fundant rami illius, rami honoris et gratie, qui uidelicet sunt diuersarum oppositiones uirtutum contra mundanarum feruores tentationum: utpote contra superbiam,  necessaria est humilitatis oppositio; contra iram, patientie; contra luxuriam, castitatis et continentie; contra contumaciam, obedientie; contra auaritiam, largitatis et misericordie; contra lites et contentiones, pacis et concordie; contra inuidiam et odium, dilectionis, utque breuiter comprehendamus, contra omnes certe mundi huius oblectationes et tentationes opponenda est recordatio future miserie malorum et glorie iustorum.

Talium nempe umbrarum effusiones protegunt animam ab estu carnalium suggestionum et delectationum, sub quibus, quia desiderabam, sedi, hoc est requieui, quoniam quidem gratum et salubre in eis protegentis gratie refrigerium inueni.

Et fructus eius, haud dubium quin illius mali id  est Christi, sponsi et Domini mei, dulcis gutturi meo, quia utilitas et suauitas preceptorum eius, dulcis et placens est palato cordis mei, et capacitati mentis mee. Siue fructus huius mali pendentis in arbore crucis dulcis est gutturi meo, quia corporis et sanguinis Christi perceptio dulcedinem, et sanitatem infundit pectori meo, et ipsa plane est perfecta corporis et ani me mee refectio.

Aliter quoque filii inter quos dicitur sponsus commorari, sicut malus inter ligna siluarum, accipiuntur electi qui filii Dei nuncupatiue dicuntur propter obseruantiam mandatorum eius pro quibus eterne uite hereditatem ab ipso Patre suo celesti consequentur, inter quos Christus uelut malus inter ligna siluarum moratur, quia sicut malus  omnia ligna siluarum pulchritudine et fructuum odore et suauitate precellit, ita Christus omnes sanctos uirtutum decore, et doctrine dulcedine antecedit, sicut de ipso scriptum est: Speciosus forma pre filiis hominum, diffusa est gratia in labiis tuis; propterea unxit te Deus, Deus tuus oleo exsultationis pre participibus tuis .

Sub cuius umbra seu Ecclesia, quia siue sacramentorum, siue mandatorum, siue donorum, illius rami per totam mundi latitudinem diffusis, mirabiliter protegitur et consolatur ab omni estu tristitie et perturbationis, secura et immobilis permanens, per spem future retributionis, cuius fructus dulcis est gutturi eius, quia omnia eloquiorum eius mystica, sacramentorumque uenerabilia instituta, que  ex occulta diuinitatis sue protulit sapientia, dulcia et grata sunt menti ea deuote complectenti et ueneranti, 89 propter eam que inde ei confertur salutem, sine fine uegetantem et reficientem.

Quem uero effectum huius fructus dulcedo et suauitas habeat, quid sublimius et perfectius pariat subdendo manifestat.


uERS. 4.---Introduxit me rex in cellam uinariam, ordinauit in me caritatem.

Effectus introductionis huius processit ex causa bene placentis et ideo magno mentis studio suscepti fructus, quia quo plus Dei precepta appetuntur, tanto amplius ad maiora semper appetenda, amore diuino intromittuntur. Fructum quidem  illum qui profluxit, et adhuc profluit de illa gloriosa et excellentissima arbore Domino Iesu Christo non omnes equaliter accipiunt: quia alius istum, alius illum, iuxta quod sapit et diligit accipit.

Isti enim magis sapit et placet uirtus patientie, illi obedientie; isti humilitatis, illi continentie; istum magis oblectat sedulitas orationis, illum lectionis, ieiuniorum; et in toto uirtutum gratiarum diuino munere comparant species.

Est autem quoddam quasi singulare et quasi seorsum in quodam secreto consistens repositorium, quod cella nuncupatur, pre sui quadam angustia, eo quod paucos in suos admittat recessus, ubi est illius fructus dulcedo et suauitas recondita que letificat cor hominis , et omnem uitiorum excoquit humorem,  euangelicum uidelicet preceptum de caritatis utilitate. Quod uini nomine recte appellatur, quia sicut uinum se purgando, omnem a se reiicit pestiferum et suo naturali colore omnem noxium excoquit humorem; ita caritatis preceptum, omnem a corde uitiorum fugat pestem, et omnes animi expellit passiones, quia nemo potest et caritatem habere et malus esse; atque ideo huius plena intelligentia merito nuncupatur cella uinaria.

Illi ergo qui sub illius salutifere arboris ramis delectantur requiescere et dulcissimum sanctitatis fructum sine fastidio colligere, ad hanc quandoque perfectionem peruenient, ut sine obstaculo cellam uinariam intrent, quia non est eis hec uia angusta, quibus occlusa funditus est mundane uoluptatis  uia, lata et spatiosa. Angusta enim est huius precepti uia, quia difficilis uidetur multis et laboriosa cum dicitur: Diligite inimicos uestros, benefacite his qui oderunt uos .

Sed quia a multis sanctis legimus obseruatum, non est difficile hoc preceptum nisi his, qui nondum perfecto gustauerunt dulcedinem fructuum, id est mandatorum diuinorum. Hec est ergo cella uinaria perfectio, et angustam uiam libere intrantibus, suauiter sapiens et ob hoc perfectibilis diuini precepti intelligentie de caritatis excellentia.

uerum quia ipsa caritas in diuersa respicit, necessarius est in ea 90 ordo attendendus ut scire possit quo loco sit ponendus quiuis affectus et quis prior, quis posterior accipiendus. Unde cum premisisset:  Introduxit me rex in cellam uinariam, subdit, et ordinauit in me caritatem. Iste enim est ordo sancte dilectionis, ut primo Deum, deinde proximum, postremo et ipsum inimicum diligamus. Necessarius nempe est ordo iste, quia impossibile est ut quis diligat proximum, uel, quod difficilius est, inimicum, nisi diligat Deum, dum istorum dilectionis causa sit dilectio Dei, fiatque hoc modo possibile quod fuit impossibile. Quod enim necesse est esse, impossibile est non esse, et quod necesse est non esse impossibile est esse. Est autem necesse esse amorem Dei ubi est amor proximi, quia nemo diligit proximum propter Deum, nisi diligat Deum: necesse est autem non esse amorem Dei, ubi non  est amor proximi, iuxta Ioannis uocem quia: Qui non diligit fratrem suum quem uidit, Deum quem non uidet, quomodo potest diligere?  Non uero semper necesse est non esse amorem Dei, ubi non est amor inimici, quia potest contingere ut diligens Deum, non habeat inimicum quem diligat propter Deum: si autem habet, tunc necesse est non esse amorem Dei, ubi non est amor inimici quia probat se non diligere Deum qui non uult diligere inimicum propter Deum.

uidetur ergo ordo iste, ut dictum est, esse necessarius, quando decernitur impossibilem esse dilectionem proximi nisi precedat dilectio Dei, secundum illum tamen amorem qui est secundum Deum, non qui secundum seculum. Amor quippe  seculi est absque amore Dei quia ille secundum carnem, iste secundum spiritum.

Est autem duplex modus dilectionis secundum carnem; unus qui omnino contra Deum est, sicut est malorum pro iniquitatis communione inuicem se diligentium; alter uero qui non est contra Deum sicut est parentum cognatorum, et amicorum, cui tamen amori preponendus est semper amor Dei, et propter Deum amor cuiusque proximi. Sed primus modus secundum carnem omnino a presenti alienus est loco, quia inordinatus est totus Deoque contrarius; alter uero qui non est contra Deum, a presenti non abhorret loco, si tamen sit ordinatus, quia si plus in Deo diligitur homo quam Deus, tunc est inordinatus.

 Potest autem non absurde accipi, ut dicamus geminum esse ordinem caritatis, unum in Deo, alterum in proximo: scriptum est enim: Deus caritas est : in hac autem caritate que Deus est, ordinem debet discere, scire et intelligere Ecclesia, siue quelibet sancta anima ut primo loco dicat Patrem quasi uocem, secundo Filium quasi ex uoce uerbum, tertio Spiritum sanctum quasi ex uoce et uerbo procedentem rationem. Non autem eo sensu dicat, quasi aliquis sit gradus in Trinitate, 91 quod impium est dicere, sed ut caritatem illam, id est Deum, quem debet diligere ex toto corde, tota anima, tota uirtute, unum idemque in substantia, distinguat in personis isto ordine uocabulorum.

 Ipsa uero dilectio hoc ordine distinguitur, ut primo toto corde, deinde tota anima, postremo tota uirtute Deus diligatur credendo, tota anima confitendo, tota uirtute operando.

In proximi uero dilectione per singula precepta legalia, que sequuntur, caritas ordinatur: nam non adulterari, non homicidium facere, non falsum testimonium dicere, honorare patrem et matrem, etc., per ordinem Decalogi, ordinata suo quoque loco caritas est. Quomodo etiam uel quo affectu, diuerse in Ecclesia persone diligi debeant, caritas ordinatur, quia alio ordine diligi debet fidelis amicus, alio ordine carissimus filius, alio ordine parentes, alio ordine frater germanus, alio ordine  coniux, alio ordine a Domino seruus, alio ordine a seruo Dominus, alio peregrinus, alio agnitus, alio sacerdos, alio propinquus et proximus. Nam largiri necessaria egentibus, uisitare infirmos, uel carceri mancipatos, consolari indigentes et iniusto iudicio oppressos, sepelire mortuos, corrigere praue agentes, adiuuare in aliquo labore fratres, erudire minus scientes, uel si qua alia utilitati proximorum sunt necessaria impendere, omnia profecto sunt ordinabilia sancte caritatis officia.

Merito ergo mens sancta a rege sponsoque suo in cellam introducitur uinariam, hoc est diuinorum preceptorum intelligentiam, quando dulcedine gratie ipsius debriata intelligit, tam multipliciter ordinatam impendende caritatis diligentiam. Unde  cum tanta huius uini inebriantis fortitudine affectata est, ut ab omni mundana delectatione quasi insensibilis remaneat, et pro immenso taliter ordinate caritatis desiderio, non tantum obstupescat, sed etiam languescat, quoddam sibi solatium huius languoris efflagitans subsequitur dicens: Fulcite me floribus, etc.


uERS. 5.---Fulcite me floribus, stipate me malis, quia amore langueo.

Quid sunt flores, nisi anime boni operis primordia proferentes et celesti desiderio redolere incipientes? Quid uero sunt mala nisi anime de initiis bonorum operum diuine gratie nutrimento perfectionem iam tenentes, quasi de floribus ad fructum proficientes? Que ergo amore diuino languet,  querit fulciri floribus, stipari malis, quia cum nondum eum quem tam ordinate toto corde, tota anima, tota uirtute, hoc est fide, confessione, operatione diligit, uidere sicuti est non preualet, magna ei tamen consolatio est, quod proximorum nunc inchoantium, nunc perfectorum piis prouectibus letatur.

92 Habet enim sancta Ecclesia quosdam in se minores quos erudiat uerbo et exemplo, ut sint quasi flores primitias sanctitatis arripientes. Habet etiam quosdam maiores in quibus erudiatur, et quorum doctrinis et exemplis quotidie edificetur, qui sunt quasi mala maturitate iam et perfectione bonorum operum complacentes. Tales ergo scilicet et minores et maiores huiusmodi studio pietatis  succrescentes ualde sanctam Ecclesiam consolantur, que certe cum magna letitia cordis uidet, hoc suos filios paruos et magnos, rudes et perfectos diligere quod ipsa uehementer diligit, et hec magna est languoris sui consolatio, in huius peregrinationis exsilio, ad hoc eos secum ex desiderio tendere, ad quod se credit quandoque ex premio peruenire.

Hoc etiam modo quilibet sanctus, qui amore Dei languet potest dicere: Fulcite me loribus, stipate me malis, quando magnum huiusmodi languoris estimat remedium, quod uidet in bono opere suorum, quos in Deo diligit, profectum proximorum, horum quidem ad pia studia pullulantium, illorum uero in ipsis studiis fructificantium. Nonne ille qui  tali amore languebat ut diceret: Cupio dissolui et esse cum Christo, proximorum tamen utilitatem desiderabat dicens, manere autem in carne necessarium propter uos?  Quorum profectum uidere pro magna interim reputat consolatione, quando Dei faciem quam tantopere desiderat uidere, perfecte preualet comprehendere. Licet ualde cupiat dissolui et cum Christo esse, nunquid iste qui diuino amore languebat, hoc quod amabat, quandoque consequi non posse timebat? Minime; sed hoc dispensatione Dei fiebat, ut huius premii dilatio maior uirtutum fieret exercitatio, amplior quoque pro eorum quos diligebat utilitate, laboris remuneratio, nam qui dissolui cupiebat utique de premio certus erat, sicut ipse alibi dicit: Scimus  quoniam si terrestris domus nostra huius habitationis dissoluatur, quod edificationem ex Deo habemus, domum non manufactam eternam in celis .

Quocirca dilationis huius penam leuius ferebat, quia eos quos diligebat ad idem premium percipiendum secum tendere gaudebat.

Unde quibusdam suis discipulis consolatoria mittit, uerba dicens: Gratias ago Deo meo semper pro uobis, in gratia Dei que data est uobis in Christo Iesu, quia in omnibus diuites facti estis in illo, in omni uerbo et in omni scientia, sicut testimonium Christi confirmatum est in uobis, ita ut nichil desit uobis in ulla gratia, exspectantibus reuelationem Domini nostri Iesu Christi . Ecce qui dissolui  et cum Christo esse cupiebat, quantum gaudebat, et gratias agebat, quod quia hoc nondum consequi poterat, filiorum tamen quos in Christo genuerat profectibus, ualde huius dilationis incommodum releuabat.

93 Alio quoque modo, utilitatem et profectum filiorum Ecclesia desiderat per fidem et operationem, ut tunc dicatur fulciri floribus, quando ornatur credentium fide, que est religionis exordium et quasi primo exsurgens flos sanctitatis. Sed quia fides sine operibus mortua est , stipari dicitur malis, quando ipsorum dicitur credentium multipliciter fructificantium, piis gaudere operibus quasi maturis iam fructibus.

Cumque hec duo ita sibi iungantur, ut altera  sine altera utilis esse non possit; scriptum est enim quia sine fide impossibile est quemquam Deo placere , fides autem si non habeat opera, mortua est in semetipsa , magna certe consolatio languentis in amore Dei anime, quando uidet proximos proficere fide et operatione.

uerum quoniam hec sponsa Christi que amore illo tam magnifice, ut diximus, ordinato debilis et languida efficitur, non profectu et utilitate proximorum consolatur, uerum etiam re presentium bonorum et spe futurorum subleuatur, subiungit dicens: Leua eius sub capite meo.


uERS. 6.---Leua eius sub capite meo, et dextera eius amplexabitur me.

 Leua Christi, id est sinistra, sunt bona temporalia, dextera uero eius bona eternalia; quedam autem bona temporalia in hoc mundo pro exspectatione futurorum bonorum Deus suis concedit electis ut dum eius presentia munera suscipiunt ardentius et securius ad eterna appetenda preparantur.

Sed leua Christi sub capite eius est, quia hec ipsa temporalia bona summi amoris intentione premit, ut hec quasi inferiora aspiciat, et eterna bona semper superiora attendat. Sub capite enim, id est sub mente, non supra debent omnia hec temporalia esse, uidelicet ut nunquam ista amori diuino preponat, sed ita eis utatur, ut non ad uoluptatem, sed ad necessitatem potius rationabili mentis equitate  moderetur et ea magis semper que supra mentem esse debent, amando et suspirando miretur. Hec est enim dextera eius que eum amplexetur, uidelicet bona illa perennia, que eum adepta fuerit, secura beatitudine et beata securitate requiescere possit.

Dicit ergo: Leua eius sub capite meo et dextera illius amplexabitur me, quia omnia que in creaturis ad meam ordinauit utilitatem, habebo in cogitatione pro gratiarum actione, ea uero propter que hec mihi ad tempus prestita sunt, tota mentis deuotione, utpote eternaliter mecum mansura, diligere et optare studebo.

Siue leua eius sub capite meo, quia quod natus et passus est, quod resurrexit et in celum ascendit,  in memoria mea erunt; et dextera illius amplexabitur me, quia istorum memoria ad future resurrectionis et 94 glorie insignia, me animabit diligenda et appetenda.

Siue sinistra Dei est eius in hoc seculo, parua quedam cognitio, dextera uero illius, post hanc uitam plenaria et uera ipsius cognitio, sed sinistra sub capite nostro est, dextera uero illius amplexabitur nos, quia uidemus nunc quidem per speculum in enigmate, tunc autem facie ad faciem . Sinistra enim sub capite est quia conceditur nobis in hac uita aliquid de Deo cogitare et mente uidere, dextera uero illius amplexabitur nos, quia in futura uita, tanta nos sui complebit et circumdabit uisione, ut quale hoc sit, nec oculus uidere,  nec auris audire, nec in cor hominis possit ascendere .

Hec ergo in sponsa ordinantis gratie dignatione caritas ordinata capiti leua supponit et dextera sua eam amplexatur, ut omnibus temporalibus donis secundo loco positis, principaliter in eterne uite desiderio requiescat, sitque hoc modo presentium concessio, etiam futurorum certitudo, mentis in amore Dei debilis et languide consolatio.

Et uos, dilecte Christo sorores, que mundum contemnendo amore Dei languetis, tale signum huiusmodi dilectionis dare debetis ut fulcite sitis floribus credendo, stipate malis operando. Leua Christi sit sub capite uestro et dextera illius amplexetur  uos ut temporalia bona a Deo uobis aliquomodo concessa, quasi inferiora, eterna uero quasi superiora semper attendatis. Longitudo quippe dierum in dextera eius, in sinistra eius diuitie et gloria ; quia in hac presenti uita nonnunquam concedit electis suis diuitias bonitatis sue pregustare, in futura uero uita eternaliter sine fine possidere. Delectationes in dextera eius sunt usque in finem , quas profecto adipisci potestis, si in eius amore ita languetis, ut in eo firme ac stabilis usque in finem perseueretis. Dextera nempe eius amplexabitur uos quia non ex parte ut nunc, sed integram et perfectam sui dabit cognitionem et pro breui et transitorio labore, concedet uobis requiem et uitam et longitudinem dierum in seculum seculi. Amen.



LIBER SECUNDUS.



95 PROeMIUM.


Quomodo, inquit Psalmista, cantabimus canticum Domini in terra aliena?  Quid uero est canticum Domini? Primo, ut simpliciter dicamus: Canticum Domini est quidquid secundum ecclesiastice doctrine uel sanctionis modum concordi modulatione sensuum et uerborum componimus, scribimus et dicimus. Canticum Domini est tota ueteris et Noui Testamenti pagina, quam bene decantamus quando hanc recta et plena fide annuntiamus, nunc rerum gestarum seriem, nunc ipsarum rerum significationem in Domini exponentes laudem. Sed huiusmodi Canticum potest quilibet cantare per modum scientie non tantum in sua, sed etiam in aliena terra; quia non aufert locus corporalis  potestatem cantandi, licet auferat uoluntatem et uoluptatem, propter aliquam tristitie passionem: sicut illi populo in captiuitatis merore constituto, quibus cum diceretur: Hymnum cantate nobis de canticis Sion, responderunt: Quomodo cantabimus canticum Domini in terra aliena? Siquidem ut in figura accipiamus, illorum non posse cantare canticum Domini in terra aliena, fuit nos non posse Dominum perfecte laudare in loco peregrinationis nostre; que est nobis quasi terra aliena; Quia non habemus hic manentem ciuitatem, sed futuram inquirimus , que est patria nostra et terra eterne hereditatis nostre. Nam Dei opera narrare, mandata eius edicere, scribere et exponere, est, ut diximus, quoddam canticum Domini  cantare: hoc etiam possibile in isto loco peregrinationis nostre, dum dicat Psalmista: Cantabiles mihi erant iustificationes tue in loco peregrinationis mee .

uerum ut altius aliquid consideremus, est et aliud canticum Domini, quod non est possibile in terra aliena cantare. Quodnam uero est illud? Nimirum quod modulatur Spiritus sanctus sua septiformi gratia, quasi per septem uocum discrimina; quia aliter resonat uox illa interioris hominis per spiritum sapientie, aliter per spiritum intellectus, aliter per spiritum consilii atque aliter per spiritum fortitudinis; alio uero modo per spiritum scientie et alio per spiritum pietatis, alio quoque  per spiritum Domini .

His enim gratiarum distributionibus, quasi quibusdam diuersis uocibus constituitur tota modulatio, cantici 96 Domini, cantici illius dulcissimi, que canit uirtutum fidibus, uita honesta, sancta, Deo placens et perfecta.

Nulla quippe ibi est dissonantia inter carnem et spiritum quia tam concorditer succinit caro spiritui ut perfectam construant harmoniam spiritualis  cantici, quod est in loco peregrinationis nostre optimum genus cantici diuini. Sed istud canticum non potest cantari in terra aliena, hoc est in corpore subdito peccatis; quod tunc est terra aliena, quando peccando existens in potestate diaboli indignum est habitatione Christi: siue a nobis tunc alienatur quando spiritui et mentis rationi male agens reluctatur. Aliena est terra. Homo terrena semper diligendo, et ob hoc alienus a Deo, atque ideo impotens cantare canticum Domini, quia animalis homo non percipit que sunt Spiritus Dei .

Sed quorum ista? Ad hoc plane ut ostendam uobis, sanctissime sorores, supra uires meas esse hoc quod mihi iniunxistis officium, quia dum nichil  aut parum aptus sim cantare Canticum Domini, longe minus aptus ero cantare Canticum Domini canticorum. Huiusmodi enim materia debet esse oratorum eloquenter et sapienter declamantium quorum est officium dicere apposite ad persuadendum, finis uero persuadere dictione, sed cum in me sint neque sapientia neque eloquentia, cui deest officium apposite dicendi, minus profecto adest finis dictione persuadendi. Tunc enim uobis utiliter scriberem si ea que dico uel dicturus sum ita apposite dicerem, ut uobis ad uite honestatem et anime utilitatem persuadere possem. Nam terra mea aliena est, repugnans spiritui seruiens Domino peccati, atque ideo non sum idoneus in ea cantare Canticum Domini, quanto minus  Cantica canticorum. Sed ut quidam fuit, liceat sperare timenti, ut qui pre paruitate sensus mei tam sublimem materiam timeo prosequi, sperem tamen per orationes uestras ad ea que cepi exsequenda pro diuinitatis respectu adiuuari.



SEQUITUR CAPUT II.


uERS. 7.---Adiuro uos, filie Ierusalem, per capreas ceruosque camporum, ne suscitetis neque euigilare faciatis dilectam, quoadusque ipsa uelit.

Igitur dilectus dilecte delectatus dormitione, cuius capiti, id est menti sinistram suam, hoc est temporalem utilitatem supposuerat, dextra uero sua, hoc est eterne uite dilectione amplexatus fuerat, taliter filias Ierusalem, hoc est animas fideles  alloquitur, dicens: Adiuro uos, filie Ierusalem, per capreas ceruosque camporum, ne suscitetis neque euigilare faciatis dilectam, quoadusque ipsa uelit.

Que est ista tam suauis tamque salubris dormitio ut propter eam talis fiat dilecti adiuratio! Nonne illa est in qua dulci et optabili quiete dilecta requiescens supra dixerat, leua eius sub capite meo et dextera illius amplexabitur me?

97 Omnia enim temporalia postposuerat,  eternalia uero et indeficientia bona illo contemplatorio concupiscibilis anime oculo intendebat et in hac desiderabili mentis uisione delectabiliter quasi dormiebat. Non enim potest leuiter huiusmodi prouenire dormitio in mente iam omnibus actis exoccupata et magna sibi quiete in amore Dei constrata. Unde per Psalmistam monens Dominus: uacate, inquit, et uidete quoniam ego sum Deus . Due iste dictiones in hoc proposito sunt inseparabiles, quia nequaquam poterit quispiam intime contemplationis oculo Deitatis essentiam uidere, nisi prius studuerit ab omni exteriori impedimento uacare: premisso ergo uacate, subdit uidete, quatenus insinuet prius uacandum in mente, ab omni mundanarum rerum cogitatione ut inde  fiat possibile, quasi clauso in terrenis oculo perspicatiori et subtiliori uisione in diuinitatis amore dormire.

Sed cum non sit equaliter adueniens et manens huius dormitionis gratia, quando constat alium maiori, alium minori contemplationis uirtute subleuari : certum est, diuerso sanctos quosque modo dormitionis huius habere sanctitatem, multiplicem propter quietis disparitatem, ut suo quisque loco iuxta collatam sibi quietis gratiam, specialem in contemplatiua uita habeat dormitionem. Unde propheta in persona uniuscuiusque fidelis hoc modo dormientis dicit: Quiescam et considerabo  in loco meo : ac si patenter dicat: Quia iste est ordo dormitionis ut non liceat prius dormire quam quietem habere; quiescam, hoc est omnis a me terrene sollicitudinis causas auferam, et tunc demum mente ab his dormiendo diuine contemplationis adherebo in loco collate mihi specialiter gratie. Hoc ergo quocunque modo uel loco dormiente dilecta, adiurantur a dilecto filie Ierusalem, ne suscitent eam neque euigilare faciant, quoad ipsa uelit.

Que uero sunt filie Ierusalem nisi anime ad superne pacis uisionem tendentes, sed adhuc prepudiente mentis infirmitate minus peruenire ualentes?

Quid autem dilecti est adiuuare, nisi preceptorum  suorum decretali conscripto obligare? Porro ipsa precepta que sunt, nisi ueluti capree ceruique camporum ad celestia subleuantes alacresque et fortes in bono opere facientes, doctrine sanctarum Scripturarum.

Siue per capreas et ceruos intelligere possumus Patres ueteris et noui Testamenti quorum ingenia, uirtutes et studia naturali gestione denotantur. Quatuor enim nature notabilia dicitur habere capreas quod cum uulnerata fuerit gustato 98 dictamno sanatur, quod herbas salubres uisus acumine discernit, quod ruminat, quod in montuosis pascitur et semper altiora petit. Et hec est uita et doctrina sanctorum, excessus suos humili  confessione sanare, sententias meliores sanctarum Scripturarum sensus sui acumine discernere, diuinorum mandatorum cibaria legendo sumere et tenaci memorie commendando resumere, de uirtutibus, ad uirtutes profectu quotidiano assurgere.

In ceruo quoque tria attenduntur nature probabilia, quod scilicet serpentem deglutiens potato fonte cum pilis totius corporis omne uenenum deponit; quod a canibus agitatus in densissimis siluis uiam sibi fugiendi cornibus aperit; quod in mutandis pascuis facto agmine alter alterius dorso capite imposito inuicem propter pondus cornuum sustentantur.

Hec quoque fidelibus conuenit agere et docere, ut qui aliquo peccati ueneno infectus fuerit, ad fontem  misericordie Christum recurrat, cuius pietatis et gratie infusione, possit et illo peccato, et ceteris animi uitiis carere. Si a malignis spiritibus ueluti quibusdam canibus in siluis secularium negotiorum, que plena sunt peccatis et uitiis, animo agitatur, uiam sibi aufugiendi ea faciat forti repulsione spiritus siue abrenuntiatis omnibus huiusmodi occupationibus soli Deo uacare studeat in contemplatiue uite amore, quod est etiam cornibus uiam sibi salutis aperire. Cornu quippe cum de carne nascatur, carnem excedit, et ille qui contemplatiue uite inheret, quamuis in carne sit, extra carnem tamen mente subleuatur. Infirmitates morum siue corporum studeant inuicem equanimiter tolerare, et officiosa sibi obsequi caritate; sicut  dicit Apostolus: Alter alterius onera portate et sic adimplebitis legem Christi .

Adiurantur ergo a sponso filie Ierusalem, hoc est obligantur anime pacem sequi cupientes, per capreas ceruosque camporum, hoc est per precepta et documenta sanctorum Patrum, ne suscitent neque euigilare faciant dilectam, hoc est ne inquietent a proposito huius intime quietis et dormitionis; donec ipsa uetit, hoc est donec ei aspiret ille eius intimus habitator, cui per amorem colligatur ut uelit proximorum infirmitati interdum condescendere, et eorum necessariis utilitatibus prouidere. Hoc enim uelle in eius cuncta prouidentis est dispositione qui ei per occultam inspirationem manifestat,  quando sit utile et honestum contemplationi inherere et quando proximorum necessitatibus prouidere 99 pro loco et tempore.

Denique huius admirationis talis est uis, qua constringuntur filii obedientie, ut exhibeant prelatis suis honestatem reuerentie, quia scriptum est: Obedite prepositis uestris et subiacete eis, ipsi enim peruigilant quasi rationem reddituri pro animabus uestris . Inde est quod non audent eos suscitare quasi uicarios Christi officio, sponsus uero sancte conuersationis studio ne perturbent eos, si compellent eos aliqua sui improbitate, siue importunitate ab interne quietis secreto auelli et frequentius exterioribus occupari. Ipsi quoque subiecti huius admirationis uerbum inter se inuicem  suscipere debent, ne pia fratrum studia inquietent siue in lectione, siue in oratione, siue in aliquo spirituali officio quandiu eos in hoc detinet Diuinitatis inspiratio.

uerum huius contemplatorie dormitionis quietem dilecta semper flagrans, confirmari et defendi tali adiuramento dilecti et quasi iure non debeat inquietari, securior facta proclamat: uox dilecti mei.


uERS. 8.---uox dilecti mei, ecce iste uenit saliens in montibus, transiliens colles.

uox, inquit, predicte admirationis non est uox alicuius prophete, non legislatoris, non doctoris, quasi ex semetipso aliquid annuntiantis uel docentis; sed potius ipsius dilecti, et per se ipsum; et  per eos mysteriorum et mandatorum suorum decreta constituentis, quia omnis Scriptura dilecti mei uox est spiritu oris eius prolata, et diuinitatis ipsius digito in cordibus nostris descripta. Et ideo hanc uocem non parui pendere debetis, filie Ierusalem, ut me causa rerum exteriorum suscitetis et frequentius euigilare cogatis.

Nam hec est etiam quedam species uocis dilecti, uocis adiurantis et quasi iuridicialis: Primum querite regnum Dei et iustitiam eius et hec omnia adiicientur uobis , ut hoc equum esse debeat ipso dilecto dictante, quatenus Deo adherentibus necessarius creature consequenter deseruiat usus. Docuit plane et confirmauit proprio ipse dilectus testimonio, quando huius mei, comparem  studii, talem extulit preconio, Maria, inquiens, optimam partem elegit, que non auferetur ab ea . Nempe et hec uox dilecti, ut merito hoc mee dormitionis studium preponere debeam omnium uigiliis negotiorum. Sed quid est, quod ex hac uoce dilecti mei, hoc est ex sancta Scriptura audiui et didici, quando per mentis quietem in eius contemplatione dormiui? Istud nimirum quod uobis nunc, o filie Ierusalem, de ipsius dilecti mei uirtute narrabo. Ecce iste uenit saliens in 100 montibus transiliens colles. Ecce, inquit, iste uenit. uenire eius dicitur non secundum diuinitatem sed secundum humanitatem. Ille enim qui secundum diuinitatem incirconscriptus et illocalis  est, quomodo uenire diceretur, qui immobilis et incommutabilis existens, sicut semper in se ipso unus idemque permanet, ut nec loco mutetur, nec aliqua uarietate in diuersa feratur. Sed quoties in corda sanctorum uenire dicetur, hoc non secundum sui aliquam motabilitatem, sed secundum illorum aptitudinem, qua se minus aut maius eius amori applicant, per inspirationem suam uenire afferetur. Secundum humanitatem ergo uenit, cum passibilis propter nos factus pati uoluit humane consuetudinis localem translationem: nam ut uisibilis fieret de celo uenit et humanam naturam assumpsit, in qua passus et mortuus resurrexit; et in celum ascendit, quod totum fecit moueri, et quasi de uno ad aliud uenire. Hoc itaque modo ueniendi  uenit dilectus, saliens in montibus, quando in tempore dispensationis multis et magnificis emicuit saltibus in sublimium uirtutum montibus.

Montes enim quidam sunt precipue et eminentes uirtutes in quibus dilectus iste saltus fecit, quando de uirtute in uirtutem quosdam progressus fecit: Excelsus enim super celos Deus ad terram humilis nascendo uenit, de quo humilitatis monte in alium montem obedientie ascendit, factus est enim obediens Deo Patri usque ad mortem, mortem autem crucis ; quam suscipiendo in montem patientie saltum fecit; de quo postremo in montem glorie conscendit, ubi uictoriose mortis triumphum resurgendo et in celum ascendendo collocauit.

 Iste ergo dilectus uenit saliens in montibus, transiliens colles; quia quidquid sapientie et intellectus, quidquid consilii et fortitudinis, quidquid scientie et pietatis, quidquid diuini timoris, quidquid denique alicuius honestatis, iustitie et sanctitatis esse unquam potuit uel potest, in isto dilecto ueluti in capite pre omnibus eius membris, hoc est sanctis, qui colles dicuntur, sublimius et preclarius effulsit. Hoc ex parte in libris Euangeliorum aspicere quilibet intelligens potest, qualiter iste dilectus salierit in montibus, hoc est in uirtutibus uerbo et exemplo, transiliens omnium sanctorum exempla et documenta suo singulari et incomparabili operationis et doctrine predicamento; exsultauit  ut gigas ad currendam uiam quia a summo celo egressio eius et occursus eius usque ad summum eius .

101 uERS. 9.---Similis est dilectus meus capree, hinnuloque ceruorum: en iste stat post parietem nostrum respiciens per fenestras, prospiciens per cancellos.

Unde similis dicitur capree hinnuloque ceruorum: capree enim naturale est semper ascensus querere, et cum sanctis gratiarum distributio diuerso tribuatur modo: Alii quidem sic, alii uero sic, sol unigenito non ad mensuram dat Deus spiritum, quia in ipso habitat omnis plenitudo diuinitatis corporaliter . Sancti enim  in uirtutum studio nunc ascendunt, nunc non ascendunt quia in eorum meritis gratia illa quam habent nunc operatur nunc quiescit, quatenus hoc eis sit ad humilitatis custodiam quod non semper in promptu habent collate uirtutis gratiam. Isti autem dilecto non ad tempus, neque per interualla, sed sine intermissione uirtutum constat gratia, sicut de eo scriptum est, quia descendit Spiritus sanctus in columbe specie et mansit super eum .

Hinnulo quoque ceruorum assimilatur propter uelocitatem, quia sicut hinnulus propter iuuenilis corporis leuitatem multo uelocior ceruo est; sic dilectus iste quasi hinnulus ceruorum, hoc est filius patriarcharum de quorum stirpe processit, longe  prestantior et agilior uirtutum efficacia et uerborum sapientia et ipsorum antiquorum Patrum studiis et documentis.

Cum ergo omnes iste dilectus exhortando et presiliendo ad uirtutum studia prouocet, quidam autem pro posse suo sequantur, quidam fragilitate obstante sequi se posse desperent, nonnulli peccatorum mole depressi ad ea resurgere diffidant, aufert eis omnem occasionem diffidendi dilecte pretendens dilecti huius pietatem ineffabilem omnes ad sui gratiam misericorditer inuitantem et subdit: En ipse stat post parietem nostrum, etc. Unus est paries generalis, peccati scilicet originalis; sed iste paries in multos diffunditur parietes  speciales actualis peccati. Ex originali namque peccato quasi ex quadam massa processerunt multa et diuersa actualia peccata, quia postquam per originale peccatum primi parentis lapsi sunt, genus infirmitatis huius in posteros transfunditur, uidelicet ad peccata semper esse procliues. uerum iste generalis paries destrui cepit ueniente per carnem Dei filio, cuius sanguine tandem submotus et dissipatus est, quando soluens inimicitias inter Deum et hominem reconciliauit nos Deo ; et ne possit reformari, quotidie destruitur in Ecclesia per gratiam baptismi.

Specialis uero paries in diuersis diuerso constituitur modo, quia in alio est uitium superbie, in  alio auaritie, 102 in isto luxurie, in illo impudicitie, in aliquo obedientie, in nonnullo impatientie, siue aliud quodcunque uitium, quod iuxta ipsius uitii qualitatem, et modum et numerum, facit qualemcunque parietem inter hominem et Deum quoque uitium maius uel crebrius siue numerosius et in homine, eo grauius et immobilius pondus est in pariete.

Sed post istum parietem siue generalem peccati originalis, siue specialem actualis stat dilectus iste, quia paratus est misericorditer suscipere, quicunque aliquo tali remoto pariete, in eodem destruendo per penitentiam ei studuerint repropinquare. Stare quippe est adiuuantis, sedere iudicantis. Post parietem stat, quia dum ad nos per gratiam suam disponit  uenire, obstante pariete peccati, quasi compellitur stare. Primo namque diu stetit ne ueniret ad amouendum illum parietem peccati originalis, propter multa prohibendo aduentum eius, multis afflictionibus et aduersitatibus quibus insequebatur eos qui aduentum eius desiderabant et exspectabant, quo ueniente sciebant hunc parietem destruendum per sanguinem ipsius et Deo se reconciliandos.

Stetit ergo hac de causa et uenire distulit respiciens interim per fenestras, prospiciens per cancellos. Quid enim erant fenestre in pariete nisi prophete aliique doctores legis diuine quorum doctrina et predicatione quasi quosdam exitus respiciendi Deus inueniret per quos aliquod gratie  sue lumen profunderet quo illuminatum et admonitum genus humanum, desisteret retardare huius dilecti aduentum saluti sue profuturum, tante malitie quasi cuiusdam parietis interpositione

Cancelli uero, id est anterior pars edificii, fuerunt precedentes antiqui patres, uidelicet patriarche ante legem Christum annuntiantes, per quos longe post uenturus ex parte prospiciebat signis et portentis et quibusdam rationum documentis; admonendo ne impedirent pariete malorum suorum futura tante salutis sue tempora.

Tamdiu ergo stetit post parietem nostrum misericorditer prospiciendo et uerbo, lege, signis, atque prodigiis consulendo, donec tandem per motus  afflictione suorum crebro clamantium: ueni, Domine, et noli tardare, relaxa facinora plebis tue, compressis omnium terrarum motibus sub Cesare Augusto, et firmissima uerissimaque pace Dei ordinatione disposita, quasi concusso iam pariete obstantis malitie cepit desideratam diu faciem dilectus 103 iste nascendo ostendere, atque deinceps predicando, moriendo, resurgendo, in celum ascendendo, sicque per totum orbem Euangelii sui legem spargendo, diu oppositum quotidie per gratiam baptismi destruere peccati originalis parietem.

Porro fenestre et cancelli in pariete actualis peccati, per quas quotidie prospicitur dilectus iste,  sunt Euangeliorum et apostolorum, ceterorumque sanctorum patrum exempla et documenta; ibi quidem fenestre ubi scientie et intelligentie lumen cordibus nostris infundunt, ut uidere possimus qualiter cuiusque peccati parietem inter nos et Deum positum amoueamus; cancelli uero eo loco ubi ex eorum scriptis Deum ad nos respicientem per contemplationis uirtutem ex parte cognoscimus et ex parte prophetamus , ut dum future uite gloriam uel penam attendimus, peccati parietem a Deo nos separantem, quotidie destruere laboremus.

Amplius. ueniens in carne Dei Filius, stetit post parietem mortalitatis nostre, prospiciens ad nos per fenestras et cancellos diuinitatis sue; qui  etiam Deus claruit ex miraculorum potentia et tamen latuit ex humane passibilitatis natura. Qui enim per fenestras et cancellos prospicit, nec totus uidetur, nec totus non uidetur: sic nimirum et redemptor noster in carne ueniens Deum se ex miraculis ostendit, ex passionibus uero occultauit. Post parietem ergo humane passibilitatis stetit, quia ex humanitate occultus inter homines, non ut Deus uenit; per fenestras uero et cancellos prospexit, quia miseratione diuina toti generi humano perennia salutis dona dictauit. Et quia dilectam quam intus misericordie sue intuitu attraxit, foris quoque predicationis uerbo instruxerit eamdem, subdendo manifestat:


uERS. 10---Ea dilectus meus loquitur mihi: Surge, propera, amica mea, columba mea, formo sa mea, et ueni.


Locutio ista dilecti tripliciter distinguitur pulchritudine appellationis, adhortationis et cause: appellationis quidem, dum dicit: amica mea, columba mea, formosa mea, adhortationis uero dum dicit: Surge, propera, ueni; cause dum dicit: Iam enim hiems transiit, imber abiit et recessit, flores apparuerunt, tempus putationis aduenit. Pulchritudo quippe appellationis est, dicere: Amicam, columbam, formosam; pulchritudo adhortationis, surge, propera, ueni; pulchritudo cause, hiemem et imbrem recessisse, flores apparere, tempus putationis adesse, uocem turturis auditam esse, ficus protulisse grossos suos, uineas florentes odorem dedisse.

 104 Ordo uero non sine consideratione disponitur in hac appellatione, adhortatione et causa. In appellatione quidem, dum primo dicit amicam, deinde columbam, postremo formosam; in adhortatione uero primo surge, dein propera, postremo ueni. Porro in causa primo loco hiems transiit, secundo imber recessit, tertio flores apparuerunt, quarto tempus putationis aduenit, quinto uox turturis audita est in terra nostra, sexto ficus protulit grossos suos, septimo uinee florentes odorem dederunt. Causa adhortationis huius qua monetur dilecta surgere, properare, uenire, sunt hiemis et imbris recessus, florum apparitio, et tempus putationis; uox turturis et ficus proferentes grossos suos, uineeque florentes.

 Sed uidendum unde locutio ista procedat: supra dixerat, uox dilecti mei, quam uocem Scripturam sanctam diximus, tota enim diuina pagina uox Dei est, per quam legendo dilecta saltus induti pariete mortalitatis nostre, et loquentis ad se per fenestras et cancellos miraculorum et doctrinarum, nam quoties Scripturas sanctas uidemus uel legimus, Deus ad nos uel nobiscum loquitur. Hoc ergo modo loquentem ad se dilectum, dilecta, id est Ecclesia siue queuis fidelis anima aduertit, quando diuine dispensationis ordinem, sacramentorum religionem, preceptorum diuinorum utilitatem audit, legit, intelligit.

uerum ipse dilectus ueluti e salute dilecte sollicitus  in huius modi locutione assumunt sibi officium boni oratoris, ut audientem tribus attrahat modis hoc est ut faciat attentam, docilem, beneuolam: nam dum non semel, sed ter inclamitat, dicens, surge, propera, ueni, ac si dicat non segniter sed celeriter et studiose te offer, ueluti aliquid ratum et insolitum auditura attentam facit; cum uero uocabulo dilectionis et gratie frequenter appellat dicens: Amica mea, columba mea, formosa mea, beneuolam reddit ut maiorem pariat uoluntatem preparandi et audiendi.

Porro causam huius aduocationis eum docet distincte per numerum dicendo: Iam enim hiems transiit, imber abiit et recessit, flores apparuerunt, tempus putationis aduenit, uox turturis audita est,  uinee florentes odorem dederunt, docilem facit ut agnoscat tempus magne salutis et gratie quod debeat cum magna ueneratione et gaudio suscipere.

Et hoc est magne pietatis indicium, qua ad nos frequenter intendit dilectus iste per fenestras et cancellos, infinite clementie sue stans post parietem malorum nostrorum quasi nubem ne transeat oratio oppositam , loquens quotidie et admonens quatenus istum parietem uel hanc nubem ariete uirtutum et afflatu sancti Spiritus dissipemus.

Quid ergo loquitur dilectus dilecte? Surge, inquit, propera, amica mea 105 columba mea, formosa mea, et ueni: surge per fidem, propera per spem,  ueni per caritatem: siue, surge per intentionem, propera per operationem, ueni per contemplationem: hec est enim totius tui cultus et religionis perfectio, credere, sperare, diligere: nam reliqua tria, uidelicet intentio, operatio, contemplatio ex his constituuntur. Si enim recte credis, recte quoque ad bona agenda intendis; operaris uero propter spem premii consequendi, subtilius autem contemplaris, quo magis ad Deum per caritatem subleuaris.

Et hoc facere poteris, si amica fueris, hoc est si abiecto errore infidelitatis mihi per fidem reconciliari; si columba fueris, hoc est si simpliciter uixeris, neminem leseris et tuis tantum contenta fueris, spe future remunerationis, uel si fragilitate aliqua  compellente de arca, hoc est de Ecclesia male agendo exieris, non in seculo remaneas, sed citius reuertas ferens ramum oliue in ore, hoc est spem habens misericordie per confessionem et modum penitentie.

Si formosa fueris, hoc est dilectione Dei sola seruans omnes mundi curas, uel si qua pulchritudinem mentis tue inficere possunt, postposueris, ut non lippientes Lie oculos, sed formosam et pulchram Rachelis faciem habens in illam superne beatitudinis maiestatem, que Deus est, purgato mentis oculo intendere possis.


uERS. 11, 12.---Iam enim hiems transiit, imber abiit et recessit.

 Flores apparuerunt in terra nostra, tempus putationis aduenit: uox turturis audita est in terra nostra.

Cur autem ad hec tantopere se inuito? Quia frigus infidelitatis et tempestas cecitatis et ignorantie, que totam mundi obduxerat faciem, recesserunt; et flores apparuerunt, id est initia bonorum operum iam pullulare ceperunt, et tempus putationis aduenit, hoc est consilium et regula, uitia et peccata amputandi tempore gratie iam habentur. uox quoque turturis audita est, id est sonus predicationis, ex qua resonant consilia, precepta et exempla castitatis, solitarie conuersationis, superne speculationis et penitentie que omnia exprimit turtur castus et gemebundus, amator solitudinis et  nidificans in excelsis. In ipso namque principio euangelice uocis clamat turtur uerbis et moribus, siue ipse Dominus iehsu Christus uirginitatis filius, siue ipsa eius genitrix beata uirgo Maria, siue precursor ipsius beatus Ioannes Baptista. Denique ipse Dominus de uirgine natus castitatis est prenuntius, solitudinem consecrat in desertum ductus, contemplationi monet studendum in monte orans, ad penitentiam hortatur quasi gemebunda uoce proclamans: 106 Penitentiam agite, appropinquauit enim regnum celorum . Beata quoque Dei genitrix singulare est speculum castitatis, que solidaria et in diuina contemplatione posita ab angelo salutatur, et Christi mater futura predocetur, moxque diuine animaduersionis sententiam penitentia  mutata denuntiat, cum misericordiam eius in progenie et progenies futuram proclamat . Sanctus uero Ioannes Baptista castitatis filius mente et corpore uirgo, quo magis fuit ab hominibus remotus, tanto magis Deo per contemplationem exstitit proximus; fuit enim iu deserto predicans baptismum penitentie , et clamans gemebunda turturis uoce: Facite fructus dignos penitentie .


uERS. 13.---Ficus protulit grossos suos, uinee florentes dederunt odorem suum. Surge, propera, amica mea, speciosa mea, et ueni.

Ficus, inquit, protulit grossos suos, hoc est Iudea hactenus sterilis carnalis cepit intelligere ceremonias  et corde credendo ad iustitiam, ore autem confitendo ad salutem , quod carnaliter sapiebat, hoc iam spiritualiter sapit et fide atque opere ostendere gestit.

uinee etiam florentes odorem dederunt, quia gentes audito uerbo fidei iam incipiunt boni operis ubique spargere odorem.

Non ergo ordo locutionis huius sine ratione attenditur, in qua tria ista fides, spes et caritas; siue alia tria, intentio, operatio, contemplatio considerantur, cum ista horum sint consequentia, ut qui credit, speret et diligat; et nemo sperare et diligere possit, nisi qui crediderit; nemo etiam operatur nisi prius intendat quid, et quomodo, et quando, et quare operatur, subtilitatem uero contemplandi  nemo consequi possit, nisi ad hanc bonorum operum sublimitate profecerit.

Non autem erit, ut credimus, ineptum notare septenum cause numerum, ut ostendamus ipsius cause effectum septiformis Spiritus semper fuisse dignationem et beneplacitum: Nam hiemis, id est infidelitatis transitio; imbris, id est persecutionis transitio; florum, id est bonorum operum apparitio; uitiorum amputatio; turturis, id est Euangelii proclamatio; grossorum ficus prolatio, id est legalium obseruationum in ueritatem mysteriorum reuelatio; uinearum, id est gentium ad fidem conuersarum suauiter redolens operatio, quid sunt nisi septiformis Spiritus beneplacitum et dignatio?

Causas enim huiusmodi, et quod ex his efficiebatur,  siue efficitur causas, hoc est credere, sperare, diligere, operabatur ab initio, et adhuc operatur quotidie Spiritus Dei, quia omnis infidelitatis et malitie remotio, fideique et salutis collatio constant ipsius dono qui omnem 107 in sancta Ecclesia equitatis, honestatis et utilitatis prouidet, componit et ordinat statum. Unde etiam sponsus cum loquitur sponse: uox turturis audita est, subdit, in terra nostra, ut uidelicet insinuat nullum effectum sacramentorum, nullam spem salutis esse extra catholicam Ecclesiam: sed omnem euangelice predicationis uocem, in obseruatione preceptorum, in ordine et reuerentia sacramentorum infra sanctam Ecclesiam tenendam, in qua datur et accipitur ipse Spiritus sanctus. In principio enim, ut scriptum  est, terra erat inanis et uacua, quia antequam mens humana spiritu fecundaretur diuino, nullo uirtutum flore uel germine componebatur, sed postquam spiritus Dei ferebatur super aquas , hoc est super fluentia et instabilia hominum corda, dum demum lux ueritatis et fructus iustitie per totum effunditur mundum, ut terra illa primo inanis et uacua Dei fieret Ecclesia, in qua ipse per gratiam suam inhabitaret, et suam faceret terram iam florentem et fructificantem, et quoddam uitale et rationale honestatis et discipline quasi hominis specimen preferentem per gratiam inhabitantem.

Igitur cum proprie salutis dilectus dilectam fecerit sollicitam, proximorum quoque salutis negligentem  non esse admonet, ut hanc insinuet caritatem, que proximis sicut et sibi studio pietatis prouidet, quatenus merito amica, columba, formosa, gratie uocantis et iustificantis appellatione honoretur.

Sequitur enim cum dilectus repetito superiori appellationis numero, surge, propera, amica mea, speciosa mea, et ueni. Quia, inquit, ad hoc mea gratia profecisti, ut tuimet curam gerere possis, mundum contemnendo, et mee dilectioni per contemplatiue uite studium inherendo, debes quoque interdum per actiue uite laborem proximis prodesse uerbo et exemplo, quia cum te talem effecerim, ut habeas gratiam docendi et operandi, non sine tui periculo de infosso reddes rationem talento. Sed surge ad laborem  istum aliquando de illo quietis tue dulcissimo somno pro causa fraterne necessitatis, et propera docendo, et ab huius mundi amore proximos retrahendo, ut ipsos quoque tecum in illud solitarium quietis tue deducas domicilium. Hoc autem facies uelut amica mea per fidem, speciosa mea per operationem, columba mea per Spiritus sancti infusionem.


uERS. 14.---Columba mea in foraminibus petre, in cauerna macerie, ostende mihi faciem tuam; sonet uox tua in auribus meis, uox enim tua dulcis et facies tua decora.

Quia te columbe comparaui 108. Columba autem refugia sua habet in foraminibus petre, in cauerna macerie; quenam quoque tua erunt refugia  in quibus omnem salutis tue spem constituas, ut ab huius mundi multimoda tentatione confugias? nimirum in foraminibus petre, de qua scriptum est: Petra autem erat Christus ; foramina enim ista sunt passionis mee uulnera, que sunt omni Christiano quasi quedam in cunctis aduersitatibus refugia. Quinque enim mea uulnera sunt quinque tuorum sensuum tuta refugia, ut cum hoc numero signum passionis mee pretenderis, in omnium sensuum tuorum integritate secura persistere possis. Hec namque integritas sensuum necessaria tibi erit docenti et operanti, quia si ea que doces et operaris in nomine meo cum honestate et utilitate, rationabiliter ordinate et moderate protuleris, audientium siue inspicientium animos magis attrahere  ualebis. Plerumque enim honestum genus cause, si indigne profertur, offendit sicut et humile genus cause interdum si rationabiliter profertur, partem honestatis obtinebit.

In passione ergo mea amica, speciosa, columba effecta es quia ad hoc animam meam pro te posui, sanguinem fudi, ut te mihi exhiberem sponsam gloriosam non habentem maculam, neque rugam . Nam cum feda eius per te ipsam, pro te ipsa non suffecisti neque tota pro te sufficere potuit creatura, mea uero passio cui totus non adequatur mundus pro te satisfecit Deo, ut inde reconciliata mihique coniuncta, dicaris amica, speciosa, columba.

 Siue foramina petre sunt quatuor Euangelia, in quibus mea perspiciuntur gesta et dicta, siue etiam uirtutum studia, uidelicet humilitatis, patientie, obedientie, orationum, uigiliarum, lectionum sanctarum, ceterarumque que sunt quasi quidam aditus ad me ueniendi, et regna celorum intreundi, de quibus omnibus proximis predicare debes et ostendere, quia sine his salutem consequi non possunt.

Columba mea in foraminibus petre, in cauerna macerie. Christus petra , Christus et maceria. Maceria quidem ante passionem, quia adhuc ex humana infirmitate fragilis et passibilis erat; petra uero post resurrectionem, quando deposita omni corruptione impassibilis ex firmitate glorificati  corporis factus est. Columba uero in foraminibus petre, in cauerna macerie dilecta esse debet, quia cum multa uirtutum, operationum et uirtutum insignia, que ex fortitudine, diuinitatis erant in Christo, considerat; specialiter tamen debet considerare, illud caritatis insigne, quod in sua exhibuit carne, quam pro eius morti tradidit salute: nam magne huius dilectionis erga hominem 109 ostendit iudicium cum pro eo redimendo, non aliud quam seipsum, ualuit offerre.

Cauerna ergo macerie caritas est Christi in carne morientis, in qua uidelicet caritate Ecclesie quidem generaliter, specialiter uero queuis sancta anima columba est, quia per caritatem inuenit locum manendi in Christo, ubi spiritualiter bonorum  operum pullos nutriat et antiqui serpentis insidias effugiat: scriptum est enim, quia Deus caritas est et qui manet in caritate, in Deo manet, et Deus in eo .

Columba quoque est in foraminibus petre, in cauerna macerie. Columba autem pro cantu gemitum habet; et gemere debet anima fidelis quando recolit passionem Redemptoris, perpendens quid pro ea Deus fecerit, quando ille qui peccatum non fecit, nec inuentus est dolus in ore eius , pro peccatoribus mori uoluit et quod homo debuit, Deus homo exsoluit. Gemat quoque pro suis excessibus, in foraminibus petre, in cauerna macerie, quia aduocatum habet apud Patrem Iesum Christum iustum: et ipse est propitiatio pro peccatis eius  , qui quotidie salutem confert omni penitenti, passionis sue sacramento et singulari caritatis huius exemplo. Quotidie namque nobis Redemptor noster sua renouat foramina, hoc est passionis signa, in corporis et sanguinis sui immolatione; et cauernam in qua protegamur ab hostium insidiis, ostendit in tante caritatis assignatione.

Potest etiam maceria accipi doctrina apostolorum, siue apostolicorum uirorum, quia sicut maceria ex multis construitur lapidibus, ita doctrina sanctorum ex plurimis uirtutum constituitur documentis. In qua est cuique fideli anime cauerna, id est uite custodia, quia ex eorum dictis et scriptis discit, qualiter peccata fugiendo et bonorum operum  pullos nutriendo malignorum spirituum insidias effugere possit.

Monetur ergo dilecta quietem contemplationis interdum relinquere et ad actiue uite laborem causa proximorum exire, ut quod ipsa per quietem ex diuinis preceptis, et sanctorum exemplis didicit, hoc proximorum mentibus predicando inferat, et sicut ipsa horum suauitate contemplationis assiduitatem affecta est, ita quoque proximorum animos ipsorum desiderio per uirtutem predicationis afficiat.

Unde et dilectus eam admonendo subdit: Ostende mihi faciem tuam. Que est enim facies dilecte, nisi ex consortio dilecti quedam refulgens imago sanctitatis? Nam quanto diuine contemplationi quisque  sedulus inheret, tanto pulchrior ex sanctitatis iubare facies mentis resplendet. Hinc est, quod Moyses in monte cum Domino quadraginta diebus 100 conuersatus splendidam faciem scribitur protulisse ex consortio sermonis Domini . Qui enim in monte superne contemplationis commoratus fuerit, ab ipso Spiritu Dei cum quo unum sit, quamdam sanctitatis faciem producit; unde Apostolus: Reuelata, inquit, facie Domini gloriam speculantes in eamdem imaginem transformamur, a claritate in claritatem, tanquam a Domini Spiritu . Qui ergo Spiritu Dei aguntur, ab ipso Spiritu transformantur in imaginem Christi secundum interiorem hominem, a claritate in claritatem, ut qui aliquid claritatis ex eo in faciem interioris hominis  traxerint, qua eum lucidius agnoscant, quanto ei plus appropinquant, contemplatoria claritate, tanto plus claritatis sibi ex eo contrahant, per quam eum semper clarius et uerius agnoscant. Unde et Ezechiel, cum sanctorum animalium uisionem describeret, dixit: Similitudo hominis in eis . Quidquid enim iustitie et mansuetudinis, quidquid modestie et humilitatis, quidquid patientie et pietatis, quidquid postremo unquam sanctitatis habere potuerunt uel possunt electi Dei, ab illo singulari homine Domino Iesu Christo traxerunt, et ab illa principali sanctitatis facie illustratam, ipsi quoque quamdam suo modo sanctitatis faciem conceperunt.

Talem, inquit, dilectus faciem tuam a mea gratia spiritualiter deductam, o dilecta, ostende mihi, hoc  est ad laudem mei nominis in publicum procede, pulchra actionis et sermonis specie, ut proximi tui uidentes opera tua, glorificent Patrem tuum qui in celis est , ipsique ex recte composito actionis et sermonis tui uultu sue quoque mentis et intentionis uultum componant.

Sonet uox tua in auribus meis, tum in auribus Domini uox predicantis sonat quando uoci mee concordat, ut quod foris ad aures hominis per uocem sonat; hoc in Dei auribus per fidem loquatur. Et pulchre cum premisisset, ostende mihi faciem tuam, subdit, sonet uox tua in auribus meis, ut ostendat quod corde creditur ad iustitiam, ore autem confessio sit ad salutem ; per faciem  enim notitia fidei, per uocem uero sonus predicationis exprimi [potest].

Amplius: Ostende, inquit, mihi faciem tuam, sonet uox tua in auribus meis, hoc est tali intentione ex illo angelico sancte solitudinis tue dormitorio in publicum procede actione et predicatione, ut me solum conscientie tue testem admittas, non ut humanis te exponas fauoribus, sed ut meis tantum placeas conspectibus. uox enim tua dulcis, et facies tua decora. Ideo enim, procedere debes, quia hoc in pulchritudine morum et sermonum tuorum dulcedine proximi tui attendere possunt, unde et suorum prauitatem morum corrigant, et recte fidei integritatem capiant.

111 Plerumque autem et ipsa uultus et habitus  ostensio uox quedam mentis est et ut quidam dicit:

Sepe tacens uocem uerbaque uultus habet.

Unde de illa que tristitiam mentis uultus diuersitate pretendebat, post ablatum sterilitatis opprobrium scribitur, quia: uultus eius non sunt amplius in diuersa mutati . Diuersitas quippe uultus diuersitatem animi ostendebat, sed ablata causa diuersitatis huius, rectum et compositum animum rectus quoque et compositus loquebatur uultus. Sed hec uox honestatis in exterioris hominis uultu et habitu constituta, tunc in Dei auribus sonat, quando hanc pro sola eterne uite gloria promerenda immutabiliter seruat. uox, inquit, tua dulcis et facies tua decora: uox, inquit tua que interpres animi est et uel moribus, uel lingua loquitur,  predicat enim et docet, siue bene agendo, siue bene loquendo; hec, inquit, uox que est dulcis, sonet in auribus meis, quia ualde mihi placet illa uita, que et agit et docet bona, hoc in se dilectione Dei et proximi agente ut et Deo placeat, et proximum edificet. Et facies tua decora, quia hoc ex intentione et fide tua que utraque mihi soli cognita est, perficit, ut quod agis uel dicis dignum sit laude mee approbationis. Hac ergo specie et pulchritudine tua intende, prospere procede et regna, ut quia tali mihi uirtutum dote coniungeris, sponsi tui qui Rex est, non incongrue Regina dicaris, cum me regente et instruente, et te ipsam rationabiliter regere, et aliis regimen animarum noueris impendere.

 Sed quia hanc suauitatem et pulchritudinem recte fidei et recte predicationis plerumque heretici peruersa doctrina deprauant, ut simplicium corda peruertant, uox dilecti facit apostropham ad ipsius fidei et predicationis huius magistros cum subdit, capite nobis uulpes puruulas.


uERS. 15.---Capite nobis uulpes paruulas que demoliuntur uineas; nam uinea nostra floruit.

uulpes sunt heretici, propter dolositatem et astutiam qua decipiunt incautos argumentis uerborum, qui semper querunt latebras in quibus doceant, eaque peruerse sentiunt, facientes seorsum conuenticula, ne eorum prauitatem sancta et catholica deprehendat Ecclesia. Dicuntur autem uulpes paruule,  siue propter ipsorum hereticorum fictam humilitatem, siue propter argutissime exquisitarum sententiarum subtilitatem, quibus maxime mentes demirantium sed minus intelligentium, prauis suis cogunt fauere doctrinis. Capite, inquit, nobis; tunc enim heretici Deo capiuntur quando a Catholicis doctoribus per recte rationis assertionem, quam nullis argumentis destruere possunt, diuina precurrente gratia ad matris sue sancte Ecclesie sinum de 112 quo errando recesserant reducuntur, et fidem quam prius impugnabant, uerbis et exemplis confirmant Capite, inquit, nobis uulpes paruulas, ac si aliis uerbis dicat subtiles et callidos recte fidei corruptores, propriis conuincite sententiis, et probabili ratione quam non possint omnino refellere, in  nostre partis compellite transire conturbernium: Comprehendam enim sapientes in astutia sua, perdamque sapientiam sapientium, et prudentiam prudentium reprobabo , ut cum rationem recte uiuendi siue docendi agnouerint, sua eis sapientia displiceat, et quod per eam prius astruere nitebantur, agnita ueritate destruant, atque cum meis fidelibus unum fiant.

uinea enim nostra floruit, hoc est uel Ecclesia uniuersalis uel particularis, uel aliquis fidelis indiuiduus et singularis initium recte uiuendi uel credendi arripuit, et ideo remouendi uel capiendi sunt, si qui inter eos non recte uiuentes, uel credentes surrexerint, ne teneram fidem pietatis opera, et praui dogmate et prauis exemplis suffocent.

 Neque absurdum est, ut credimus, si unam quamque fidelem animam, uineam Domini dicimus, sicut uniuersalem uel particularem Ecclesiam propter consimilem uirtutum propaginem, et uinum spirituale quod letificat cor hominis , que in unoquoque indiuiduo fideli possunt exuberare per gratiam Spiritus sancti, sicut et in uniuersali uel particulari Ecclesia. Debet enim unusquisque cultro spiritualis exercitii sacramenta uitiorum precidere, terram cordis sui sarculo intime considerationis euertere, et si quod terrenum uel sordidum cogitatione, uel opere admiserit, radici cordis in memoria habendo circumponere, crebrisque lacrymarum fontibus penitendo irrigare, omnem boni propositi sui intentionem, ad Christum, qui est lignum uite,  ne iterum ad terrena defluat, alligare, atque in eius semper adiutorio et sustentatione sperare, siue in ligno crucis Christi herere, mortificationem eius in corpore suo circumferendo, talique modo, Spiritus sancti gratia mens assidue culta et curata semper fructuosior fiat, dicaturque iuxta prophetam uinea Sorec, quod electam et pulchram sonat. Unde Domini in Euangelio sententia est de uinea sterili, et uinea fructum faciente, ubi se uineam, et discipulos palmitem, Patrem uero agricolam uocat: Omnem, inquit, palmitem in me non ferentem fructum, tollet eum Pater, et omnem qui fert fructum purgabit eum, ut fructum plus afferat . Si ergo Saluator uitis est et nos palmites, et Deus Pater agricola, quandiu precepta Dei seruamus semper  excolimus et cultura nostra purgatio est, ut fructum plus afferamus: Non enim est uolentis, neque currentis, sed miserentis Dei , cuius adiutorio semper indigemus, ut ad finem boni propositi perueniamus.


113 uERS. 16, 17.---Dilectus meus mihi, et ego illi, qui pascitur inter lilia donec aspiret dies, et inclinentur umbre.

Non simili modo neque pari ratione constituitur dilectio diuina et humana, que quamuis equiuoce dicatur, diffinitionis tamen ratione ualde diuersa est, dum inter huiusmodi affectiones carnis et spiritus nulla prorsus sit comparatio. Habet enim dilectio diuina semper quoddam relatiuum, porro dilectio  humana non semper, quia plerumque diligens non diligitur, nec est eadem utrobique consequentia. Consequitur enim ut homo diligens Deum diligatur a Deo, dum non sit aliud Deum diligere, quam iuste et pie uiuere, sitque consequens ut iustos et pios Deus iustus et pius diligat, quando talis affectio ex ipsius gratie proueniat dono: non autem consequitur ut homo diligens semper ab homine diligatur, quia licet plerumque non tamen semper istud relatiuum carnalis affectio operatur; semper autem hoc operatur diuinitatis affectio, iuxta Saluatoris sententiam qui dicit, qui diligit me, diligetur a Patre meo et ego diligam eum et manifestabo ei me ipsum . Nam huius dilectionis relatiuum conuertitur, ut quia diligit diligatur,  et quia diligitur diligat, hoc operante in electorum cordibus precedente gratia, ut uideant dilectione diuina que et in unoquoque sua diligit dona. Unde hic dilecta loquitur de dilecto, dilectus meus mihi et ego illi. Proprium est enim relatiuorum ad conuertentiam dici, quod enim predicatur de dilecto e conuerso predicatur de dilecta: nam dilectus alicuius dilectus est et dilecta alicuius dilecta. Fit ergo hoc modo ista relatio ut dicatur dilectus dilecte, dilectus et dilecta, dilecti dilecta: dicat ergo dilectus meus mihi et ego illi; ac si dicat: Quia hoc mihi dilectus suam contulit gratiam ut ei placeam recta fide et operatione, idcirco mihi dilectus est et quia cum mihi liberum dederit arbitrium uocanti gratie obedio precepta eius seruando, ideo sum ei dilecta:  nisi enim me diligeret ex misericordia, ego eum diligere non possem ex gratia, ipse me non diligeret ex misericordia. Siquidem quidquid boni mihi adiacet uelle, posse agere, perficere totum ex eius habeo munere .

Qui pascitur inter lilia. Ecce causa cur ei sim dilecta, pascitur enim, id est delectatur candore, hoc est munditia et castitate mentis et corporis et suauissimo odore uirtutum, que quoniam per gratiam suam ex meo respirant amore, ideo me dignam sua fecit dilectione.

Donec aspiret dies et inclinentur umbre, hoc est donec die illo uero et eternali future beatitudinis clarescente, et huius mundane miserie et tribulationis nocte recedente 114.

 Cum erit Deus omnia in omnibus  plenam et perfectam et incommutabilem sue uisionis mihi dabit remunerationem ubi ipse in me suorum pulchritudine donorum et ego in eo eterna corporis et anime incorruptione pascantur.

Quia uero hec mutua quam posuimus dilectio semper conuenit cuique patri et filio, hoc proprium est eorum que dicuntur ad aliquid, ut hoc ipsum quod sunt aliorum dicautur, uel quomodolibet aliquid ad aliud. Quidquid enim in natura relationis agnoscitur, id cum alio necesse est consideretur: nam cum dicitur pater, necesse est ut sit filius cuius pater dicatur, eodemque modo per conuersionem dicendum de filio. Si ergo sancti filii sunt Dei,  per dilectionem et mandatorum eius obseruationem, necesse est ut ipse Deus pater eorum dicatur per gratiam, per conditionem et per gubernationem, et e conuerso, si Deus pater, ipsi filii. Unde et hic non absurdum est dicere, dilectus meus mihi in patrem, et ego illi in filium uel filiam; dicit enim ipse Deus quodam loco de suis: Ego ero illis in patrem et ipsi erunt mihi in filios et filias .

Siue alio modo dicamus, prope consimilem uidetur habere sensum relationis, ut cum dicitur dilectus meus mihi, subaudiatur adiutor et protector est; et ego illi, subaudiatur obediens sum. Hec quoque sibi conferuntur ut quia mihi adiutor et protector est, ideo illi obediens sim, et quia illi obediens sum, ille mihi suum impendat adiutorium.

 Qui pascitur inter lilia, quia delectatur candore uirtutum et munditia cogitationum et operum, sicut dicit quodam loco: Et ego mundis intersum cogitationibus ; et sicut scriptum est: Beati mundo corde, quoniam ipsi Deum uidebunt , tandiu gratie sue in me operatur effectum, donec dies intelligentie et scientie spiritualis elucescat fugato caligine ignorantie, uel carnalis intelligentie. Quo enim magis mens Deo in uirtutum profectibus iungitur, eo altius in diuine contemplationis subtilitate eleuatur.

Siue donec dies est, hoc est lux et splendor bonorum operum qui in mea mente per diuine gratie inhabitationem effulsit, ad aliorum corda uerbo et exemplo resplendeat, et ab eis omnem prauitatis et  malitie umbram siue noctem remoueat: fructus enim lucis est in omni bonitate et iustitia et ueritate.

Reuertere: similis esto, dilecte mi, capree, hinnuloque ceruorum super montes Bethel.

Dum pasceretur dilectus inter lilia candentis et uirtutibus redolentis anime, tantum ipsam animam caritatis sue dulcedine reficit, ut terrena despiciens tota in celestibus suspenderetur, nec tamen sicuti est incircumscriptam diuinitatem 115 comprehendere posset. Unde cum omnem sensum excedentem et quasi quodammodo fugientem dilectum persequitur toto mentis conatu, quia incomprehensibilis et ineffabilis est, tam immense claritatis  iubare repercutitur, nec ultra eum persequendum existimat, quem nullo modo comprehendi posse considerat. Huic enim de sanctis animalibus scriptum est, quia cum fieret uox supra firmamentum, stabant et submittebant alas suas . Firmamenti quippe nomine uirtutes superne designantur, que aliis angelorum cetibus de celo cadentibus ipse in amore Dei firmiter perstiterunt. uox uero in mente est quidam sonus intelligentie; sed uox alia fit sub firmamento, alia de firmamento, atque alia super firmamentum. Sanctis quippe mentibus de terrenis ad superna se subleuantibus uox fit sub firmamento, quando aliqua de uisibilium natura, ordine, qualitate, subtiliter intelligunt, uox autem fit de firmamento, quando illorum supernorum  spirituum ineffabilia et eterna gaudia pensant; uox uero super firmamentum fit, quando aliquid de Diuinitatis celsitudine contemplando cogitant, de qua quia nichil ad plenum sicuti est, comprehendere possunt, stantes et ultra progredi non ualentes, humiliter alas contemplationis deponunt et eum quem incomprehensibilem esse intelligunt obstupescunt, obstupescentes uenerantur et expauescunt, expauescentes diligunt, diligentes quandoque sicuti est conspiciunt.

Quia ergo in Diuinitatis contemplatione dilecta deficit, quasi iam auolantem dilectum diu consequi non potest, reuocat et ut saltem humanitatis sue sacramenta, quoquo modo reuelare dignetur, implorat  dicens: Reuertere, dilecte mi, similis esto capree aut hinnulo ceruorum super montes Bethel; ac si aliis uerbis dicat: Quoniam diuinitatis tue sublimitatem perfecte capere non ualeo, uidemus enim nunc per speculum in enigmate , saltem concede mihi humanitatis tue scrutari et intelligere ueritatem, ueritatis rationem, rationis utilitatem; ueritatem in fide, rationem in causa, utilitatem in cause fine. Credimus enim te hominem factum hac ratione ut saluares genus humanum, cuius finis uita eterna est.

Sed in huiusmodi cause actione similis fuisti capree aut hinnulo ceruorum, quia de stirpe patriarcharum natus, ueluti seruorum hinnulus uelociter humane salutis ordinem dispensasti; nam  postquam predicare cepisti, tribus et semis annis tam celebris et mirabilis negotii uniuersale bonum peregisti, passus uero cito post triduum surrexisti; et post quadraginta dies celos ascendisti, talisque excursus et recursus fuit quasi capree aut hinnuli ceruorum salientis in montibus.

116 Sed iste excursus siue recursus tuus fuit super montes Bethel, id est domus Dei que est Ecclesia, cuius profectus et institutio agebatur in excursu et recursu isto, super cuius montes, hoc est apostolos ceterosque sanctos predicatores quasi uelox hinnulus prompto tue gratie munere concurristi, quando eos repentino Spiritus sancti aduentu docuisti, ut quod alii per longa temporum spatia uix capere possunt, isti uno momento attingerent.  Quo enim uelocior potuit saltus tuus super hos montes esse, quam una hora omnium linguarum scientiam dare.

Harum ergo rerum omnium sacramenta concede ut intelligam, intelligens in his meditare ualeam, ab his fide et opere non recedam, fide credendo, opere pro posse imitando. Similis enim es capree aut hinnulo ceruorum in corde meo, quando ista dispensationis tue sacramenta reuoluo, quomodo scilicet ad hec instituenda de celo in uterum uirginis, de utero in crucem, de cruce in sepulcrum de sepulcro denuo in celum quasi quibusdam saltibus cucurristi. Similitudo autem ista mihi apparet super montes Bethel, hoc est in Scripturis quas tenet  et ueneratur sancta Ecclesia, que uidelicet Scripture montes sunt propter altitudinem sensuum qui continentur in eis, ex utilitatibus preceptorum diuinorum siue ex sacramentis et rebus sacramentorum.

Sed quia tota uis dilectionis huius inter dilectum et dilectam pendet ex fide sacramentorum et obseruantia diuinorum mandatorum omissa intentione illa querendi, qua Deum in sua natura comprehendere uoluit, sed minime potuit, cepit intendere qualiter Deum per fidem et iustitiam comprehendere posset. Si enim iuxta Ioannis uocem Deus caritas est , fidem uero et iustitiam habere Deum est diligere, profecto caritatem istam habere est Deum habere.

 Quid autem caritatem istam dicimus, nisi omne illud bonum, quod potest animo concipi, corde credi, ore confiteri, opere exerceri? nempe omne istud nemo consequitur bonum, nisi qui perfecte diligit Deum, et nemo diligit Deum, nisi qui hoc consequitur bonum, sicut paulo superius positum est, dilectus meus mihi et ego illi.

Hoc etenim bonum quedam est uia, que ducit ad meliora comprehendenda, cuius uite terminus et clausula est uita eterna. uerum quoniam non parua difficultas est huiusmodi bonum inueniendi, dum sint perpauci qui perfectam Dei caritatem habeant, subdit dilecta, enarrans ordinem inquisitionis et inuentionis huius non facile prouenientis:



CAPUT TERTIUM.


 117 uERS. 1.---In lectulo meo per noctes quesiui quem diligit anima mea; quesiui illum, et non inueni.

Lectuli nomine requies et tranquillitas mentis designari potest; quia dum a seculari strepitu, per cogitationem quiescimus, subtilius appetendi boni qualitatem et modum inuestigare possumus, cuius boni finem intelligere, Deum est inuenire: finem autem dicimus, non quo desinat esse, sed quo perfecte incipiat esse. In lectulo ergo suo dilecta dilectum querit, quando in requie mentis sue, bonitatis et discipline et scientie rectam regulam intelligere cupit.

Sed per noctes querit, quia in subtilium rerum consideratione mentis oculus caligat, ne statim per  se quod querit uidere preualeat. Unde dilectum quem querit minime inuenit, quia ipsa difficultas intelligendi quamdam efficit moram inueniendi.


uERS. 2.---Surgam et circuibo ciuitatem: per uicos et plateas queram quem diligit anima mea: quesiui illum et non inueni.

118 Quid ergo agendum est? profecto ut ab illa quiete mentis in qua sola proprio sensu iacet, surgat ad studium requirendo etiam aliorum sensus, actiones et conscriptiones, ut quod per se intelligere non preuale, ex illorum dictis et scriptis percipiat.

Hoc est enim ciuitatem circuire, et per uicos et plateas dilectum querere, Ecclesiam percurrere et  sanctorum doctorum sententias perquirere, per latam et angustam gradientes inuestigare, et si qua in eis uestigia sanctitatis sint considerare, quia nonnunquam seculares aliquid de bono opere habent quod sit imitandum et etiam pro posse imitandum. Lata quippe uia est secularium, angusta sanctorum, quia multi sunt qui per latam, pauci uero qui per angustam uiam gradiuntu .


uERS. 3.---Inuenerunt me uigiles qui custodiunt ciuitatem: Num quem diligit anima mea uidistis?

Circumeuntem autem ciuitatem et uicos et plateas, uigiles inueniunt, quia studiose menti Ecclesie documenta inuestiganti historiam quoque que est uia quasi lata, quia aperta et ad intelligendum facilis, allegoriam quoque que est quasi augusta uia, quia  subtilis et ad intelligendum difficilis inspicienti, et si qua in eis fidei et operationi utilia ac necessaria sint perquirenti, sancti doctores sententiis suis et auctoritatibus occurrunt, atque dilectum quem querebat intelligenti et imitari cupienti ostendunt. uigiles namque dicuntur, de quibus Dominus dicit in Euangelio: Beati serui illi quos cum uenerit Dominus, inuenerit uigilantes . Sancti quippe doctores in corpore constituti uigilabant, et adhuc uigilant doctrina et operatione sue et proximorum utilitati, corpore uero exuti uigilant et uigilabunt scriptis et exemplis, in sui quidem remunerationem, in proximorum autem salutem. Qui uidelicet uigiles, custodiunt ciuitatem, quia sancti doctores sanctam uniuersalem Ecclesiam testimoniorum et  exemplorum suorum rationibus et auctoritatibus confirmant et protegunt, et sancte fidei hostibus inexpugnabilem faciunt.

Tales ergo uigiles dilecta cunctabunda suscitatur, dicens: Num quem diligit anima mea uidistis? Num, inquit, in uestris scriptis et gestis potestis ostendere et probare Deum uos ita dilexisse, ut sane uitam uestram et doctrinam imitari dilectum sit inuenire?


uERS. 4.---Paululum cum pertransissem eos, inueni quem diligit anima mea; tenui eum, nec dimittam, donec introducam illum in domum matris mee, et in cubiculum genitricis mee.

119 Sed quia effectum inuentionis non elongat perseuerantia inquisitionis, subiungit: Paululum  cum pertransissem eos inueni quem diligit anima mea: cum enim sanctorum Patrum facta et scripta aliquandiu pertransit legendo seu audiendo, tandem dilectum inuenit intelligendo et imitari cupiendo.

Quia uero hic quod intellexerit quasi inuentum dilectum fide atque opere obseruare deliberat, subsequitur dicens, tenui illum nec dimittam donec introducam eum in domum matris mee, et in cubiculum genitricis mee. Quod autem cum desiderio et auiditate studiose queritur, inuentum carius habetur et fortius tenetur. Unde dilecta, id est sancta anima, postquam Ecclesiam circuendo et sanctorum Patrum dicta et facta frequenter inspiciendo recte uiuendi seu docendi normam, quasi ipsum Deum intelligens  dilectum inuenit. Siquidem recte uiuere et docere est Deum habere, tenet firmiter memoria, nec dimittit, donec aliis quoque eum docendo et agendo insinuet et in eorum sensum per fidem et dilectionem introducat, non quod post hanc introductionem tenere illum desinat, sed quod aliis quoque huius gratie participium, et uirtute diffuse, in se per Spiritum sanctum caritatis secum sempiternaliter conferri cupiat. Nam dictio ista donec pro determinatione, sed pro sempiterno posita esse intelligi debet, ac si dicat: Tam diu illorum tenaci memorie commendabo, meo illum et aliorum sensui miserendo, donec ita firmetur in nobis fide et actione, ut ultra a mente nostra decidere non possit.

 Loca autem introductionis huius non putandum quod absque ratione ita distincte et differenter ponantur, hoc est domus Matris et cubiculum genitricis. Cum enim uniuersitas Ecclesie propter diuersitatem sensuum et studiorum in tria diuidatur, hoc est in paruos, mediocres et magnos; domus quidem omnes recipit, cubiculum autem non omnes; sed magnos tantum, et qui aliquid specialitatis differentius ab aliis consequuntur: domus namque queque euidentior et amplior locus est; in qua non tantum Dominus, sed et tota familia intrat, publicus uniuersalis Ecclesie locus est; cubiculum uero quidam singularis et quasi priuatus in Ecclesia locus, ad quem nullis nisi ecclesiastica dignitate et ordine sublimatis patet accessus et introitus quorum est professio specialiter Deo adherere. Nomina uero  relatiua ut pater et mater que hoc quod sunt aliorum semper dicuntur tribus modis accipiuntur, hoc est 120 natura, affectu, adoptione, quorum primo omisso duo reliqui modi ad huius loci matrem uel genitricem aptari possunt. Mater enim cuiusque fidelis est sancta Ecclesia affectu et adoptione, quia ei quem sibi per fidem adoptauerit, in filium, sancte et iuste uiuenti semper suum pandit affectum. Et ut aliquid hic distinguamus, dicamus genitricem quoque eius esse, secundum hoc quod eum generat, ad sancte uite honestatem et utilitatem informando, uel sacre Scripture paginis instruendo, sicque in uirum perfectum uirtute et scientia iuxta mensuram que adiutrici placet gratie educando.

 Introducit igitur dilecta dilectum in domum matris sue, quando Deum quem agnoscit fide et opere, sancte matris sue Ecclesie filiis, hoc est paruis, mediocribus et magnis ostendit, et sanctorum exemplis actuum et diuinarum documentis Scripturarum, quas nunc ad solam profert litteram, nunc ad mysticum interpretatur sensum, ut eas omnes, hoc est parui, mediocres et magni pro sua quique capacitate attingant; parui quidem ad litteram tantum, mediocres et ad litteram et ad mysticum sensum, sed ex parte et non perfecte; magni et ad litteram et ad mysticum sensum, non ex parte sed perfecte, et qui adhuc altera, et aliis quasi inscrutabilia inuestigare, et intelligere possunt. Unde eis  tantum dilectus in cubiculo genitricis ostenditur, quia eis subtilitas et discretio preceptorum et quedam arcana discussio sacramentorum diuinorum ex secreto erudientis Ecclesie operitur.

Post autem ista dilecte inquisitio, inuentio et introductio, hoc etiam modo accipi, ut ad precedentem sensum, in quibusdam aliter, in quibusdam uniformiter dicantur. Aliter enim lectuli nomine carnalis uoluptatis dissolutio secura, et securitas dissoluta intelligi potest, ubi quia peccati nox est, Christus non inuenitur; quocirca de hac inutili et misera quiete, peccator prompti animi studio surgat, et ut uniformiter iuxta superiorem sensum dicamus, sanctam Ecclesiam pia intentione percurrat, cuius uigiles, id est doctores pertransiens, legendo  et audiendo discat qualiter mores corrigat. Deumque quem in lectulo male securitatis, inuenire non poterat, in ciuitate uirtutum inueniat, atque tamdiu proficiendo crescat, quousque eum introducat in domum matris sue, quam est aliter dicere mundum istum qui est locus et habitatio humane propaginis, ueluti matris uniuersalem hominem procreantis. Aperte enim omnibus predicat, quanta sibi fecerit Deus, et ad sui exemplum prouocans hortatur, quatenus carnali uoluptate contempta, obliuiscantur domus huius matris sue seculum relinquendo.

Cumque hoc modo introduxerit 121 dilectum in domum matris sue per actiuam uitam, postremo tantum proficit, ut eum introducat per contemplatiuam uitam in cubiculum, hoc est in secreta solitudinis  siue eremi, siue monasterii, quod est uniformiter dicere genitricis, id est Ecclesie, que eum generat, nutrit et informat ad honestatem monastice uite, quam ipse postmodum tanta uirtutum excellentia precellit, ut eius exemplo et doctrina magis ipsa Ecclesia proficiat, quam ipse antea eius eruditione profecerit, hocque sit dilectum introducere in cubiculum genitricis sue.

Cuius studium et propositum diligens et laudans dilectus filias Ierusalem, id est simplices in Ecclesia animas alloquitur que ideo dicuntur filie non filii, quia pre infirmitate mentis nondum possunt ad ea conscendere ad que perfecti quique uirilitate animi peruenere. Adiuro uos, inquit, filie Ierusalem, etc.


 uERS. 5.---Adiuro uos filie Ierusalem per capreas, ceruosque camporum ne suscitetis neque euigilare faciatis dilectam, donec ipsa uelit.

In cubiculo enim monastice conuersationis quiescentibus mente et corpore, sepe talis causa prouenit ut necesse sit illum contemplatorium oculum aliquantisper deponere et proximorum utilitati uel necessitati in aliquibus prouidere; sed quia sunt alique infirme mentes que hoc a prepositis suis frequentius fieri uolunt et magis ut ad exteriorem suscitentur et euigilent exigunt, quasi quibusdam adiurationibus prohibentur, sententiis et auctoritatibus Patrum per latitudines sanctarum Scripturarum discurrentium, sed ut potius eorum arbitrio relinquant,  qui per spiritum discretionis intelligunt, quo loco et tempore ad hoc officium debeant euigilare.

Quasi enim quedam capree et cerui sunt sanctarum sententie Scripturarum, siue ipsarum auctores sententiarum quia dum terrena relinquenda et celestia appetenda proponunt, quasi quosdam saltus de terris ad celos ostendunt, dumque feruentes et sollicitos in bono opere esse precipiunt, quamdam mentis agilitatem eis habendam pretendunt; scriptum est enim: Que sursum sunt sapite, non que super terram, que sursum sunt querite, ubi Christus est in dextera Dei sedens; et alibi: Nostra autem conuersatio in celis est; et in alio loco: Festinate ingredi in illam requiem; et iterum: Festinantes et  properantes in occursum Domini; et alibi: Sic currite ut comprehendatis; et Dominus in Euangelio: Currite dum lucem habetis ne uos tenebre comprehendant; et alibi: Leuate capita uestra quoniam appropinquat redemptio uestra; et in Psalmo: Beatus uir cuius est auxilium abs te, ascensiones in corde suo disposuit in ualle lacrymarum .

Ecce capree et cerui diuinorum 122 camporum, que ostendunt utilius esse, in cubiculo contemplationis dormire, quam ad exteriora negotia uigilare, non quod omnino ista omitti debeant, quando proximorum exigit utilitas uel necessitas, sed quod melior sit pars Marie, quam Marthe.

 His ergo aliisque similibus sententiis quasi quibusdam percantationibus adiurat dilectus filias Ierusalem, ne leuiter et sine causa compellant proximos de intima quiete descendere, et ad exteriores actiones migrare. Unde uos, o filie Ierusalem, que uisionem pacis uidetis, ita tamen, si Spiritu ambulatis, et facta carnis mortificastis , caro enim concupiscit aduersus spiritum, spiritus autem aduersus carnem , quorum bellis carere, est uisionem pacis uidere, semper sancte contemplationis secretum diligite, semper dilectum istum, hoc est Dominum Iesum Christum in cubiculum  mentis uestre introducere studete, ut cum uos Spiritus diuine caritatis assumpserit, et omnia terrena despicere docuerit, audiatis cum propheta post uos uocem commotionis magne: Benedicta gloria Domini de loco suo .

Locus enim glorie Dei estis, quando eum per amorem sanctitatis in cordibus uestris suscipitis, et si quid uirtutis et gratie per humilitatem, patientiam, obedientiam et castitatem, aliaque pietatis opera ex uobis respergitis, gloria Dei est, ex quo et per quem id habetis, atque idem ipse benedicitur, in cuius laudem et gloriam proficit totum quod in uobis honestatis et discipline conspicitur.

Hec est enim uox commotionis magne, quia qui per spiritum subleuantur, tanta compunctionis gratia  commouentur, ut grauibus se lamentis afficiant, uel quod adhuc peccatis suis obligantur, uel quod tamdiu a celestis uite gaudiis differuntur.

Post uos quoque uocem commotionis magne auditis, quando huius seculi tumultus et gaudia fugitiua attenditis, sed ex amore eternorum gaudiorum animo postponitis, atque ea que retro sunt obliuiscentes, et in futurum uos extendentes, sequimini ad palmam superne uocationis, ut huius uocis auditio sit uestra non parua consolatio, dum dicitur: Benedicta gloria Domini de loco suo.



123 LIBER TERTIUS.



CAP. III.---Continuatio.


Legimus in historia Regum, quia cum Eliseus propheta interrogatus esset a rege Isrel dicente: Quare congregauit hos tres reges ut traderet eos in manus Moab? post aliqua: Adducite, inquit, mihi psaltem; cumque caneret psaltes, facta est super eum manus Domini, et dixit: Facite alueum torrentis huius fossas et fossas . Patet in hac re spiritum prophete, prophetis non semper adesse ideoque propheta quiescente in se spiritu adduci fecit psalten, ut canente psalte spiritus qui in eo quodammodo quiescebat concessus  suscitaretur et uideret sibi super quo interrogabatur.

Sed quorsum huius exempli prolatio? profecto  ad uestram, o dilecte sorores, et ad meam spectat intentionem. Nam quia humilitati uestre uidebatur, quod Spiritus sancte dilectionis in uobis requiesceret, et quasi otiosus esset: utile ac necessarium indicatis aliquem uobis adducere psalten, quo canente ille qui in mente uestra quasi obdormierat spiritus excitaretur duplicem, ut reor, ob causam siue ut quemadmodum Saulis furorem Dauid canens mitigauit, ita si quid subito inequalitatis menti uestre subriperet canentis dulcedine componeretur,  siue si quid minus feruoris in diuina dilectione uester haberet animus, quadam intima ui carminis accenderetur.

Cum ergo hec uestra esset intentio, nescio quo spiritu meam paruitatem nichil tale canere scientem adduxistis, et huius psaltis mihi officium iniunxistis. Quid agerem? in una parte affectus uester impellebat, in altera parte ingenii mei periculum repellebat. Tandem de adiutorio Dei et orationum uestrarum suffragio presumens, psaltes uester esse quamuis indoctus non refugi, quoniam apud dilectionem uestram excessum meum facilem fore estimaui, et quod iuxta magni oratoris sententiam, uirtus quam caritas sequitur, minime repudianda est; sed que est uirtus mea? Parua certe et que  pene nullius sit potentie in tanti officii arduo opere. Si quid tamen aliquo modo potest caritas, hoc administrat.

Sed hec quidem uestra fuit intentio, porro mea fuit intentio parere rogantibus, et aliquid canere unde uester excitaretur spiritus. Ecce autem imperitia obstat beneuolentie dum hoc periti cantoris esse debeat, ut sciat et prodesse et delectare iuxta illud Flacci:

Omne tulit punctum qui miscuit utile dulci.

 124 Ferunt seculares littere, quod quidam Orpheus cantu suo lenierit tigrides et leones, per similitudinem scilicet, eo quod bestiales et siluestres hominum mores rationabili orationis sue sententia edomuerit. Amphion quoque dictus est saxa mouere sono testitudinis et prece blanda ducere quo uellet, eo quod duros et incompositos hominum mores recte et suaui rationis modo composuerit. Magna ergo est peritia canentis carminis sui modo mutare animos audientium. Sed ego non estimo huius mee inchoate cantionis modum apud uestram sanctitatem ad hoc ualuisse, non propter uestri ingenii tarditatem, sed propter mee inscitie densitatem. Nam imperitus cantor est, qui nescit proprietatem uocum et modorum,

    Et cytharedus
Ridetur, chorda qui semper oberrat eadem, 
Unde post aliquam decantatam huius excellentissimi cantici partem decreueram potius silere, quam ultra tantas meas ineptias detegere.

Sed quia nonnunquam ab imperito artifice factam de eadem materia formam peritus artifex operose reformatam facit quasi alteram, et peritus cantor carmini dissono et quasi discolorato reddit proprium, perpurum et integrum colorem: ego quoque ex hoc animatus causa dilectionis uestre, ad ea que relinquere cogitaui cum adiutorio Dei reaccingar, ut si aliquod detortum et incompositum opus  fecero, doctus aliquis et peritus materiam inueniat, unde ingenium suum meliorem illi et utiliorem, siue uiuaciorem acquirendo formam et colorem exerceat, si tamen ipsum opus rasuram uel meritam effugerit flammam.


uERS. 6.---Que est ista que ascendit per desertum sicut uirgula fumi ex aromatibus myrrhe et thuris, et uniuersi pulueris pigmentarii?

Iam dilecta dilecti cubiculum intrauit, iam aliquantulum osculo illius appropinquare cepit, quia ab illecebris et curis uite secularis euolauit, a quibus fugiens se elongauit, et in solitudine sui corporis et animi mansit. Solitudo autem corporis est, quietum esse in loco sibi deputato, neque uagari per exteriores sensus circa mundi huius negotia uel  locutione, uel actione. Solitudo uero animi est nullis exterioribus occupari uel cogitatione uel uoluntate.

Que nimirum solitudo magna est mentis ascensio. Mirantur autem filie Ierusalem mirabilem dilecte ascensum per desertum, quia infirme mentes ualde stupent et laudant singularem uitam soli Deo uacantium et nullam curam mundialis honoris et commodi habentium. Ait ergo: Que est ista que ascendit? Sed priusquam huiusmodi describamus ascensum, consideremus quod et quale sit desertum per quod fit iste ascensus. Primoque intelligamus et ascensum et desertum utrumque, equiuoce appellari, quia uno nomine diuersa significare possunt. Ascensus quippe est corporis ascensus et cordis

 125 Desertum Ecclesia gentium; desertum Synagoga Iudeorum, desertum mundus, desertum separatus aliquis locus, desertum excerptus omnibus mundi curis animus.

Desertum autem dicitur a deserendo, eo quod deserat et deseratur; quia et deserit continentem et deseritur a continente: uero gratia mundus deseret se continentem, quia nullo modo potest accidere sui affectione ad animam sanctam, omnia huius mundi pro nichilo reputantem, deseritur a continente quia nulla ratione consentit anima sancta mundi uoluptatibus uel actionibus communicare, ne ab eo forte retenta, difficile aut nunquam possit euadere.

Continentiam uero istam appellamus et secundum  generalem corporis situm, qui est bonorum et malorum et secundum animi situm qui est specialiter bonorum, et specialiter malorum iuxta affectionem boni et mali.

Situs corporis locus est exterior: situs animi locus interior: et nonnunquam prodest uel obest locus exterior loco interiori. Diximus autem paulo superius desertum mundum siue aliquem locum sepositum, siue exemptum a mundi curis animum. Exempto autem a mundi curis animo, obest mundus non secundum substantiam sui, sed secundum malitie sue affectionem; prodest uero sepositus locus non secundum naturam sui, at secundum quietem et mundam ab eo strepitus remotionem. Prodest ergo secundum hoc et obest exterior loco  interiori. Dicamus ergo quare singula illa que supra posuimus deserti nomine noncupentur.

Ecclesia quippe gentium quamdiu in gentilitate mansit desertum quoddam fuit, quia nondum in ea religionis alicuius cultus et sacrarum legum uel sanctionum frequentia erant, sed quasi bestiarum cubilia propter bestiales hominum mores, in quibus ipsa ratio et lex naturalis ita fuerunt sopita ut non possint discernere, quid honestatis proprie uite, uel quid reuerentie et subiectionis Creatori deberent. De hoc enim deserto dicit Psalmista pinguescent speciosa deserti . Quid namque sunt speciosa huius deserti, nisi sacramentorum sanctionumque uenerabilium saluberrima et decentissima  instituta, que tunc pinguescere ceperunt, quando sanctorum Patrum documentis et auctoritatibus ad maiora honestatis et reuerentie incrementa profecerunt? De quo deserto, per Isaiam Dominus dicit, ponam desertum in stagnum aque et terram inuiam in riuos aquarum : desertum quippe in stagnum aque et terram inuiam in riuos aquarum posuit, quando gentilitati, que pre ariditate mentis nullos bonorum operum fructus ferebat, fluenta predicationis dedit et ad quam pre asperitate sue siccitatis uia predicatoribus non patebat, doctrine postmodum riuos emanere fecit. Cui et in alio loco per eumdem prophetam repromittit dicens: Letabitur deserta, et inuia et exsultabit solitudo, et florebit quasi lilium : 126  letabitur fide, exsultabit actione, florebit uirtutum decore, ut quasi lilium odore bone uite redoleat, candore munditie niteat, medicina intime salutis ualeat.

Iudea quoque desertum dicitur, a quibus testamentum et legislatio et omne ius sacrificiorum et ceremoniarum migrauit, ita ut templo destructo et ciuitate desolata, tota in eis regalis et sacerdotalis dignitas, omnisque ritus solemnis cessauerit, ipsi autem per diuersas regiones dispersi desolationis huius signum portent. Quod Dominus eis in Euangelio futurum prenuntiauit dicens: Relinquetur uobis domus uestra deserta ; et in Ieremia scriptum est: Precipitauit Dominus, nec pepercit; omnia speciosa Iacob destruxit in furore suo  .

Mundus quoque desertum nuncupari potest non corporaliter, sed spiritualiter, quia quanto plus peccatorum sordibus cumulatur, tanto plus diuine gratie presentia desolatur; scriptum est enim: Terra in solitudine redigetur ; terra quippe in solitudine, quia mens terrenis curis et uoluptatibus occupata, uirtutum conuentu desolatur.

Sepositus quoque locus desertum dicitur, quia ubi nullus secularium negotiorum uel forensium actionum accessus est, illud quedam solitudo non incongrue nuncupatur. Unde cum Psalmista, tribulationes inimicorum et molestias iniquitatum, et conturbationes cordis tales premitteret, ut etiam  mortem exinde formidaret, tandem inde reuersus: Dixi, inquit, quis dabit mihi pennas sicut columbe, et uolabo et requiescam . Demumque salubri reperto consilio: Ecce, inquit, elongaui fugiens, et mansi in solitudine; exspectabam eum qui saluum me fecit a pusillanimitate spiritus et tempestate  Et Dominus post baptismum ieiunaturus in desertum deductus est ubi a diabolo tentatus , nostras in se tentationes triumphauit, ostendens eos qui uitam quietam diligunt, tentationibus quidem fatigandos sed Dei adiutorio per ieiunia et orationes liberandos.

Desertum quoque est animus ab omnibus mundi curis remotus, quia quanto minus ea que mundi sunt cogitat, tanto magis a carnalibus desideriis  cor solitarium portat. Unde Dominus in Euangelio: Cum, inquit, orabis, intra in cubiculum, et clauso ostio ora Patrem tuum ; orantes quippe cubiculum intramus, quando in secreto cordis nostri soli stamus et Deo tantum que rogamus sine uoce aperimus; ostium quoque claudimus, quando sensuum nostrorum exteriorum aditum obstruimus, ne per eos ad cor aliquid, quod preces nostras impedire possit introducatur. Et hec est solitudo animi ualde necessaria unicuique Deum querenti et inuenire cupienti.

Diximus autem superius ascensum esse et corporis et mentis, sed hoc solummodo de ascensu mentis considerandum, qui non fit nisi per desertum.

127 Quamdiu enim mens mundi huius curis et  tumultibus implicatur, ad altitudinem uirtutum minime ualet ascendere, sed primo querenda est solitudo corporis et mentis, ut, dum nulla exteriori uel interiori inquietudine mens abducitur, liberius ad studium boni operis subleuetur.

Sancta itaque Ecclesia que ex duobus populis ex preputio et circumcisione uenientibus collecta est per desertum perfidie ascendit quando infidelibus utroque populo in perfidia remanentibus, ipsa inter eos fide, spe, caritate, admiranda uirtutum culmina excreuit. Et quanto grauius eis persequentibus contrita et quasi comminuta est, tanto altius ex sancti Spiritus igne fumum sanctitatis rectitudine et rigore uite et doctrine produxit. Unde subditur: Sicut uirgula fumi ex aromatibus myrrhe  et thuris et uniuersi pulueris pigmentarii.

Quasi uirgula fuit, quia recta et rigida in fine et operatione permansit: uirgula autem fumi fuit, quia ipsa rectitudo et fortitudo ex diuini amoris igne fumuit. Quenam uero fuit materia in qua iste diuinus concaluit ignis? nimirum fides, spes et caritas que per species signantur aromatum myrrhe et thuris et uniuersi pulueris pigmentarii. Myrrha autem succum amarum habet et ea etiam mortuorum corpora condiuntur ne putrescant, thus uero in sacrificium Deo offertur, porro ex uniuerso puluere pigmentarii pretiosissimum conficitur unguentum. Nouem facti, cum pro orthodoxa fidei integritate seruanda, ab infidelibus et hereticis ipsius fidei  corruptoribus persecutiones et mortes multas et uarias perpessi sunt, myrrham fumantis fidei quasi in celum emiserunt; nam per totum orbem iste fidei et passionum fumus ascendit, qui incredulos et persecutores miraculorum acerbitate excecauit et fugauit, credentes uero quam suaui odore et illuminauit et confirmauit. Cum autem in cultu Dei et facta religione feruentes pro statu Ecclesie et adipiscenda quam sperabant eterna beatitudine, orationibus iugiter instabant, nonne etiam thus fumantis et redolentis spei protulerunt? nisi enim firmam spem futurorum bonorum haberent, nequaquam pro his assequendis Deo assidue supplicarent. Cum uero fide et spe fortes, cum Apostolo dicere poterant: Certus sum quod neque uita, neque mors, neque angeli,  neque principatus, neque uirtutes, neque instantia, neque futura, neque fortitudo, neque altitudo, neque profundum, neque creatura aliqua poterit nos seperare a caritate Dei . Nonne uniuersi pulueris pigmentarii odorem in sublime sparserunt? Quid enim est caritas nisi uniuersus pigmentarii puluis? Charitas nempe uirtus est uniuersalis, quia omnes eius radice prodeunt uirtutes, atque ideo ubicunque est aliqua uirtus, ibi est caritas.

Quis uero iste pigmentarius nisi Spiritus sanctus, quia gratia sua hunc uniuersalem componit puluerem? Charitas enim Dei diffusa est in cordibus nostris per Spiritum sanctum qui datus est nobis .

128 uideamus ad quantam subtilitatem quasi in puluerem Apostolus redegit caritatem, dum  eius partes enumerans: Charitas, inquit, patiens est, benigna est, non emulatur, non agit perperam, non inflatur, non est ambitiosa, non querit que sua sunt, non irritatur, non cogitat malum, non gaudet super iniquitate, congaudet autem ueritati, omnia suffert, omnia credit, omnia sperat, omnia sustinet . Ecce in quot partes diuidit caritatem, quatenus per has determinatas partes insinuet quod quecunque ultima, et de toto corpore boni munitissima fuerit uirtus, hec sit caritatis atomus. Ubi autem omne dicitur, nichil excipitur; omne ergo bonum caritas est; igitur sicut uniuersus puluis pigmentarii ex uniuersis pretiosis speciebus conficitur, ita caritas ex uniuersis animi uirtutibus componitur, ut non incongrue uniuersi  pulueris pigmentarii significatione notetur; ubi enim aliqua uirtus deest, perfecta caritas non est.

Unaqueque etiam dilecta Deo anima per desertum huius mundi ascendit, quando spretis et postpositis omnibus eius curis et negotiis atque oblectamentis, ad celestia semper tendit uirtutum progressibus, et quamuis in mundo detineatur corpore, in celestibus tamen uersatur mente. Per desertum quoque animi ascensiones facit, quia quanto animus circa exteriora occupatur, et quanto magis cogitationum inutilium frequentia deseritur, tanto magis diuinitatis amore et bonorum actuum delectatione subuehitur. Et hoc sicut uirgula fumi ex aromatibus myrrhe et thuris et uniuersi pulueris pigmentarii, ut iuxta superiorem sensum ipsa  quoque uirgam equitatis habeat, fide, spe et caritate, per gratiam Spiritus sancti. In hac etiam ualle lacrymarum myrrha laboris et patientie in conspectu Dei fumet, perpendens: quia non sunt condigne passiones huius temporis ad futuram gloriam que reuelabitur in nobis . Thus quoque purissimum orationum instantia accendat, cuius suaui odore delectatus Deus benedictionis sue gratiam ei conferat, per quam prole uirtutum crescat et multiplicetur. Uniuerso uero puluere pigmentarii redoleat, ut spiritu humilitatis et animo contrito, omne sanctitatis officium Deo exhibeat, sacrificium enim Deo spiritus contribulatus : quasi enim in minutissimum puluerem cribratur,  quando per ualde humiliati cordis confractionem in summis uirtutibus positus ante Dei oculos extenuatur. Minutissimo namque huius confractionis et humilitatis puluere sancti Spiritus igne succensus Dauid fumigabat, cum dicebat: 129 Ego sum uermis et non homo , et cum in alio loco canem se mortuum et pulicem commemorabat , et in Psalmo dicitur Moyses stetisse in confractione in conspectu Dei ut auerteret iram eius . Quanta enim contritione spiritus et compassionis uirtute conterebatur, quando pro peccato populi orans, dicebat ad Deum: Aut dimitte eis hanc noxam, aut si non facis, dele me de libro tuo quem scripsisti?  Paulus quoque humilitatis deiectione comminutus, minimum se apostolorum   nominat, pietatis autem et compassionis confractione contritus optat pro fratribus, anathema fieri .

Ascensus autem iste sicut uirgula fumi fuisse dicitur; fumus autem cum ascendit, ita paulatim ascendendo deficit, ut omnino uideri non possit, quia tanta est in sanctis contemplatiue uite subtilitas, tanta sancte conuersationis per desertum intime solitudinis sublimitas, ut magis effugiat animos demirantium quam teneatur consideratione imitari ut dum comprehendere sequendo non preualet in ipsa sui consideratione deficiat.


uERS. 7.---En lectulum Salomonis sexaginta fortes ambiunt ex fortissimis Isrel.

Non repugnat, ut reor, rationi si lectulum Salomonis  huius tripliciter accipiamus, siue uniuersalem Ecclesiam, siue sancti cuiusque animam, siue sanctam utriusque testamenti Scripturam, non quod locis comprehendatur qui incircumscriptus est, sed quod gratiarum et salutarium effectuum concessio et conseruatio sit ipsius in aliquo supradictorum, saluans, custodiens et gubernans requietio.

Ecclesia nempe uniuersalis huius Salomonis, id est uiri pacifici nostri Domini Iesu Christi lectulus est quia in ea requiescit per salutiferam mandatorum suorum obseruantiam et uiuificatricem sacramentorum suorum concorporationem, quam ei exhibet sub specie sacramentalium rerum, pacificans ea, que in celo et in terra sunt, ut fiat quasi una respublica huius magnifici imperatoris, una uidelicet  Ecclesia, et que gaudet in patria, et que adhuc peregrinatur in terra. Caput enim Ecclesie Christus, ipsa uero corpus Christi ; et sicut corpus sine capite non uiuit, nec aliquid potest; et sicut caput non est uitale sine corpore; sic et Christus nulli confert uitam sine unitate corporis Ecclesie. Unum ergo sunt Christus et Ecclesia, qui cum caput a corpore suo sit indiuisum, quisquis pacem et unitatem Ecclesie non habet, nec Christum habet: unde et in ipso sacramentorum corpore scilicet et sanguine Christi capiti corpus, hoc est 130 Christo Ecclesia consacramentalis et concorporalis efficitur, suo et illius mysterio, quando mysterium Christi in ueritate corporis sui sumptum  nulli prodest, nisi mysterium Ecclesie, societatem scilicet ecclesiasticam eodem sacramento assumpserit; quia cum, sicut diximus, Christus a corpore suo, hoc est Ecclesia sit indiuisus, in sacramento suo idem Christus ueraciter sumi non dicitur, nisi sumatur uniuersus suo et Ecclesie mysterio eidem Ecclesie concorporatus, ipse enim dicit: Qui manducat carnem meam et bibit sanguinem meum, in me manet et ego in eo .

Ubi ergo magis requiescit Christus, quam in Ecclesia, que quotidie corpori et sanguini eius in participando ipsi concorporatur et quasi unum efficitur? Unde qui se ab unitate Ecclesie male uiuendo uel praue docendo precidunt, quia in Ecclesia non manent, cum Christus et Ecclesia unum sint, in  Christo non manent, atque ideo cum corpori eius participant, sumunt quidem eum in ueritate substantie, sed non sumunt ad effectum salutis sue. Hoc enim est eum non ueraciter sumere, quia non sumitur uniuersus, quoniam quidem cum in altari, Ecclesia, ut dictum est, concorporalis et consacramentalis sit in Christo, uniuersum corpus Christi, caput scilicet cum membris non sumit, qui cum extra Ecclesiam sit, seipsum Christo et Ecclesie in utriusque sacramento non unit. Sumit quidem ipsum sacramentum secundum essentiam sui, quod aliquibus ad uitam, aliquibus ad exitum prouenit; uirtutem uero et rem sacramenti non sumit, quia cum hec sit uirtus, et res sacramenti ut inuicem se diligendo, de unitate corporis Ecclesie sint, quicunque  de eo participantur, quod nulli ad exitum, sed omni credenti proficit ad salutem, quicunque tante societatis conformante et uniente Christo, uere participes non fuerint, Christum ueraciter non sumunt, dum non ad salutem sui, sed ad iudicium, sumere comprobentur: nam cum ipse Christus precipiat dicens: Si offers munus tuum ad altare, et ibi recordatus fueris, quia frater tuus habet aliquid aduersum te, relinque ibi munus tuum ante altare et uade prius reconciliari fratri tuo, et tunc ueniens offeres munus tuum ; ostendit munus non accipiendum ubi offerentis animus uinculum pacis et caritatis non habuerit. Quod si hec unitas, singulariter inter commembra non conseruata, offerentium  munera repellit, quanto magis totius corporis Ecclesie unitatem deserens, nec munus offerre, nec oblato participari poterit?

Sed lectulus iste est Salomonis, id est pacifici qui dixit: Pacem meam do uobis, pacem relinquo uobis , confederantis que in celo sunt et in terra, quia cum unum sit corpus Christi Ecclesia, que partim in celo cum Christo 131 regnat, partim adhuc peregrinatur in corpore, quicunque ab unitate huius peregrine partis recedit, illius superne partis consortium non meretur, quoniam quidem cum unum sint secundum uirtutem et rem sacramenti, hoc est ecclesiastice unitatis, quamuis nondum uno socientur loco, ita tamen iunguntur spiritu, ut quisquis unam non habet,  alteram non habeat. Unde in lectulo isto huius pacifici, hoc est in Ecclesia in qua adhuc Christus per sacramentorum uelamina requiescit, quisquis per penitentiam amissam receperit unitatem illi quoque que in supernis est sociari meretur, illo ueniente, et re incorporante qui reconciliauit nos Deo per sanguinem suum.

Sancti, quoque, cuiusque anima lectulus est huius ueri pacifici nostri, quia cum anima iusti dicatur sedes sapientie , ibi nimirum suauiter quiescit Deus, ubi sapienter, rationabiliter et honeste, ipsa sapientia gubernante eiusdem requietionis disponitur locus, ubi mens per gratiam ita Deo copulatur, ut cum eo unus spiritus efficiatur, cuius unitatis sacramentum omnem confert salutis effectum,  sicut ipse Saluator dicit: Qui manet in me, et ego in eo, hic fert fructum multum quia sine me nichil potestis facere . Cum enim ad omnem bonitatis et discipline fructum mens impotens sit sine cooperante gratia, tantum huius coniunctionis ei confertur uirtus, ut cum omnipotens sit cui per unitatem spiritus copulatur, omnipotens quoque et ipsa per gratiam efficiatur, sicut ipse dicit, omnia possibilia credenti . Si enim sancti Deo coniuncti dii dicuntur, ille quidem essentialiter, isti uero nuncupatiue, non uidetur inconsequens, ut cum omnipotenti per unitatis sacramentum concorporentur, omnipotentie quoque eius quodam suo modo participes efficiantur, qui possunt cum Apostolo dicere, omnia nobis cum illo  donauit . Nam quibus omnia cum illo donauit, quando omnipotentem non habent, nichil est quod in ipso et per ipsum non possint. Sed talis mens lectulus determinate dicitur Saluatoris, id est pacifici, quia ubicunque iste pacificus per gratie sue dignationem quieuerit et mansionem fecerit, omnis sopitur carnalis affectionis spiritui repugnans aduersitas.

Porro, lectulus iste Salomonis huius diuina quoque non absurde accipitur Scriptura, quia in ea Christus requiescit per preceptorum suorum documenta et uirtutum exempla, ubi predicatur huius pacifici testamentum quod in morte sua confirmauit, uidelicet pacis et dilectionis preceptum, cum  dicit: Mandatum nouum do uobis ut diligatis inuicem sicut dilexi uos ; cuius dilectionis plenitudo gemina constat relatione, Dei uidelicet et proximi, in qua tota lex pendet et prophete , quam quia 132 tota utriusque sacramenti continet pagina, que nichil utile uel honestum absque ea discernit, non immerito sacra Scriptura huius pacifici lectulus nuncupari potest. Ibi enim a legente et in ea meditante inuenitur Christus, ibi potest intelligere quid credere, quid sperare, quid amare debeat; et hanc triplicem uirtutem habere, Deum est habere, ad quem eternaliter habendum, fide, spe, caritate ducitur et confirmatur. Ibi Christus latens et quasi quiescens agnoscitur et suscitatur, quia in mentibus legentis  postquam intelligitur, si fidei et bonorum operum gressibus animus mouetur, quasi Christus quiescens suscitatur. In Euangelio namque scriptum est, quod Christus in fractione panis est agnitus, qui in forma peregrini latebat , quia Scriptura diuina que est celestis ille et uiuus panis Christus non intelligentibus peregrina est, sed cum fuerit per expositionis confractionem distributa, Christus qui in ea latebat, intelligentis mente agnoscitur.

Sed uidendum quid sit, quod hunc lectulum pacifici huius dicuntur ambientes sexaginta fortes, ex fortissimis Isrel, omnes tenentes gladios et ad bella doctissimi. Multi enim hunc lectulum dissipare, et istum pacificum auferre conati sunt, quidam uanis  et irreligiosis cultibus, quidam peruersis moribus, nonnulli prauorum dogmatum erroribus, quibus isti fortes fortissime restiterunt factis, dictis et scriptis, tenentes gladios uerbi Dei, et ad huiusmodi hostes debellandos doctissimi, primo quidem sancti apostoli atque apostolici uiri, deinde sancti martyres, denique sacerdotes, qui omnes fuerunt ex fortissimis mente Deum uidentium, et ex ipso inuicte fortitudinis robur trahentium, suo quoque tempore et loco hunc lectulum ambientes et custodientes, non quod ipsi huic pacifico necessarii fuerint, sed quod ipse eis admodum necessarius fuerit quem timebant amittere malorum peruersitate, qui fidem catholicam subuertere omnimodis laborabant.

 Cur autem istorum fortium, siue fortissimorum numerositas sexagenario numero determinatur non enim nichil rationis habet ut cum istorum fortium innumerabilis fuerit multitudo, isto numero finito comprehendatur: poterat quidem esse, ut ille realis Salomon plures haberet sui corporis custodes, uel rerum suarum diuersis in locis repositarum, suis quoque officiis certos et designatos tutores; sed cum tantam ei pacem Deus concesserit, ut nulla eius tempore bella mouerentur, mirum uidetur si iuxta litteram accipiendum est, cur solo eius corpori custodiendo tot fortes deputati erant. uerum quia magis hec ad spiritualem sensum referri ratio postulat, uideamus quid iste numerus 133 sexagenarius innuat; sexagenarius namque ex  senario et denario altero per alterutrum multiplicato componitur. Senarius autem qui partibus suis insimul collectis nec minuitur nec distenditur perfectionem significare dicitur. Denarius uero qui ex quinario bis ducto componitur, Decalogum legis insinuat, pro quo obseruato uel contempto propter quinque sensus corporis quorum officio siue ad bonum siue ad malum mens ducitur, uniuersitas hominum, in decem uirginum quinque prudentium et fatuarum ordine uel remuneratur uel damnatur. Senarius autem qui perfectionem significat et denarius qui Decalogum demonstrat inuicem se multiplicantes et sexagenarium perficientes ostendunt istos sexaginta fortes, ita perfecte in diuinis preceptis  custodiendis sensus suos exteriores aptasse, ut merito in quinque prudentium sorte computentur.

Solent autem mihi qui Arithmetice artis scientiam habent, talem numerum ut sint sexaginta dicere superfluum, qui cum sint quidam numeri qui ita partium suarum collectione equantur, ut nec minus nec maius toto corpore recipiant, atque ideo perfecti dicantur, quidam quia suarum partium compositione toto corpore minus reponunt diminuti nuncupentur isti qui partibus propriis insimul collectis totum corpus aliqua numerositate transcendunt superflui appellantur. Sed nos qui hunc numerum fortium istorum in bonam referimus partem transcensionem istam non superfluitatem, sed spiritualis lucri quod de uirtute ad uirtutem  proficit incrementum accipere debemus, ut dicamus fortes istos in creditis sibi quinque sensuum talentis, ita magnifice operatos fuisse pro sui et proximorum utilitate, ut studio illorum in bonis operibus semper augmentum capiente, de fortibus fortissimi efficerentur.

uideamus autem quid huius numeri sexagenarii partes apportent, ut cognoscere possimus, utrum ad istorum Christi fortium perfectionem pertineant; sexagenarii igitur numeri altera pars sunt triginta, tertia uiginti, quarta quindecim, quinta duodecim, sexta decem, decima sex, duodecima quinque, quinta decima quatuor, uicesima tres, tricesima duo, sexagesima unum. Que partes simul collecte centum et octo complent, totum corpus sexagenarii  quadragesimo octauo transcendentes. Que est autem omnium perfectorum remuneratio, nisi omnis laboris eorum centupliciter melior recompensatio in futura regeneratione quando in corporum immortalitatem renascentur ad illam uitam octaue etatis que nunquam finietur.

Bene ergo istorum fortium siue fortissimorum collectio sexagenario comprehenditur numero cuius partes in unum redacte, in centum et octo 134 excrescunt, ut non hoc ad superfluitatem, sed ad uirtutum referamus augmentationem, quando recte agendo et docendo, sui et aliorum lucrati sunt profectum, pro quo consequantur perfectam beatitudinem, que centenario numero designatur, et in octaua, ut diximus, etate sine fine mansura complebitur.


 uERS. 8.---Omnes tenentes gladios, et ad bella doctissimi: uniuscuiusque ensis super femur suum propter timores nocturnos.

Isti uero sexaginta fortes ex fortissimis Isrel, lectulum Salomonis ambientes quid faciunt? Omnes, inquit, tenentes gladios, et ad bella doctissimi: non dicit habentes, sed tenentes, quia potuerunt quidem habere secreto quodam anime scientis et intelligentis repositorio, sed non tenere publico quodam predicantis uoce et opere gestatorio. Tenent ergo gladios quia semper parata gestant scientiarum et actionum documenta, quibus uidentes et audientes ad spiritualia instruant certamina, sed quid sunt  isti gladii nisi sermones Dei: uerus est enim sermo Dei, et efficax, et penetrabilior omni gladio ancipiti, et pertingens usque ad diuisionem anime, compagum quoque et medullarum, et discretor cogitationum : huiusmodi enim gladium diuidentem et separantem, misit Deus in terram, quando uenit separare hominem aduersus patrem suum, et filiam aduersus matrem suam, et nurum aduersus socrum suam, et inimici hominis domestici eius . Hoc nimirum gladio sermonis Dei, quo precipitur fieri separatio et omnimoda discretio inter bonum et malum, inter uirtutes et uitia debent uti inclyti bellatores Dei, quibus propositum est huius pacifici lectulum ambire doctrina et operatione, siue hunc lectulum ad Ecclesiam referamus, siue ad propriam cuiusque sancti mentem,  in qua diuinitas gratie sue dignatione requiescere creditur, quatenus utrobique et Ecclesiam ab infidelium defendant prauitate, et seipsos a malignorum spirituum suggestione uel deceptione tueantur.

Que uero sunt bella in quibus tales debent dimicare, et ad que doctissimi memorantur? profecto uirtutum et uitiorum magna lis et discordia, ubi in causa est repugnantia duorum sibi aduersantium uidelicet carnis et spiritus, caro enim concupiscit aduersus spiritum, spiritus autem aduersus carnem . Et recte non ad bellum sed plurali numero ad bella doctissimi predicantur, quia aliud est bellum humilitatis contra superbiam, aliud castitatis contra libidinem, aliud patientie contra iram, aliud obedientie contra contumaciam, aliud sobrietatis  contra luxuriam, aliud auaritie contra liberalitatem, uel si cuius uirtutis, que sibi opposito reluctatur uitio, ad que bella feliciter peragenda isti sexaginta 135 fortes doctissimi memorantur, quia in eorum gestis et scriptis est ratio et consilium ad apparatum istorum bellorum bene et honeste consummandorum.

Unde et subditur: Uniuscuiusque ensis super femur suum propter timores nocturnos. Diuersorum enim uitiorum diuersa est ratio reprimendorum, quia alio modo reprimitur superbia, alio modo luxuria, atque alio modo auaritia, singulaque uitia singula exposcunt remediorum contraria, ut in uno quoque contrario quasi ense pugnetur diuerso. Ensis autem est uigilans mentis custodia, de qua Scriptura precipit:  Omni custodia serua cor tuum : qui ensis super femur ponitur quando suggestio delectantis carnis uigilanti custodia reluctantis animi reprimitur.

Dicamus a simili in femore et seminarium propaginis, de quo conceptione data homo formatur, qui singulis in utero discretis membris tandem nascendo producitur, paulatimque per etatum momenta in hominem perfectum deducitur. Quid est autem in unoquoque homine delectantis carnis suggestio, nisi quedam uitii subito irruentis conceptio? Que si non statim ense fortiter reluctantis animi comprimitur, formam in mente per delectationem accipit, deinde per consensum quasi nascitur,  sicque pedetentim per actionem crescendo damnabile et mortiferum per consuetudinem uitium efficitur; sunt enim in unoquoque uitio propagando iste progressionis partes uidelicet suggestio, delectasio, consensus, actio, consuetudo, sicut et in homine iste quoque natalis sunt processionis partes, hoc est conceptio, formatio, natiuitas, corporis protractio et etatis plenitudo. Ensis ergo uniuscuiusque super femur suum esse debet, ut precito capite male suggestionis et quasi quodam seminario concipiende malitie debilitato totum corpus nascituri uitii propulsetur, et quare hoc? Propter timores, inquit, nocturnos. Quid namque timent nocte, qui custodiunt ciuitatem, uel domum, nisi subitos aut hostes aut fures, nisi maligni spiritus  qui thesauros anime nostre predari uel furari conantur? Hi nempe per noctem praue suggestionis siue delectationis qua mentem cuiusque inuoluunt ne mali ipsius periculum discernere possit, irruunt repente et irrepunt, et tantis tentationum iaculis mentem uulnerant ut a sue rectitudinis statu eam quandoque deiiciant. Hoc autem nonnisi nocte facere possunt, quando calore pii studii recedente frigus torporis et negligentie animum occupauerit, quando in eo sol iustitie propter desidiam occubuerit et lumine sue gratie non illuxerit, quia tunc parant sagittas suas ut sagittent pauperem in abscondito .

Propter hos ergo timores nocturnos, hoc est occultas tentationum insidias, debet unusquisque  armis iustitie succinctus stare, omnesque aditus 136 interioris domus sue tam uigilanter obseruare, ut nullus intreundi locus hosti possit patere. Ostendit huiusmodi studium qui sint fortes uel fortissimi, qui ueri Salomonis lectulum ambiendo custodiant uel custodire ualeant, et qui doctissimi in sancti propositi precinctu existant, tenentes semper prouidentie et prompte uigilantie gladios, propter subitos irrepentis uitii timores nocturnos.

uerum huius spiritalis militie scientiam et audaciam, ubi et quo isti fortissimi accipiant sequentia insinuaut; nam subditur: ferculum sibi fecit rex Salomon, etc.


uERS. 9.---Ferculum fecit sibi Salomon de lignis Libani.

 Unde enim accipiunt ut fortes sint, nisi a sancte Ecclesie doctoribus, quorum facta et dicta imitari cupiunt, uel a sanctarum Scripturarum canonicarum testimoniis et auctoritatibus.

Ferculum autem huius ueri regis Salomonis sancta Ecclesia est, siue ipsius Ecclesie tota canonica Scriptura, siue in indiuiduo iusti cuiuscunque anima; nam cum ferculum a ferendo dicatur, nimirum unumquodque ipsorum non absurde ferculum equiuoce nuncupatur; Ecclesia quidem propter diuinorum que in ea continentur sacramentorum lationem; sancta Scriptura propter diuinorum eloquiorum, siue preceptorum, quorum mysteria et utilitatem continet, susceptionem; iusti uero  anima propter diuine scientie, per quam honestatis et discipline capax efficitur, perceptionem, que omnia spiritualium delicie sunt epularum.

Quomodo uero singula membra unicuique capiti eorum, que proposuimus adherere possint expedire curabimus, hoc est quomodo columne argentee, reclinatorium aureum, ascensus purpureus, et istorum medium caritate constratum, siue Ecclesie siue canonice Scripture, siue iusti anime competant, assignabimus.

Primo tamen considerandum qualiter ex lignis Libani unumquodque istorum ferculorum dicatur exstructum: Libanus candidatio interpretatur. Quid autem per ligna Libani, que naturaliter imputribilia esse memorantur, nisi sancti et electi accipiuntur,  qui per spiritus fortitudinem et mundane uite candorem incorruptam cogitatione, locutione et opere seruauerunt et seruant sanctitatem?

Ex lignis ergo Libani rex Salomon ferculum sibi instituit, quia Christus ex sanctorum suorum uenerabilibus et incorruptis gestis et documentis, et Ecclesiam suam decentissime nobilitauit et sanctam Scripturam suam composuit, et cuiusque iusti animam erudiuit, ut 131 unumquodque horum celestium foret ferculum epularum et fidelium refectio animarum.


uERS. 10.---Columnus eius fecit argenteas, reclinatorium aureum et ascensum purpureum: media caritate constrauit propter filias Ierusalem.

Argentum uero et aurum in singulis competenter  intelligitur propter eloquiorum nitorem et puritatem, atque sensuum qui in ipsis fulgent eloquiis maiestatem. Si enim ad Ecclesiam referas, columne eius sunt argentee, quia sancti patriarche et prophete, apostoli quoque siue apostolici uiri in predicatione sua, uel utriusque testamenti expositione qua Ecclesiam subleuant et sustentant, que dicunt uel scribunt fideli et luculento perorant sermone.

In quo sermone reclinatorium est aureum, quia ipsa eorum predicatio, uel expositio pretioso sensuum fulgore rutilat, in quo se quilibet, qui prius ignorando et querendo laborabat, iam intelligens quasi requiescendo redimat, et ad interne refectionis epulas quasi fatigatam ignorantia mentem appodiat.

 Huius quoque ferculi ascensus est purpureus, quia altissima est in Ecclesie pace professio, que contemptu seculi, mortificatione carnis et proprie uoluntatis abiectione, martyrio mentis purpuratum disponit ascensum, quando mens se ipsam Deo offert hostiam uiuentem in odorem suauitatis . Nemo quippe nisi ab omnibus mundi curis et desideriis liber ad summum diuine caritatis gradum per contemplationem ascendere ualet, quia cum multi et diuersi sanctorum uirtutibus ascendentium sint gradus, sicut de eis scriptum est: Ibunt de uirtute in uirtutem ; Altissimus tamen, ut discimus, ascensus est, ubi mens se supra se contemplatoria erigit caritate. In isto namque ascensu  purpureo diuersi sunt gradus, quia alter altero est eminentior; plus est enim orare, ieiunare, uigilare quam meditari tantum et legere; plus est pro iustitia contumelias et opprobria uel qualescunque persecutiones sustinere, quam ab iniustitia tantum abstinere: attamen in omnibus huiusmodi ascensionibus labor corporis et animi, et uite continentia quasi quedam pretiosa mentis est purpura.

Sed huius ferculi media rex Salomon caritate constrauit propter filias Ierusalem, quia in medio horum tam sublimium in Ecclesia meritorum, multe nimirum quasi fragilitate et infirmitate constrate deponuntur mentes, quia quamuis mundum perfecte relinquere non ualeant, tamen mundi contemptores diligunt et uenerantur; quamuis propter  Deum laborare ieiunando, uigilando et orando, siue carnem mortificando non possint, tamen hec in agentibus dum diligunt, quasi sua efficiunt, et quod ipse in se 132 per infirmitatem non habent, hoc in aliis per caritatem habent. Tales utique ad hoc ferculum pertinent, et suo modo in hoc reficiuntur, quia quod sancti et perfecti in re et uirtute, hoc iste sola caritate assequuntur.

Porro si totum canonice Scripture corpus respicias, columne eius argentee, reclinatorium quoque aureum, sunt diuinorum eloquiorum sententie et auctoritates, uerborum claritate perspicue, et sensuum singulari excellentia fulgide, quarum lectio suauissima est anime refectio, quoniam ibi fides sustentat, spes subleuat, caritas per contemplationem  reclinat. Unde et reclinatorium est aureum, quia fide et spe maior est caritas contemplatoria, sicut argento pretiosius est aurum. Cum enim ex huiusmodi ferculo legendo uel audiendo quisque fidelis didicerit, quid credere, quid sperare debeat, postpositis omnibus transitoriis, in solo Dei amore, quasi in quodam aureo contemplationis reclinatorio per quietem mentis ad eternam uitam pascitur, et nutritur.

In hoc ferculo ascensus est purpureus, quia inibi recitantur passio Redemptoris, et gloriosi triumphi martyrum pro ipsius Redemptoris amore morientium, in quibus passionibus aliqui fuerunt ascensus: nam ut in ipso capite martyrum uidere possumus, primo flagellatus, deinde sputis illitus, alapis cesus,  spinis coronatus, postremo cruci affixus, quasi quemdam purpureum, in sua passione fecit ascensum, cuius uestigia martyres secuti multimodi laboris habuerunt ascensus, quia ludibria et uerbera experti, insuper uincula et carceres, lapidati sunt, secti sunt, tentati sunt, ad ultimum in occisione gladii mortui sunt , ut per hos passionum ascensus ad summum eterne beatitudinis pertingerent gradum. Sed hunc ascensum cum legunt et audiunt, pie mentes imitari satagunt, ut sicut temporalium passionum sic et eternarum participes fiant consolationum.

Media quoque huius ferculi caritate constrata sunt, quia in tota diuina pagina caritas quasi medium  obtinet locum, dum ad eam ueluti ad quemdam optimum et certum fieri omnes sanctarum respiciant sententie Scripturarum, sicut dicit Apostolus, quia finis precepti caritas de corde puro et conscientia bona et fide non ficta . Et cum duo precepta caritatis Dei uidelicet et proximi ostenderet Dominus, in his, inquit, duobus preceptis tota lex pendet et prophete , id autem ex quo cetera omnia pendent, summum et principalem quodammodo locum uidetur habere. Media ergo huius ferculi rex Salomon caritate constrauit, quia in medio sanctarum Scripturarum caritatis constituit principatum.

Et quare hoc? propter filias Ierusalem, id est propter animas ad celestem Ierusalem, id est uisionem  pacis pertinentes, ut intelligant neque columnas argenteas, neque reclinatorium aureum, neque 133 ascensum purpureum sine caritatis uirtute aliquid uirtutis habere, sed omnia et caritate tanquam multos ramos ex una arboris radice debere procedere. Apostolus enim dicit quia si linguis hominum loquar et angelorum, quod est columnas argenteas habere, caritatem autem non habeam, factus sum uelut es sonans aut cymbalum tinniens; et si habuero prophetiam et nouerim mysteria omnia et omnem scientiam, quod est reclinatorium aureum esse, et si tradidero corpus meum ita ut ardeam, quod est ascensum purpureum habere, caritatem autem non habeam, nichil mihi prodest .

 Ecce quomodo istud suum ferculum rex noster Salomon media caritate constrauit, cum per totum corpus sancte Scripture caritatem quasi in quodam centro constituit, ut omnia circa eam, et in eam reuoluantur. Et sicut sol altissimus est dum in centro figitur nec ultra progreditur, sic sancta Scriptura de uirtutibus disputans altissima est in caritatis predicamento, nec ultra eam progreditur alicuius uirtutis preiudicio.

Tertio uero loco si cuiusque iusti animam attendas, columne eius argentee sunt quatuor uirtutes cardinales, quarum omnes alie appendices sunt, uidelicet prudentia, iustitia, fortitudo, temperantia. Sed quomodo argentee? probate fidei puritate et uera euangelice doctrine predicatione ab omni  scoria heretice falsitatis exhausta de qua scriptum est: Eloquia Domini, eloquia casta, argentum igne examinatum . Unde de hereticis dicit per prophetam Dominus: Dedi eis argentum et aurum, ipsi uero ex argento et auro fecerunt Baal ; aurum autem ad mentem, argentum ad eloquium pertinet: aurum quippe et argentum sancte anime tribuit Deus, quando ei et sensum diuinum et sapientiam concedit habere, et id quod mentem concipit, eloquii uenustate proferre. Quem sensum quia heretici deprauant et deprauatum docendo enuntiant, quasi ex auro et argento idola falsitatis fabricant.

Qui ergo uult ut uirtutes si quas habet sint columne  que anime structuram substineant, hoc satagere debet, ut sint argentee, quia nisi fidei et doctrine puritate resplendeant, timendum ualde est ne structuram ipsam portare non ualentes tortitudinis sue infirmitate subsidant. Sed columne cuius sunt argentee, reclinatorium quoque aureum est, quia ex abundantia cordis os loquitur , quoniam ubi abundat in sensu sapientia, ibi laudabilis foris profluit eloquentia. Scriptum est: Sapientia requiescit in corde iusti et prudentia in sermone oris eius . Cum enim mens sapientie fulgore resplendet, sequitur ut id quo quid intelligit, prudenter enuntiet. Sed quare mens iusti reclinatorium dicitur? Nimirum quia diuinitas in mente que sibi placet, humilitatis, patientie, castitatis et  obedientie pulchritudine per aurum inhabitantis gratie sue donum dicitur se reclinare 134 quo contra de reproborum mentibus dicitur, quia Filius hominis non habet ubi caput reclinet .

Quis uero est huius ferculi ascensus purpureus? Fides et memoria passionis Dominice, quam credere et in qua omnem spem salutis sue constituere, et ad cuius formam seipsum quoque mundo, uitiis et concupiscentiis crucifigere, ut possit cum Apostolo dicere: Mihi mundus crucifixus est, et ego mundo , procul dubio est per ascensum purpureum mentis ascendere.

Quomodo uero huius ferculi media caritate constrata sint propter filias Ierusalem, Apostolus  hoc ostendit qui dicit: Factus sum infirmis infirmus, ut infirmos lucrifacerem ; unde hoc nisi ex caritate? nam cum sit gemina dilectio, Dei uidelicet et proximi, et una ex altera pendeat, quisquis summis uirtutibus preditus est, hoc debet habere medium, ut cum necessitas uel utilitas fraterna exegerit, ab illa rigoris sui altitudine paululum descendat, et proximorum infirmitati condescendendo prouideat.

Hoc enim modo nisi diligat proximum, minime probatur diligere Deum, cum una dilectio ex altera constituatur: Qui enim non diligit proximum quem uidet, Deum quem non uidet quomodo potest diligere? 

Siue ergo Ecclesia, siue sancta Scriptura, siue  iusti cuiuslibet anima, huius ueri Salomonis ferculum dicatur, sequentia non repugnant, quin unicuique capiti membra non inconuenienter adhereant. Sed si diligenter mentis obtutus adhibeantur, non erit, ut estimo, tediosum considerare quam pulchre ultimum huius ferculi membrum caritatis conclusione signetur. Quid enim est in Ecclesia religionis, quid rei sacramentalis, quid in tota diuina pagina scientie uel eloquentie, quid in sancti anima sanctitatis et iustitie, quod totum principium siue finem in caritatis respectu non constituat? Quid porro sunt Ecclesie sacramenta, quid totius sancte Scripture eloquia, quidue est quod credere, quod sperare et diligere debet iusti  anima, nisi Christi incarnatio, passio, resurrectio et ascensio, atque omnium que pro humana salute gessit rerum exhibitio? Quid uero omnium istorum sancta preconia, nisi diuine caritatis sunt signa? propter nimiam enim caritatem suam qua dilexit nos Deus, misit Filium suum in similitudinem carnis, factus propter nos maledictum, ut nos a maledicto redimeret . Siue ergo Ecclesia dicatur hoc ferculum, siue sancta Scriptura, siue iusti anima, ubique caritas ista medium tenet locum, quia de ea cuncta procedunt, et ad illam cuncta respiciunt. Tota enim summa caritatis huius est, Deus homo factus, hocque totum est quod in Ecclesia per diuinam Scripturam sancti docent, uidelicet ut huius diuine caritatis et misericordie  135 magnitudinem summopere attendamus, quia per hanc sumus a morte liberati et ad eternam uitam quam peccando amiseramus reparati.

Unde nunc in sequentibus filie Sion admonentur, quatenus diuine bonitatis gratiam, non tantum in re sed etiam in rei ipsius efficientia diligenter attendant, et admirandam salutis sue dispositionem aduertant.


uERS. 11.---Egredimini et uidete, filie Sion, regem Salomonem in diademate, quo coronauit eum mater sua, in die desponsationis illius et in die letitie cordis eius.

Sion dicitur speculatio, filie autem Sion, id est speculationis que sunt nisi anime credentium, que per contemplationis gratiam celestium mysteriorum  secreta subtiliter speculantur? Quibus ut egrediantur dicitur, quia minime debent in carnalibus occupari, qui cupiunt in spiritualibus mentis oculo detineri. Egredimini, inquit, et uidete, non enim potestis uidere, nisi prius egrediamini: Egredimini ergo, hoc est ex corporalium et uisibilium rerum consideratione exite et in diuine magnificentie gloriam et in ipsam uniuersalis redemptionis causam, et in totam prorsus humane salutis incorporalitatem mentis intuitum figite. Quare? ideo uidelicet ut uideatis regem Salomonem in diademate quo coronauit eum mater sua: quo autem oculo uidere debetis? nimirum interiori magis quam exteriori, quia fide corporalitatis ad corporalitatem  exire debetis, oportet ut spiritualiter non carnaliter ea que uidetis uel auditis intelligatis: sic enim dicitur uidete, ac si dicatur intelligite.

uos ergo filie Sion que non filii propter fortitudinem, sed filie appellamini propter infirmitatem; quia nondum in robur spiritualis intelligentie profecistis, quandoquidem ferculum uobis fecit rex Salomon, ad cuius epulas quotidie residetis Ecclesie sacramenta perspiciendo, scripturam canonicam legendo et audiendo, sanctorum quoque doctorum sententias perscrutando, egredimini altiore sensu et uidete ipsum regem Salomonem in diademate, quo coronauit eum mater sua.

Quid uel quale est hoc diadema regis Salomonis quo coronauit eum mater sua? possumus quidem  singulariter dicere unum passionis signum, spineam scilicet coronam qua eum irridendo coronauit mater sua Synagoga, que eum secundum carnem genuit, sed melius uidetur, ut istud diadema accipiamus, totam duplicis passionis summam, que sicut diadema ex multis pretiosorum lapidum generibus ita ex multis diuersarum passionum signis composita est; quam 136 postquam in corpore suo pertulit, gloria et honore quasi quodam diademate coronatus est, sicut dixit Apostolus: uidimus Iesum propter passionem mortis gloria et honore coronatum, ut gratia Dei pro omnibus gustaret mortem . Unde uos, o filie Sion, nolite considerare tantum exteriora et contemptibilia passionum istarum signa, hoc est flagella, sputa, alapas, spineam  coronam, crucem, sepulturam, sed de hac consideratione egredimini, et quid inde glorie et honoris, remedii et sanitatis, omni procreuerit mundo, oculis mentis aspicite. Hoc est enim diadema quod admirari et uenerari debetis, et hec principalitas caritatis quam in medio ferculi sui constituit, talique diademate splendet excellentia sue circa uos misericordie. Nonne gloria et honore coronatus est, resurgens de hac corporis passibilis corruptione in impassibilitatem et incorruptionem, et corpori suo quod est Ecclesia, huius glorie et honoris coronam imposuit, quando et secum future incorruptionis participium confirmauit in eternum?

Siue istud diadema dicamus generaliter totum humane dispensationis ordinem, quo eum coronauit  mater sua, beata scilicet uirgo Maria, ex cuius utero eamdem suscepit humanitatem, rationi non uidetur repugnare, nam in huius diadematis conpositione, quo humanitus Christus est coronatus quasi quedam insignium sunt ornamenta gemmarum, natiuitas, circumcisio, baptismus, ieiunium, tentatio, passio, resurrectio, ascensio, que omnia includuntur auro misericordie eius. Aurum namque omnibus metallis pretiosius est, et miserationes Dei super omnia opera eius . Ex auro ergo fulgidissimo infinite misericordie Dei, et ipsius misericordie operibus et signis, que supra memorauimus, quasi quibusdam gemmis fabricatum est hoc diadema regis Salomonis, ueri uidelicet pacifici  Domini Iesu Christi: Qui reconcilians nos Deo, pacificauit omnia que in celis sunt et in terris . Unde admonentur filie Sion que gratiam diuine contemplationis habent, ut hec omnia sensu interiori perspicientes, quanta inde eis salus profluxerit intelligant.

Quando autem tali diademate est coronatus? In die, inquit, desponsationis eius, in die letitie cordis eius. Quenam fuit dies desponsationis Christi, nisi tempus incarnationis, quando processit de uirginis utero tanquam sponsus procedens de thalamo , ad copulandam sibi Ecclesiam, propter quam redimendam dignatus est incarnari? siue potius dies desponsationis tempus fuit passionis eius, quando sanguinis sui pretio redemptam exhibuit sibi Ecclesiam  sponsam gloriosam, non habentem maculam, neque rugam . Hanc enim isto inestimabilis ponderis pretio subarrhauit, huic in dotem eternum Patris sui regnum conscribi fecit, a qua et ipse sponsalia exigit, 137 exigit fidei scilicet et uirtutum merita, sine quibus nulla Deo copulari potest anima, quarum partes quasdam paulo post in subsequentibus enumerat.

Que ergo fuit dies letitie cordis eius? Tempus profecto resurrectionis quando superata omni tristitia passionis et corruptionis festiuum se ac gloria et honore coronatum cum tropeo complete redemptionis exhibuit. Non autem ista cordis affectio ita in eum cecidit, ut ante dubius quid futurum erat nescierit, et tunc quasi  dubietate submota letitiam animo conceperit , sed huiusmodi locutio humanitati eius tantum competit, quo dicitur propter gloriam resurrectionis et propositum atque ordinem redemptionis expletum diem letitie habuisse, quamuis et hoc magis ad Ecclesiam que est corpus ipsius referri possit, iuxta illum modum locutionis, quo frequenter in sancta Scriptura, quod de capite dicitur, ad corpus refertur, sicut e conuerso de corpore ad caput propter concorporationem et unitatem qua unum efficiuntur Christus et Ecclesia; Christi enim passio, resurrectio et ascensio maxima et specialis est Ecclesie letitia, quando se meminit de captiuitate ad libertatem, de morte ad uitam, de corruptione ad  incorruptionem hoc mirabili transisse suffragio.

Quia uero ad huius desponsationis mirabile spectaculum, totum istud respicit sponsi et sponse epithalamium, quod hoc loco pro sui excellentia dicitur Canticum canticorum; uideamus quam pulchre et iocunde alternantia inuicem sponsus et sponsa decantant sancte dilectionis preconia. Supra enim exposuit sponsa dignitatem et excellentiam sponsi sibi spiritualiter copulandi, in lectuli reuerentia, in ferculorum affluentia, in ornamentorum splendore et gloria, et quod his omnibus maius est, in singulari caritatis prerogatiua, et ad istarum nuptiarum pulchritudinem perspiciendam et admirandam filiam Sion egredi hortabatur, quatenus  et ipse pro posse suo his nuptiis sociari studentes, quem nunc uiderent per speculum in enigmate, postmodum penitus iam purgato mentis oculo facie ad faciem uiderent regem in decore suo.

Cui mox occurrit sponsus, cantabili pulchritudinis testimonio, plurimasque ipsius pulchritudinis partes quasi pro sponsalibus sponse sibi oblatas enumerat, que tamen ex gratia sunt eiusdem sponsi dantis ut itidem accipientis ostendat merito sibi copulandam quam tot pulchritudinum preconiis suo munere fecerit gloriosam, cui presignati quoque lectuli et ferculi nomen aptauerit, et quam ornamentorum sibi impositorum causam effecerit. Ait ergo, quam pulchra es, amica mea.



138 CAPUT Iu.


 uERS. 1.---Quam pulchra es, amica mea! quam pulchra es! oculi tui columbarum absque eo quod intrinsecus latet; capilli tui sicut greges caprarum que ascenderunt de monte Galaad.

Quoniam Spiritus sancti gratia omnis uirtutum benedictio in ecclesiastico profluit agro, congrue nunc sponsus septenis pulchritudinum attollit preconiis, quas attendit in decore et gratia oculorum, capillorum, dentium, labiorum, genarum, colli et uberum, quia nimirum 139 Christus Ecclesiam suo iudicat consortio dignam, quam pro gratiarum affluentia, omnium in facie membrorum commendat elegantia.

Facies enim Ecclesie est eius publicus conuentus, in quo considerantur, disponuntur, et precipiuntur  semper necessarie et utiles cause quibus informentur, et ad unitatis decorem instituantur ipsius membra, ut nulla in eis deformitatis macula appareat siue in fide, siue in actione, siue in aliqua canonicarum sanctionum constitutione. Ipse namque publicus Ecclesie conuentus, uaria distinguitur professionum, dignitatum, et ordinum qualitate, quia alia est professio monachorum, alia clericorum, alia laicorum: in his autem alia professio uirginum, alia continentium, alia coniugatorum, dignitatum uero alia imperialis, alia pontificalis, alia prefecturalis, siue aliud quid quod dignitatis nomine appellari potest. Porro ordinum alius sacerdotalis, alius leuiticus, alius subleuitico, uel alius quilibet ecclesiasticus ordo, que omnia significant  ille prescripte particule sponsi testimonio in sponse corpore laudabiliter posite. Oculi enim Ecclesie sunt custodia et prudentia prepositorum, capilli, numerositas subditorum, dentes sacre Scripture expositores, labia predicatorum elegantia, siue lectorum diuinam Scripturam recitantium, gene uerecundia disciplinatorum, collum sublimis eloquentia doctorum, ubera diligentia magistrorum minores erudientium, quorum omnium distinctam uarietatem in corpore Ecclesie Psalmista colaudans: Astitit, inquit, regina a dextris tuis in uestitu deaurato circumdata uarietate . Sed de his singulis plenius suo loco dicendum.

Quam pulchra es, inquit, amica mea, quam pulchra es! quam dicit pulchram etiam appellat amicam  ut insinuet alterum alterius esse effectiuum; nam que tot pulchritudinum speciebus quas subinfert decoratur, merito amica efficitur, et que amica probatur, profecto pulchra indicatur: non enim ueluti amicam secreti sui consciam faceret, nisi hanc uirtutum pulchritudine placentem sibi per gratiam copulasset. Repetita uero laude pulchritudinis geminatam approbat uirtutem fidei et operationis, que ita sibi inseparabiliter sociantur ut una sine altera semper inutilis comprobetur.

Subdens autem primum septene pulchritudinis membrum, oculi tui, inquit, columbarum, absque eo quod intrisecus latet. Sicut supra prenotatum, oculi Ecclesie sunt custodia et prouidentia prepositorum  erga utilitatem subditorum, quia sicut oculi duces quidam et custodes sunt subiecto corpori (cecus enim in tenebris ambulat et nescit quo ea ; 140 ita prelati cura sua et uigilantia custodiunt sibi subiectos, et ducunt in electam uiam predicatione et actione, utrobique speculatores positi, et ad animarum et ad corporum necessitatem et utilitatem. Sed isti oculi sunt columbarum, absque eo quod intrinsecus latet, quia innocenter et simpliciter carnalia prouident, et prudenter subditorum periculum spiritualia administrando preuident et cauent: nam cum in terrenis aliquando pro subditorum utilitate occupantur, ipsa terrena non coruino sed columbino oculo intuentur, quia absque cupiditate et carnali desiderio simpliciter pro sola  necessitate expetunt et habent, de quibus dicit propheta, et quasi columbe ad fenestras suas , quid enim sunt fenestre nostre, nisi sensus exteriores per quos ad ista uisibilia, uel ea cupiendo, uel paruipendendo prospicimus? Sancti autem quasi columbe ad fenestras suas sunt, quia quidquid in exterioribus per sensus corporeos sapiunt, simpliciter et innocenter suis usibus exponunt, nichil in his cum auiditate et delectatione rapiunt, sed tantum communem in eis suam suorumque necessitatem attendunt.

Est ergo laudabile hoc modo tenere studium actiue uite, sed longe laudabilius est id quod intrinsecus latet, habere uirtutem scilicet uite contemplatiue, foris enim exteriora honeste dispensant, sed  diuine tantum patet cognitioni qua intentione id faciant, dum plerumque ab humanis oculis qui corda non uident aliqui religiosi exteriora interdum tractantes iudicantur.

Sequitur secunda pars septene pulchritudinis, qua dicitur: Capilli tui sicut greges caprarum, que ascendunt de monte Galaad.

Capillis, ut prenotatum est, numerositas subditorum designatur, qui quamuis perfectionem maiorum consequi non ualeant, conuentum tamen Ecclesie sicut capilli caput ornant, capitibus suis, hoc est maioribus pro suo modo et posse obediendo et constitutam sibi legem seruando adherentes. Unamquamque enim professionem suo quique loco et ordine iuxta prefixam sibi a patribus communiter  conseruandi regulam, licet diuerso modo, decorant et ornant. Nam quamuis in Ecclesia uniuersali siue particulari non omnes equaliter uiuant, non omnes equaliter suo quique priuato officio constituti obseruent regulam et eamdem plerumque excedant, publico tamen et communi religionis et ordinis teguntur ornamento, sicut econtrario nichil confert honoris aut honestatis toti corpori Ecclesie unius deuotio, si ipsa tota irreligiositatis deformetur institutio. Denique religiosa eius communitas ipsius est pulchritudo et nobilitas, sicut et irreligiosa unanimitas ipsius est turpitudo et ignobilitas.

141 Unde et dicitur, quia capilli isti sunt sicut greges caprarum quia in singulis professionibus  sunt quidam greges coadunate multitudines, greges quidem quantum ad ordinum diuersitates, siue ad Ecclesias particulares, unus autem grex, quantum ad fidei unitatem et Ecclesiam uniuersalem. Greges uero sunt caprarum quia omnes ecclesiastice professiones, licet inter se differentes propter uarias ordinum qualitates, semper tamen pari intentione ad unum spectant finem dum omnes celestia appetentes, suo quique modo adherent Deo.

Qualium uero caprarum? que ascenderunt, inquit, de monte Galaad. Galaad dicitur aceruus testimonii; quis autem est iste aceruus testimonii, nisi collectio quedam et summa diuinarum Scripturarum siue institutionum a sanctis Patribus ad utilitatem et honestatem Ecclesie conscriptarum? Quid enim est  sacra Scriptura nisi quidam aceruus testimonii ubique predicantis et testificantis de Christo? de quo testimonio canitur in Psalmo: Testimonium Domini fidele sapientiam prestans paruulis . Paruuli quippe, id est humiles testimonium sancte Scripture intelligunt, cui dum credendo et bene uiuendo obaudiunt, sapientes sunt, summa enim philosophia est optimus uiuendi modus. Institutio quoque sanctorum Patrum quidam est aceruus testimonii, quia dum hoc legitime obseruatur, obseruatoribus suis ad uite honestatem certificatur.

Capilli ergo sancte Ecclesie sicut greges caprarum que ascenderunt de monte Galaad, quia multitudines subditorum quotidie proficiunt testimoniis sanctarum  Scripturarum et suorum prepositorum instititutis ad communem uiuendi ordinem sibi prefixis.


uERS. 2.---Dentes tui sicut greges tonsarum, que ascenderunt de lauacro, omnes gemellis fetibus, et sterilis non est inter eas.

Tertio loco ponitur, dentes tui sicut greges tonsarum, que ascenderunt de lauacro, omnes gemellis fetibus, et sterilis non est in eis.

Dentes, ut prescriptum est, non absurde possunt accipi sacre Scripture expositores, quia sicut dentes cibos conterunt, ita sancti expositores in diuinis Scripturis, littere grossitudinem in spiritualis sensus redigunt subtilitatem, ut que in superficie intelligi non poterat, per hos dentes quasi  commolita, facilius in uentrem intelligentie transeat.

Sed quare isti dentes sicut greges tonsarum que ascenderunt de lauacro? uidelicet propter expeditum a seculi negotiis animum, et a terrene actionis puluere diuini spiritus fonte ablutum. Neque enim possunt ad tante intelligentie 142 subtilitatem proficere nisi huiusmodi curis quasi quibusdam oneribus depositis et toto corpore interioris hominis toto fonte illo diuinitatis, de quo dicit Psalmista Deo: Torrente uoluptatis tue potabis eos, quoniam apud te est fons uite . Et quid ista ablutio siue potatio conferat utilitatis, insinuat dum subdit, et in lumine tuo uidebimus eum , ac si patenter dicat, te lumen scientie nobis infundente,  obscura diuine Scripture intelligemus.

Dentes ergo sancte Ecclesie sunt quasi greges tonsarum que ascenderunt de lauacro, quia sacre Scripture tractatores quo magis fuerint a terrenis actionibus expediti, et lauacro diuine inspirationis expurgati, eo fortius frangere et subtilius terere ualent totam ueteris et Noui Testamenti litteralem soliditatem.

Allegoricus enim siue moralis sensus competenter et utiliter profluens ex litterali superficie sanctarum Scripturarum decens candor et quasi alliciens pulchritudo istorum est dentium.

Unde et subditur: Omnes gemellis fetibus, et sterilis non est inter eas. Quid sunt enim istorum gemelli  fetus, nisi aut sanctarum Scripturarum, que expositione quasi confringuntur, duplex sensus uidelicet allegoricus et moralis, aut duorum Testamentorum cognitio aut gemine caritatis exhibitio? Nam cum triplex sit sensus in toto corpore diuine Scripture, historicus scilicet, allegoricus et moralis, ubicunque historicus exponitur, in aliquam istarum duarum partium, allegoriam scilicet aut moralitatem resoluitur, plerumque in utrarumque partium sensus, unius eiusdemque historie redigitur intellectus, ita ut nonnunquam quod historia sonat, non nisi mystice intelligi debeat. De quo triplici sensu diuine Scripture dicitur: Scribe ea tripliciter in corde tuo . Duorum uero testamentorum quasi gemellis ditantur fetibus, quia quidquid  exponunt uel de ueteri, uel de Nouo Testamento assumunt. Porro gemine caritatis fetibus multiplicantur, quia ad laborem exponende sacre Scripture trahit eos amor Dei, quem in ipsa Scriptura delectabiliter sapiunt; amor quoque proximi ad cuius utilitatem hanc sibi occupationem libenter assumunt.

In quibus est nulla horum gemellorum fetuum sterilitas, quia omnes quos terrene actionis pondus non grauat, et diuini Spiritus fons saluberrimus lauat, possunt delectabiliter hac gemina intentione, materna dilectione in exponendorum librorum negotiis uacare; intentione ad allegoriam et moralitatem, materia ad uetus et Nouum Testamentum, dilectione ad Deum et proximum respicientes.


 143 uERS. 3.---Sicut uitta coccinea labia tua, et eloquium tuum dulce; sicut fragmen mali punici, ita gene tue, absque eo quod intrinsecus latet.

Quarum septene pulchritudinis predicamentum est sicut uitta coccinea labia tua, et eloquium tuum dulce: labia dici possunt, diuini eloquii predicatores, siue ipsa eloquia eleganter legendo uel cantando pronuntiantes et Dei populum sensus uel uocis suauitate ad timorem et amorem diuinum accendentes. Unde et uitte coccinee comparantur, quia sicut uitta capillos ne dispergantur constringit et componit, ita predicatores sancti, siue in Ecclesia suauiter cantantes uel legentes audientem populum uinculo pacis et unanimitatis coniungunt et sibi inuicem fidei  et dilectionis harmonia consonare faciunt. Nam uitta subiectorum a uitta sanctorum predicatorum quasi dissonat et discordat, quando nec recte credunt nec recte operantur, sed cum illorum predicatione ad ueritatem et rectitudinem perducuntur, quasi eis fide et dilectione coniunguntur; dum idem quod ipsi credunt et diligunt, atque eis in lege Dei consentiunt. Cumque eamdem ueritatem pronuntiantes, uel pulchro concentu, uel probabili rationi assertione audiunt et attendunt, per gratiam compunctionis fortius se in amore Dei constringunt.

Unde et uitta cui comparantur dicitur coccinea esse. Coccus quippe ignei coloris est, et quid est caritas nisi ignis? Quando enim aliqui de illo  summo bono quod Deus est audientes causa ipsius boni percipiendi ad bene agendum compunguntur, profecto diuine caritatis igne accenduntur.

Labia ergo Ecclesie, hoc est sancti predicatores, siue ipsam predicationem officiose componentes, sicut uitta coccinea sunt, quia animos audientium ipsarum rerum quas predicant dignitate et suauitate ad eterne uite amorem succendunt

Unde subditur, eloquium tuum dulce: lenioribus enim preceptis infirmi attrahuntur, austerioribus repelluntur, in lege autem peccantes puniri precipiebantur et nocentes talionem accipiebant quando oculum pro oculo, dentem pro dente  dare iubebantur, sed in tempore gratie dulce est eloquium Ecclesie, quia peccatoribus culpas suas confitentibus,  non pena sed misericordia promittitur, et nocentes si respiciant, non talione mulctantur, sed penitentia absoluuntur. Siue ideo uitta coccinea sancti predicatores sunt, quia predicatione sua superflua cogitationum et operum constringunt, ut per sancte operationis studium diuine caritatis igne ardeant et per contemptum seculi quodam 144 mentis martyrio rubeant; coccus enim et igneus et rubeus est, et qui diuina caritate feruent, omnia pro Deo pati aduersa non timent.

Porro quanta species septiformis pulchritudinis disciplinatorum in Ecclesia uerecundiam predicat, dum dicitur, sicut fragmen mali punici ita gene tue, absque eo quod intrinsecus latet. Malum punicum dicitur, eo quod ex Punica regione sit genus eius,  translatum, quod etiam dicitur malum granatum, quod multitudinem in se contineat granorum; fragmen autem mali punici exterius rubet, interius candet, et magis fractum quam integrum redolet. Gene ergo Ecclesie sicut fragmen mali punici dicuntur esse, quia disciplina religiosorum in domo discipline honestatis habitum pretendentium exterius uerecundiam in facie rosea prefert pulchritudine, que ex interiori procedit mentis gratiose candentis operositate. Candor enim pudicitie qui fulget in mente, ruborem uerecundie gignit in facie, quando tale quid timet anima religiosa committere, quod honestati sue deroget uel discipline. Unde per contrarium reprobe menti, et audacter  peccare non crubescenti per prophetam dicitur: Frons mulieris meretricis facta est tibi, et noluisti erubescere .

uultus ergo demissio, et gloriosa oculorum compositio, religiose et pudice mentis est signum, atque ideo congrue sicut fragmen mali punici dicuntur esse moribus honeste compositi, qui decorem sanctitatis, quem intentione et cogitatione interius gestant, exterius habitu et moribus reuerenter insinuant. Et cum exterior gestus religiose compositus laudabilis sit, longe tamen laudabilior est ille, interior animi habitus qui soli Deo est cognitus, dum uix aut nunquam sufficit sancta anima foris est ostendere quanta intus diuina ardeat caritate.

Unde cum de sponsa sponsus premitteret, sicut  fragmen mali punici ita gene tue, subdidit, absque eo quod intrinsecus latet.

Quid est enim quod intrinsecus latet, nisi uis caritatis que soli Deo paret, et quidquid honestatis uel sanctitatis, extrinsecus operatur.

Sancte ergo Ecclesie disciplinata corda quasi fragmen mali punici sunt, absque eo quod intrinsecus latet, quia candorem quidem uirtutum quam interius habent per Dei gratiam, hanc exterius exhibent per patientie et uerecundie formam, sed ipsam uim que totam in se efficientiam uegetantem et confirmantem sancti Spiritus operatione continet, solius Dei iudicio relinquunt, dum in magna quidem spe consistunt. Sed in ipsa sua spe sine metu non sunt. uim quidem in se diuine caritatis  sentiunt, sed que ex ipsa caritate moribus et uita predicant, quo apud Deum examine pensentur ignorant.


145 uERS. 4.---Sicut turris Dauid collum tuum, que edificata est cum propugnaculis; mille clypei pendent ex ea, omnis armatura fortium.

Sexto uero loco enumerate pulchritudinis hoc ponitur predicamentum, sicut turris Dauid collum tuum, que edificata est cum propugnaculis, mille clypei pendent ex ea, omnis armatura fortium. Superius prenotauimus per collum significari sublimem doctorum eloquentiam que idcirco turri comparatur, quia uerborum et sensuum profunditate sublimatur. Sed hec turris Dauid dicitur, id est manu fortis, quia uidelicet quidquid uenustatis uel  sublimitatis in se continent doctorum eloquia, siue uerbo, siue scripto, ipsius profecto gratie est, qui spiritualiter manu fortis dicitur, quia eius est

Parcere subiectis, et debellare superbos. 

Sicut de eo scriptum est, quia superbis resistit, humilibus autem dat gratiam . In corde enim humilium requiescit, et sue eis scientie dona, prout sibi placuerit, competenter distribuit, alii quidem sic, alii uero sic.

Que uero sunt propugnacula, quibus hec turris est edificata, nisi fortium et sublimium sententiarum munimenta? Auctoritatibus enim sententiarum quibus doctores intonant, Ecclesia munitur et roboratur  contra peruersorum dogmata et gesta, ne supra petram fidei fundata, ulla possit timere contrarie et aduerse patris molimina. In hac enim conspiciuntur consilia et precepta uirtutum et mirifica sanctorum Patrum facta atque miracula.

Unde et subditur, mille clypei pendent ex ea; quid enim millenario numero qui pro perfectione ponitur, nisi uniuersitas designatur? Mille namque clypei sunt uniuersa uirtutum documenta, que nos muniunt contra oppugnantia uitiorum machinamenta: Nam si

Feruet auaritia, miseroque cupidine petus?
Sunt uerba et uoces, quibus hunc lenire dolorem
Possis et magnam morbi deponere partem.
Laudis amore tumes? Sunt certa piacula, que te,
Ter pure lecto poterunt recreare libello.
 Inuidus, iracundus, iners, uinosus, amator,
Nemo adeo ferus est qui non mitescere possit,
Si modo culture patientem commodet aurem. 

Si enim te huius mundi gloria delectat, audi apostolum Ioannem dicentem: Nolite diligere mundum neque ea que in mundo sunt; si quis dilexerit mundum, non est caritas Patris in eo : si uitio inanis glorie tentaris, audi Apostolum dicentem: Non efficiamur inanis glorie cupidi : si auaritia tentaris, audi eumdem dicentem: Quia hilarem datorem diligit Deus : si libidine tentaris, audi iterum dicentem: Nescitis quia corpora uestra templum sunt Spiritus sancti? Si quis uiolauerit templum hoc, disperdet  illum; templum enim Dei sanctum est, quod estis uos . 146 Si ira animum pulsat, audi quod dicitur: Irascimini, et nolite peccare; et quia ira uiri iustitiam Dei non operatur . Si peccatum inobedientie mentem corrumpit, audi scriptum quia melior est obedientia quam uictime et auscultare magis quam offerre adipem arietum, quoniam quasi peccatum ariolandi est repugnare, et quasi scelus idololatrie nolle acquiescere . si impatientia mentem grauat, attende scriptum quia patiens melior est expugnatore urbium . Si superbia animum instat, audi scriptum, quia Deus superbis resistit, humilibus autem dat gratiam .

Ecce isti sunt clypei, qui pendent ex turri et propugnaculis  eloquentissimorum doctorum quorum sententie et auctoritates fortissimum sunt Ecclesie munimentum, precepta uero et consilia sunt unicuique anime contra uitia et peccata et documentum et munimentum. Mille ergo clypei pendent ex ea, quia nullum est uitium contra quod non inueniatur munimentum ex uniuersis dictis et scriptis sanctorum Catholicorum Patrum. Sed quia in eisdem scriptis recitantur et fortia sanctorum gesta et diuine legis precepta ab ipsis constantissime seruata, bene subditur, omnis armatura fortium. Ibi enim inuenies, quam fortiter contra uitia et peccata armis militie spiritualis pugnauerint quorum armatura fuit diuinorum mandatorum obseruatio et  precedentium Patrum imitatio. Mille ergo clypei et omnis armatura fortium pendent ex ea, quia quidquid fortitudinis contra hostes anime querere libet, in doctissimis patrum sententiis et magnificis gestis inuenire licet.

Sed cum idem officium habeant muniendi propugnacula et clypei, in hoc tamen differunt, quod propugnacula immobiliter subsistunt, clypei uero manu teneri et moueri possint. Quid autem dici possunt propugnacula, nisi sanctorum miracula? Quid uero clypei, ni sanctarum uirtutum cultus eximii. In Scriptura ergo sacra quam doctorum proferunt et commendant eloquia, mirifica narrantur sanctorum miracula, que nos quidem agere et quasi mouere non possumus, opera uero uirtutum exercere  et quasi manu tenendo diuersis studiis mouere pro modulo nostro quique possumus, si Dei amore ardemus.

Ex collo ergo sancte Ecclesie mille clypei pendent et omnis armatura fortium, quia in sacra Scriptura quam doctorum retegit et ornat eloquentia, generaliter contra uitiorum iacula et protegentia tutamenta, et repellentia inuenit armamenta.


uERS. 5.---Duo ubera tua sicut duo hinnuli capree gemelli, qui pascuntur in liliis donec aspiret dies, et inclinentur umbre.

147 Septimum uero predicate pulchritudinis tale preconium est: Duo ubera tua sicut duo hinnuli capree gemelli, qui pascuntur in liliis donec aspiret dies et inclinentur umbre. Sicut supra probatum  est, per duo ubera potest accipi diligentia magistrorum, minores erudientium, gemina pietatis et scientie doctrina: pietatis quidem quando eos informant actiue et contemplatiue uite honestate, siue Dei et proximi dilectione; scientie uero, quando eos instruunt ueteris et Noui Testamenti lectione, siue eiusdem Scripture historica et allegorica expositione. Que duo ubera sicut duo hinnuli capree gemelli sunt, quia ipsi eruditores minorum in Ecclesia paui sunt in oculis suis, iuxta doctrinam maiorum agentes et docentes, et nichil de propria scientia presumentes, sanctos patres uita, moribus, doctrina, ueluti filii matres sequendo ad superna tendentes, atque in his quotidie ingenio et intellectu proficientes, secumque eos quos docent ad altiora  intelligenda et appetenda ducentes. Qui bene non absolute hinnulis, sed gemellis comparantur, propter easdem sibi inseparabiliter coherentes geminas pietatis et scientie doctrinas, ut ueluti uno momento generate neutra parte sui priores existant. Nam semper Ecclesia Christi, utriusque uite, hoc est actiue et contemplatiue alumnos habuit, semper et Dei et proximi dilectione uiguit, semper utriusque Testamenti scientia claruit. Utrumque autem testamentum ita sibi inseparabiliter est coniunctum ut alterum alterius sit significatiuum siue expositiuum, nam uetus Nouum significat, Nouum uetus exponit. Sic et dilectio Dei sine dilectione proximi, nec proximi sine dilectione Dei esse ullatenus potest,  quia altera alterius est probatiua. Nam qui proximum diligit, Deum diligere probatur quia ut proximum diligat, Dei amore inuitatur. Neque contemplatiue uite amator esse potest qui actiuam uitam ignorat, neque actiuam tenet qui contemplatiuam non desiderat.

Duo ergo uno tempore unum idemque facientes, quia subsistendi consequentia conuertuntur, consequitur enim, ut qui uetus intelligit Testamentum, intelligat Nouum, dum unum sunt, hoc in figura, illud in ueritate, et qui diligit proximum, diligat Deum, et e conuerso quod semper simul esse oportet, contemplari autem Deum non potest qui bene agere nescit. Hec ergo duo utrobique indiuiso existentes modo quasi sub una generatione gemelli dicuntur,  et in duobus uberibus Ecclesie septimo et ultimo pulchritudinis loco predicantur.

Porro historica et allegorica expositio non ita semper inseparabiliter iunguntur, quia plerumque sola pura historia est tenenda, nonnunquam sola allegoria quando pleraque iuxta litteram stare possunt, 148 que iuxta spiritum minime possunt, et iuxta spiritum quedam intelliguntur, que iuxta litteram nullo modo accipiuntur.

uerum ubi simul congrue conueniunt, non inconuenienter predicta gemellorum similitudo attenditur, ut in duobus uberibus Ecclesie, quasi duo hinnuli capree gemelli indiuise predicentur. Sed quia omne pietatis studium ad certum spectat finem, nichil enim boni, nisi pro eterna adipiscenda uita  docetur, et discitur, subdit:

Qui pascuntur in liliis donec aspiret dies et inclinentur umbre; omnium enim superius positarum specierum qualitates, que in pulchritudine uberum Ecclesie predicate sunt in liliis pascuntur, hoc est in candore et odore uirtutum nutriuntur, quia nemo actiue et contemplatiue uite honestate, siue Dei et proximi dilectione, sine utriusque testamenti pagina proficit nisi per munditiam mentis, et exercitium bone actionis.

Et quandiu? donec aspiret dies et inclinentur umbre, hoc est donec dies eterne felicitatis illucescat, et nox huius mortalitatis deficiat, tumque uideatur perfecte in ueritate, quod hic uidebatur per  speculum in enigmate, et quod hic tenebatur in spe ibi teneatur in re. Ibi duo ubera illa que supra quadrifariam distinximus, in illo die eternali uidebuntur, non in labore, sed in premio, quod significant diei aspiratio, et umbre inclinatio, umbra enim laborem, dies premium significat.

Dictio uero ista donec, non pro determinatione, sed pro sempiterno ponitur, ut intelligamus tamdiu in hac uita laborandum bene operando donec eternam comprehendamus uitam feliciter quiescendo.


uERS. 6.---uadam ad montem myrrhe, et ad collem thuris.

Postquam dilectus in corpore dilecte, id est  Ecclesie egregia uarietate distinctus pulchritudinis enumerauit species, subdit generalem omnium membrorum decorem quem debent habere, qui ad eius corpus uolunt pertinere. Sed istum decorem duplici modo, hoc est carnis mortificatione et deuoti spiritus postulatione: nam qui secundum carnem ambulat, et spiritu facta carnis non mortificat, non est de illo pulchro corpore Ecclesie, que non habet maculam neque rugam; qui enim sunt Christi, carnem suam crucifixerunt, cum uitiis et concupiscentiis ; deuoti quoque spiritus postulatio ex diuini Spiritus nascitur afflatu clementissimo, quia ipse Spiritus postulat pro nobis gemitibus inenarrabilibus . Postulat quippe dictum est postulare facit, quia cuius mentem  replet, in compunctionis gratiam 149 mouet, ut aut ex peccatorum suorum consideratione, aut profuturi regni dilatione gemat, gemens exoret, exorans quandoque accipiat, siue peccatorum ueniam, siue desiderate beatitudinis coronam.

Carnis ergo mortificatio per myrrham exprimitur, propter laboris et passionis amaritudinem; porro deuoti spiritus postulatio per thus accipitur, propter quodammodo fumigantem exigue compunctionis uel penitentie merorem, uel caritatis ardorem, ex quo dirigitur ad Deum pura mentis supplicantis oratio. Sed cum utreque uirtutes, uidelicet carnem mortificare et frequenter orare, summe honestatis et utilitatis sint in corpore  sancte Ecclesie, ea tamen excellentior comprobatur, que maiori labore animi et corporis acquiritur.

Quocirca ut earum meritum distinguatur, myrrha montis, thus collis nomine predicatur: dicit ergo, uadam ad montem myrrhe, et ad collem thuris, ac si aliis uerbis apertius dicat, ad eorum mentes, qui ea intentione laborant, ut se uitiis et peccatis mortificent, et hoc assiduis orationibus obtinere student, uadam per cooperatricem et collatricem gratiam, ut probem eas mea inhabitatione dignas, quas harum pulchritudo uirtutum delectat, dum sum paratus et subuenire laborantibus, et annuere supplicantibus.


 uERS. 7.---Tota pulchra es amica, et macula non est in te.

Cum, inquit, te superius septennis pulchritudinum extulerim preconiis, ac deinde montem myrrhe collemque thuris in te dignanter attenderim, magna quippe eminentia mentis est mortificate carnis subiectio, unde nascitur liberi spiritus contemplatoria ad Deum interpellatio, sed mortificatione carnis ita sopiuntur uitia et peccata, ut nichil sit quod spiritui repugnet, sed tanta et animi puritas et equalitas ut nullas in tuo corpore sordes possis admittere, que decoris tui gratiam ualeant obliterare.

Tota ergo pulchra es amica mea, et macula non est in te; macula, inquam, non est in te, hoc est nullam  habet essentiam, quia etsi aliqua parumper et humana fragilitate accesserit, cito cordis compunctione et humili confessione atque quotidiana oratione repellitur.


uERS. 8.---ueni de Libano, sponsa mea, ueni de Libano, ueni: coronaberis de capite Amana, de uertice Sanir et Hermon, de cubilibus leonum, de montitibus pardorum?

Quapropter ueni de Libano, sponsa mea, ueni de Libano, hoc est quia deuicta iam et mortificata omnis carnis concupiscentia, cordis et corporis munditia candida es effecta; ueni de Libano, hoc est de hac candidatione tua, Libanus enim canditatio interpretatur, ueni autem non semel, sed iterum, quia non 150 tantum debes placere cogitatione,  sed et opere, ueni, inquam, de hac candidatione tua; uenire quippe non potes, nisi sis candida, et ueluti mea Sponsa, que iam per hanc candidationem meis amplexibus es digna, in regni quoque mei transi consortium, ut immutabilem deinceps teneas candidate anime statum et habitum. ueni et tertio quia non prodest tantum placere cogitatione et opere, nisi et placeas ipsius boni operis perseuerantia, que est future felicitatis certitudo representatiua.

Siue ut fidem sancte Trinitatis denunties, ueni predicando Patrem, ueni predicando Filium, ueni predicando Spiritum sanctum et unum Deum in his tribus distinguendo personis, sancta religionis constitue sacramenta, totumque orbem huius fidei  immutabili ueritate confirma.

Siue ueni fide, ueni spe, ueni caritate, hoc est omnem boni operis perfectionem, fide assume, spe repone, caritate amplectere. Siue corporis et sanguinis mei sacramentum et rem sacramenti, ueni fideliter credendo, ueni reuerenter tractando, ueni salubriter sumendo, ut per hoc meum anime remedium mihi incorporata, uere mea dicaris sponsa et amica.

Sed ad huiusmodi incorporationem uenire non potes, nisi de Libano, hoc est uel candida baptismate; uel si ob culpam tui de meo fueris precisa corpore pristinum recipiens candorem fonte penitentie.

Hec autem omnia ueritatis et fidei documenta,  per totius mundi sparge climata, ut laus mea annuntietur per te usque in fines terre; querentes mea sacramenta querant, agnoscant et suscipiant, earumque conuersio tua fiat remuneratio. Hoc est enim quod sequitur, coronaberis de capite Amana, de uertice Sanir et Hermon, de cubilibus leonum, de montibus pardorum.

Per hec tria nomina montium designantur tres species altitudinum mundanarum, quarum destructione sancta Ecclesia perfectam consecuta est pacem, humiliatione perpetuam meruit coronam.

Prima altitudo fuit in cultoribus idolorum, qui cum bonum insite sibi rationis et uisibilium rerum  pulchritudinem ipsarum omnium Creatorem cognouissent, non sicut Deum glorificauerunt, aut gratias egerunt, sed euanuerunt in cogitationibus suis, et obscuratum est insipiens cor eorum, quia commutauerunt ueritatem Dei in mendacium, et seruierunt creature magis quam Creatori : hocque modo Deum contemnere, quedam fuit altitudo superbie.

Altera altitudo fuit reproborum persecutio, qui Deo peruersis moribus contradicentes, ueritatis et iustitie precones magnis persequebantur iniuriis, multis affligentes penis et ad mortem usque compellentes, sicque ipsi Deo in electis eius repugnare, fuit etiam quedam altitudo superbie.

151 Porro tertia altitudo fuit hereticorum peruersa  locutio siue conscriptio, qua fidem ueram destruere conabantur per humanam rationem, et simplicitatem sacre Scripture quodam fastu dialectici sermonis corrumpere laborabant; qui dum sapientes uideri appeterent, stulti facti sunt, quadam mentis superbia scientiam tantum suam ostentare cupientes.

Amana autem interpretatur nocturna auis, Sanir dens uigiliarum, Hermon anathema: que significationes nominum primo quidem ipsi capiti omnium iniquorum, de quo scriptum est: Ipse enim est rex super omnes filios superbie , aptari possunt ut dicatur nocturna auis, et dens uigiliarum et anathema. Nocturna quippe auis, que alio nomine noctua uel lucifuga dicitur, diabolus recte nuncupatur,  qui odit lucem, id est opera bona, et diligit peccata, que sunt opera tenebrarum, et sicut scriptum est: Dormit in umbra, in secreto thalami , quia mentes quas tentando circumuolat, dum per consensum subiugat, quasi in umbra peccati sibi requiem parat. Ipse et dens uigiliarum dicitur, quia de eo scriptum est quod tanquam leo rugiens circuit querens quem deuoret , cuius uigilare est nunquam a mala uoluntate quiescere. Anathema quoque non incongrue dicitur, quia sequestratus et quasi excommunicatus a consortio bonorum spirituum; alios quoque secum in interitum trahere festinat, ut sicut ipse, ita illi quoque a Deo fiant anathema.

Que ergo capiti conueniunt, non inconuenienter  et membris conuenire possunt: diximus autem paulo superius, tribus his nominibus montium significari posse tres species altitudinum mundanarum, quas constituimus in tribus qualitatibus hominum peruersorum, uidelicet in idolorum cultoribus, et sanctorum persecutoribus et hereticis.

Sed uidendum quomodo istorum nominum interpretationes talibus conueniant: cultores nempe idolorum non absurde nocturna auis dici possunt, propter mentis cecitatem et leuitatem: cecitatem quidem, quod sicut hec auis diem fugit, et nocte magis uagatur, ita ipsi lumen ueritatis et fidei recipere nolentes, tenebras infidelitatis magis amplectebantur, quandiu gratia Dei ab hac infidelitate non liberabantur. Porro propter leuitatem aui comparantur,  quia tanta erroris incertitudine uagabantur, ut nichil ueri, nichil stabilis in suo cultu comprehendere possent. Persecutores uero sanctorum dens uigiliarum dici possunt propter feritatem et immanitatem persecutionum, ut dens 152 ipsa sit feritas, uigilie uero persecutiones quietem non habentes: nam et in Ieremia scriptum est, quia cum dixisset Dominus: Quid tu uides, Ieremia? respondit: uirgam uigilantem ego uideo; et Dominus: Bene, inquit, dixisti, quia uigilabo ego super uerbo meo, ut faciam illud . Quo modo ergo hoc loco uirga uigilans accipitur correptio, propter peccata populi non quiescens donec compleatur, sic potest dici dens uigiliarum feritas persecutionum uigilans in pena et nece sanctorum.

 At uero heretici anathema dicuntur, id est separati a Deo, quia dum ab Ecclesie communione propter fidei peruersitatem ferro abscisionis, hoc est excommunicationis, separantur, profecto a capite, hoc est Christo, separantur. Apostolus autem dicit: Si quis uobis aliud predicauerit quam quod a nobis accepistis, anathema sit ; sed heretici aliud predicauerunt, quam quod ab apostolis predicatum fuerat: ergo anathema fuerunt, ideoque anathematizati et excommunicati ab Ecclesia profecti sunt.

Igitur sponsus sponse ter ueni inclamitat, ut ex istorum capite uel uertice ter coronandam ostendat; coronaberis, inquit, de capite Amana, de uertice Sanir et Hermon. Quomodo autem coronaberis?  primo de capite Amana, hoc est de cultoribus idolorum, qui ad predicationem tuam conuersi, fide et actione uelut bone arbores procreuerunt, quorum conuersio et profectus tui profecto fuit capitis ornatus. Deinde etiam coronaberis de uertice Sanir, hoc est de persecutoribus sanctorum qui tuis exhortationibus et miraculorum terroribus, deposita feritate, Christi se iugo submiserunt, quorum etiam conuersio et humiliatio corone tue pro labore est amplificatio.

Tertio coronaberis de uertice Hermon, hoc est superba eloquentia hereticorum, qui postquam tua rationabili et cum sapientia sane doctrine eloquentia, a sue false scientie prauitate demutati sunt,  fidem quam prius impugnabant, fortissima ueritatis assertione defendebant, quorum ad rectam fidem reformatio tua est corona et laboris remuneratio.

Et quoniam e contrario, sicut anima iusti sedes est Dei , ita anima peruersi habitatio est Spiritus immundi, sequitur: A cubilibus leonum, a montibus pardorum: quos sub trium montium uocabulis distinximus, recte dici potuerunt cubilia leonum, quia dum ea sibi maligni spiritus per malitiam subdiderunt, ipsam in eis malitiam per suggestionem suam et consensum illorum nutriendo quasi in quibusdam cubilibus quieuerunt. Leones namque maligni spiritus sunt, qui ad decipiendum 153 humanum genus circumquaque rugiunt, sanguinem anime sitientes, hoc est, uirtutum nutrimenta  auferre ab anima cupientes. Sicut enim in sanguine hominis uita ipsius est, ita in nutrimentis uirtutum uita anime es

Montes uero pardorum super superbiam eadem sunt corda reproborum, pardi autem idem sunt spiritus maligni propter ferocitatem et multiplices species quasi uarios colores fraudium millenarum. A cubilibus ergo leonum et montibus pardorum Ecclesia coronatur, quia dum illorum mentes, qui terrenis et peruersis actubus incubantes cubilia demonum fuerant, predicatione sua diuine gratie efficit sedes; illorum etiam corda qui superbam quasi singularem uitam uel scientiam pretendentes uarios sectarum et heresium colores protulerunt, diuina inhabitatione in spiritu humilitatis digna efficit; ex  illorum nimirum conuersione et profectu maiore pii laboris cumulatur fructu.


uERS. 9.---uulnerasti cor meum, soror mea sponsa, uulnerasti cor meum in uno oculorum tuorum et in uno crine colli tui.

Adhuc amplius sponsus sponse, id est Christus Ecclesie, siue cuiusque fidelis anime studium et profectum, et ipsius profectus decorem et meritum approbat et miratur, ut cum superius septem pulchritudinis eius partes, quasi in exteriori eius habitu primo enumerauerit, deinde duplicem interioris habitus qualitatem exposuerit, tertio triplicem et aliorum profectibus coronam obtulerit, in quibus omnibus magnum sue dignationis beneplacitum ostenderit; nunc inferat eminentiorem, et quasi  pre ceteris maximam pulchritudinis partem bipartitam, in qua soror et sponsa pre ipsius dignitatis magnitudine cor sponsi in eodem suo beneplacito non tantum permouerit, sed etiam uulnerauerit, soror per fidem, sponsa per sanctum et uerum amorem. Sed que est pars ista bipartita: Unum oculorum et unum crinis colli? Si in cuiusque sensu geminos tanquam in uno corpore oculos attendimus, unum in dextera, alterum in sinistra parte ponemus. Sed sinistre partis oculus est omnium rerum uisibilium mirabiliter et ordinabiliter dispositarum demiratio; ex quarum consideratione, aliquam licet per speculum et in enigmate Creatoris colligat magnitudinem, pulchritudinem atque potentiam, et in  administratione earum atque gubernatione sapientiam eius atque bonitatem. Porro dextre partis oculus extra hec uisibilia supra seducitur quando omni mundane huius cupiditatis contagio absoluitur, et in ipsam Creatoris faciem contemplatorie caritatis intuitu defigitur. Hoc ergo uno oculorum sponse 154 sponsi cor uulneratur, quia dum sancta mens tantum sibi per uim diuine caritatis supernam gratiam copulat, ut Seraphim, id est ardentis, nomen accipiat, ex ipso suo ardore unite sibi diuinitati quasi quoddam amoris uulnus importat.

In uno uero crine colli subtilitatem predicationis intelligimus: sed cum plures sint subtilitates predicationis, que est tamen una et singularis eius subtilitas quasi unus crinis colli? Secundum partes  fidei et in Trinitatis deitate, et in Christi incarnatione. Quis uero unus crinis in Trinitatis deitate? unus Deus in tribus personis cuius incomprehensibilem Diuinitatis rationem credere iubemur, discutere non permittitur; quis autem unus crinis colli in Christi incarnatione? Deus homo factus. Quis enim ullatenus inuestigare potest quomodo corporatur uerbum, quomodo summus et uiuificator Spiritus intra uterum matris animatur, quomodo is qui initium non habet existit et concipitur?

Sed in hoc uno utrobique crine colli cor dilecti uulneratur, quia dum hoc quisque credit, quod humana ratione non colligitur, ualde in omnipotentis Dei amore per fidei meritum colligatur, fides autem non habet meritum, cui humana ratio prebet experimentum.  Non enim fides contra rationem, sed supra rationem, et ideo qui nichil uult credere nisi quod ratione comprehendit, ut philosophi, non habet meritum fide sua, sed qui illud quod rationi non est contrarium, et tamen supra rationem est, credit: unde ait Apostolus: Prope est uerbum in ore tuo, et in corde tuo, hoc est uerbum fidei.  Christus quoque contra rationem non est, sed supra rationem; in uno ergo oculorum dilectio, in uno crine colli fides exprimitur. Sed quia fides per dilectionem operans fundamentum est omnium bonorum, sine dilectione autem in ipsa fide nulla uirtus est, demones enim credunt et contremiscunt , atque ob hoc duo hec distingui nequeant, ubi perfecte uirtutis mentem Deo coniungunt: uno ergo  speculatiue dilectionis oculo, et uno crine, id est fidei subtilitate que duobus maxime constat, mysterio scilicet diuinitatis et sacramento incarnationis cor dilecti uulneratur, quia mentis fide et dilectione abundantis ui quodammodo ad magis cognoscendum penetratur, unde non semel sed iterum repetendo dicit: uulnerasti eor meum, soror mea sponsa, uulnerasti cor meum. ualde enim commendabile est ante omnipotentis Dei oculos et fides per dilectionem operans, et dilectio per fidem proficiens: fides nempe totius boni fundamentum. dilectio superedificans ipsius fundamentum decus et ornamentum.

Alio quoque modo intelligi potest 155 unus oculorum et unus crinis colli, uidelicet identitas et immutabilitas,  quantum ad animi statum in proposito boni, ut in uno oculorum sit eadem semper et indeficiens spiritualium intentio actionum; in uno uero crine colli idem semper et perseuerans habitus humilitatis et deiectio mentis; unde scriptum est: Homo sanctus in sapientia manet sicut sol, stultus autem ut luna mutatur , et de uaccis arcam Dei portantibus scriptum est, quia ibant in directum et uno itinere gradiebantur, et non declinabant ad dexteram, neque ad sinistram.  Quid enim est arca Dei, nisi mens sancti, in qua per diuersarum dona gratiarum diuinitas continetur; sed qui hanc portat, necesse est ut a uia iustitie non declinet, ne peruerso itinere gradiens, recedente gratia  diuina a mente, iam Dei arcam minime dicatur ferre. Unum ergo oculorum una est uia coram se recte gradientium, sicut de sanctis animalibus scribitur, quia unumquodque ante faciem suam gradiebatur: unus soculorum idem est animi uultus semper ea que retro sunt obliuiscens, et ad ea que sunt ante se extendens . Unus crinis colli eadem semper humilitatis paruitas et tenuitas tanta, ut cum magni sit apud Deum meriti uir sanctus tantum se apud homines despiciat, ut quid sit uix in se uideri permittat, sicut crinis unus cum aliquid sit, uix tamen uidetur et tenetur. Unus crinis colli est identitas mentis Deo se per obedientiam humiliantis in cuius propositi statu ita perseuerat, ut neque eleuetur prosperis, neque deliciatur aduersis e contra de reproba  mente dicitur, quia ambulabat extenso collo et erecta ceruice ; et de Iudeis Deo se per obedientiam non humiliantibus, dura ceruice et indomabili corde.  In uno ergo oculorum et in uno crine colli dilectus uulneratur, quia ualde ei placet una eademque perseuerans spiritualium intentio et discretio actionum, una quoque et stabilis semper humilitas inclinate Deo per obedientiam mentis.


uERS. 10.---Quam pulchre sunt mamme tue, soror mea sponsa! Pulchriora sunt ubera tua uino, et odor unguentorum tuorum super omnia aromata.

Considerandum diligenter quenam sit ista predicabilis pulchritudo mammarum, siue uberum sponse, id est Ecclesie siue sancte cuiuslibet anime;  nam sicut in mammis siue uberibus nutrimenta sunt paruorum, et nouiter procreatorum corporum, ita possunt esse quedam spiritualia nutrimenta, quibus tenere et infirme adhuc anime incrementa aliqua sanctitatis accipiant, uel ipse a se ipsis, uel alie ab ipsis; ipse a se ipsis 156 per exercitationem, alie ab ipsis per eruditionem.

Primo autem uidendum que sint iste mamme, siue ista ubera, deinde que sit earum pulchritudo sic a sponso laudata: non puto rationi contrarium, si has mammas siue hec ubera dicamus cognitionem ueritatis et amorem uirtutum. Sed cum due sint creature, una spiritualis, et altera corporalis, non abs re esse credimus, si utrique duas incrementorum qualitates quasi duas mammas, siue duo  ubera constituamus. Sicut enim due sunt creature, sicut iam diximus, una spiritualis et altera corporalis, ita duplex quoque bonum creature, aliud spiritualis, aliud corporalis; bonum enim spiritualis creature maxime consistit in duobus que supra posuimus, in significatione mammarum siue uberum, hoc est in cognitione ueritatis et amore uirtutis. Bonum uero corporee creature, uel in ipsa, uel extra ipsam: bonum in ipsa integritas est sensuum et affectionum secundum quinque sensus; bonum extra ipsam ordinata distributio in creaturis: quidquid enim corrumpitur uel emendatur pro homine est, et quidquid est bonum uel malum, homini bonum est uel malum. Cumque omnia bona,  siue interiora siue exteriora, Dei omnipotentis sint dona, utrorumque priuatio Dei est ira, et hominis pena, sicut e contrario, illorum collatio Dei est gratia et hominis salus: cognitio autem ueritatis et amor uirtutis particulariter sunt considerande; in unaquaque anima semper accipiunt incrementa, quasi ex quibusdam exercitationum mammis et uberibus, quia ipse exercitationes quidem magis et minus suscipiunt, magis si permanent, minus si desinunt, uidelicet ut magis uel minus cognoscant ueritatem et ament uirtutem. Hec enim duo sunt sibi inuicem ita colligata, quasi in uno corpore naturaliter duo ubera, quia non potest amare uirtutem nisi qui ueritatem cognouerit, et qui ueritatem cognoscit, non potest nisi amare uirtutem

 Si uero uniuersaliter totum corpus Ecclesie inspiciamus, quantum ad se, in cognoscenda ueritate uel amanda uirtute non suscipit magis et minus, que imperfectam cognitionem ueritatis et amorem uirtutis habet. Quantum uero ad alios quos credit in Christo incrementa illi quotidie sanctitatis ex cognitione ueritatis et amore uirtutis accrescunt.

Utrobique autem sunt primo mamme, deinde ubera; quia sicut mamme sunt puellarum que nondum possunt nutrimenta lactis habere, spem tamen habendi tenent; ubera uero feminarum, que huiusmodi nutrimenti copiam habent, ita Ecclesia in his quas nutrit, uel unaqueque anima in seipsa, primo quidem habet quamdam spem per 157 habilitatem animi ad bona se applicantis et ad meliora  semper proficiendi, deinde iam fide et dilectione quasi adulta tam plenam incipit habere cognitionem ueritatis et amorem uirtutis, ut omnes sensus suos et interiores et exteriores enutrire et ad perfectionem possit per Dei gratiam deducere: exteriores autem sensus dicimus hic enutriendos, non ut corporaliter melius possint, sed spiritualiter, ne male custoditi fiant instrumenta peccati sicut propheta de his peccatores arguit dicens: Intrauit mors per fenestras uestras .

Tripliciter autem Ecclesia istorum uberum suorum nutrimenta porrigit, uidelicet rebus, factis et dictis: rebus, ut in sacramentis sine quibus nulla potest anime prouenire salus; factis, ut in sanctorum gestis, quorum prouocatur et inuitatur exemplis;  dictis, ut in sacre Scripture preceptis et monitis, quibus quotidie ad uitam nutritur eternam

Diximus quidem quid sunt mamme, siue ubera sponse; nunc dicendum que sit earum pulchritudo sic a sponso laudata: pulchritudo ista non est accidentalis que adesse et abesse possit preter subiecti corruptionem, sed essentialis que in sue nature proprietate consistit: nam cognitionem ueritatis et amorem uirtutis pulchras esse, quid est aliud quam earum esse? Pulchrum est enim ueritatem cognoscere et amare uirtutem, sicut pulchrum est castum esse, uel iustum, siue humilem, siue patientem, siue obedientem, et est quedam pulchritudo castitas et iustitia, humilitas, patientia et obedientia, et  hec, ut diximus, non accidentaliter quidem pulchre sunt in subiectis que eis participant, per se autem essentialiter; nam si sunt, pulchre sunt; si pulchre non sunt, neque sunt, quia dum corrumpuntur, nec pulchre sunt; quia desinunt esse quod fuerunt. Castitas enim uel alia quelibet uirtus dum corrumpitur, quomodo pulchra est quia iam non est cuius corruptio malum est?

Cum ergo in duobus precipue bonum anime consistat, quibus quasi ab uberibus ad uitam nutritur eternam, que sunt cognitio ueritatis et amor uirtutis, cognitionis corruptio ignorantia dici potest, de qua dicit Apostolus: Qui ignorat, ignorabitur , amoris corruptio cupiditas, que est radix omnium malorum . Et quanto magis  crescit hec ignorantia et cupiditas, tanto magis bonum anime corrumpitur: anima enim cum sit incorporea substantia, secundum substantiam suam corrumpi non potest, sed secundum bonum quod participat, quod tanto amplius 158 in ea deteritur et minoratur, quanto amplius ipsa peccatis deformatur.

Pulchre sunt ergo mamme siue ubera sancte Ecclesie generaliter, siue sancte cuiusque anime specialiter, quia et hec filiis suis, et illa in se ipsa, tam copiosa bonorum sensuum ubertate refulgent in cognitione ueritatis et amore uirtutis, ut ex eis omnium spiritualium bonorum nutrimenta profluant, naturalia etiam bona, ut sunt ratio, ingenium, memoria, magis uigeant, atque ita integra  anime pulchritudo horum participatione informetur.

Sed quid est, quod hec ubera uino dicuntur pulchriora, cum in uino sit luxuria , in his autem uberibus sancta et sobria anime delectatio, atque ob hoc nulla prorsus istorum recta possit esse comparatio? Sane per figuram tapinosin, que est magne rei humiliatio, dicuntur hec uino pulchriora, non quod in uino aliqua sit predicabilis pulchritudo, sed quod predicta, scilicet cognitio ueritatis et amor uirtutis, meliora et pulchriora propter utilitatem et suauitatem sui sint omnia anime rationali, quam omnia mundi oblectamenta que uino significantur, cum hec corrumpunt animam sui participatione, illa reficiant. Eo denique  modo quod sequitur: Et odor unguentorum tuorum super omnia aromata, si odorem unguentorum accipimus bonam famam uirtutum, que comparatio spiritualium et corruptibilium rerum? Si quidem potest esse et corruptio boni que sit in spirituali creatura; et corruptio boni que sit in corporali creatura, quia cum sint due creature, spiritualis et corporalis sicut quoque supra iam diximus, duo quoque bona sunt, unum in spirituali, alterum in corporali creatura. Bonum spiritualis creature uirtus est, bonum corporalis creature ordinata distributio in creaturis: corruptio ergo boni quod fit in spirituali creatura, sicut in anima peccatum est et culpa, sed uel pena, uel ad penam. Si ergo incorruptione  spiritualis boni uniunt Deo, incorruptione uero corporalis boni, non tantum non uniunt Deo, sed plerumque separantur, quando ipsa eius delectatione plerumque nostri obliuiscimur, et a bono propositi abducimur, corruptione uero illius dum affligimur nonnunquam ad bona reducimur, que comparatio potest esse in tanta dissimilitudine.

Sed in hac comparatione argumentum est a minori ad maius, hoc modo: Si corporalia bona, hoc est odor aromatum, tante sunt suauitatis, quanto magis bona spiritualia, id est odor uirtutum: incomparabile, incorruptibile bonum corruptibili, sicut anima que est incorruptibilis corruptibili corpori.

159 Incorruptibilem autem dico animam secundum  substantiam sui que simplex et incorporea est, sicut incorruptibile bonum quod in anima consistit, dicitur secundum substantiam, non secundum adiectionem. Duobus enim modis dici potest bonum, substantiue et adiectiue: per se enim bonum non corrumpitur, sed priuatione boni dicitur corrumpi, quando recedit ab anima et in malum permutatur, sicut et ipsa anima per se non corrumpitur, sed priuatione boni dicitur corrumpi, quia priuatio boni malum est.

Dicitur ergo: Odor unguentorum tuorum super omnia aromata, ac si dicatur: Fama et opinio tuarum uirtutum, melior et utilior tibi est quam omnia huius mundi delecta, quia hec occidunt, illa uiuificant.

 At si alio modo utramque partem, scilicet odorem unguentorum et omnia aromata ad spiritualem intellectum referre uoluerimus, uidendum quis sit odor iste specialis unguentorum dilecte, et que sint omnia aromata quibus ille odor tantopere prefertur. Si enim omnia aromata omnes uirtutes accipimus, que erunt ille singulares uirtutes que uniuersitati uirtutum preferantur? uidetur nobis non absurdum esse, si has uirtutes dicamus fidem, spem, caritatem; nempe absque istis uirtutibus cetere omnes uirtutes quasi otiose sunt; scriptum est enim quia sine fide impossibile est placere Deo . Quod si nemo sine fide Deo placere potest, constat nulla bona opera sine fide salutem posse conferre; qui autem credens bone operatur, profecto id facit  spe futurorum bonorum; sed ea quisque diligit que se sperat adepturum, et quidquid boni operatur, per dilectionem operatur; quia nisi diligeret, pro his consequendis non laboraret.

Cum ergo omnia bona opera sine istis, hoc est fide, spe, caritate, esse non possint, merito hec cunctis uirtutibus preferuntur; atque ita dicitur: Odor unguentorum tuorum super omnia aromata, ac si dicatur: Super omnes uirtutes in te redolent fides, spes, caritas, que te perfecte in sponsam et dilectam efficiunt.

Sed quare hec dicuntur unguenta? quia sicut multe species herbarum cum in unum collecte fuerint, ut quamdam compositionem unguenti efficiant,  inde nomen ipsius unguenti sumunt, unde maiorem uirtutem habent, ita principaliter dicuntur unguenta Ecclesie, siue cuiusque sancte anime, quecunque bona opera fidei, spei et caritatis condimento fuerint composita, quia non aliter efficacia, nisi fuerint horum adiectione denominata, ut dicatur: Hoc unguentum est fidei, spei, et caritatis compositiuum; uerbi gratia, aliquis habet humilitatem, castitatem, patientiam, obedientiam, aliasque uirtutes aliquas, quarum compositio quoddam spirituale 160 dici potest unguentum. Sed omnino erit inefficax, nisi ibi fuerint fides, spes et caritas. Est iterum aliquis, qui predictas uirtutes non habet omnes, habet autem alias; sed nec iste de his probatum poterit habere unguentum absque  adiectione harum trium uirtutum. Qualescunque ergo uel quantascunque uirtutes quilibet habuerit, oportet ut his tribus nunquam careat; si salutis sue sufficientiam habere desiderat. Cum itaque sint in Ecclesia alii istis, alii illis, aliqui pluribus, aliqui paucioribus prediti uirtutibus, semper tamen illis fide, spe et caritate coherentibus, recte potest dici, non singulari numero odor unguenti, sed plurali numero odor unguentorum tuorum; sed iste odor super omnia aromata, quia istis intermiste uirtutes redolent, et ualent; carentes et si redoleant, inefficaces manent. Sequitur: Fauus distillans labia tua.


uERS. 11.---Fauus distillans labia tua, sponsa; mel et lac sub lingua tua: et odor uestimentorum tuorum sicut odor thuris.

 Quid labia sponse, nisi predicationem utriusque Testamenti debemus accipere? Sicut enim in corpore labia ita sunt constituta, ut unum superius, alterum inferius: ita uetus Testamentum prius, Nouum est posterius; et quia per labia sermo exprimitur, predicatio horum duorum Testamentorum per labia non inconuenienter accipitur. Sed quid est quod hec labia dicuntur fauus distillans? fauus namque mel in cera est. Quid autem est mel in cera, nisi Diuinitas in humanitate? Predicatio uero utriusque Testamenti quid aliud sonat quam Deum hominem factum pro humani generis redemptione, una per figuram significans, altera significatum in ueritate representans? Quidquid autem Ecclesia de Christo predicat, et de diuinitate, et de humanitate  ipsius est. Quis uero nesciat quod mel dulce, cera mellis est? Christus autem per miracula et predicationem suam ex diuinitate dulcis fuit, per corporis passionem ex humilitate mollis atque tractabilis: unde et comprehendi et occidi potuit, quia Deus immensus, incomprehensibilis et inuisibilis, per humilitatem se 161 uisibilem et humilem et quasi ceram mollem atque flexibilem exhibuit: quasi enim mel in cera fuit, quia dulcedinem misericordie et compassionis sue, de celo se ad terras inclinando et ueritatis sue lucem administrando, per totum distillauit mundum. Fauus ergo distillans sancte Ecclesie labia dicuntur, quia omnis diuine dispensationis, que circa genus humanum acta  est, et nunc quotidie in sacramentis et rebus sacramentorum agitur dulcedo et gratia ipsius predicatione cognoscitur. De qua adhuc subditur, mel et lac sub lingua tua, hoc est et in uoce et in corde, quia uidelicet mel fortium cibus est, lac infantium, et hec in predicatione siue Ecclesia pronuntiat loquendo uel scribendo, quibus et fortes roborentur et infirmi nutriantur, et quia predicationem suam bonis operibus confirmat, uerbo et exemplo filios suos instruendo, subditur:

Et odor uestimentorum tuorum sicut odor thuris; quod uestimenta bona opera intelligi debeant, sacre Scripture auctoritas docet; scriptum est enim: Beatus qui custodit uestimenta sua, ne nudus ambulet, et uideant turpitudinem eius .  Et in prouerbiis Salomonis: Omni tempore uestimenta tua sint candida ; custodire enim uestimenta est bona opera habere, ne turpem in iudicio patiatur repulsam si nudus uirtutum tegmine appareat, quo peccatorum suorum deformitatem tegat. Candida uero uestimenta habere est opera sua uitiorum sordibus non inquinare, quia ante Dei oculos uirtutum opera sordent, que uitiorum commistione fedantur.

Quid autem est odor uestimentorum, nisi fama et opinio bonarum actionum? Sed iste odor uestimentorum est sicut odor thuris, quia nullius efficacie est aliquod opus bonum nisi redoleat ex igne caritatis. Sicut enim thus incensum fumat et redolet, sic mens alicuius sancti Spiritus igne accensa  fumat ex compunctionis gratia, siue peccata sua deflendo, siue ad supernam patriam suspirando. Cumque per compunctionis gratiam preteritam recognouerit culpam, siue spe futurorum bonorum huius uite breuem optauerit moram, ardentius exsequitur lucra pietatis quando et interius magis ardet per caritatem et exterius redolet per bonam opinionem. Dum enim proximi eius proficiunt exemplo, illorum lucra facit etiam sua, quia in eius actionibus discunt unde sibi bonorum operum merita acquirant.

Dicit ergo sponsus sponse, hoc est Ecclesie siue fideli anime, 162 Odor uestimentorum tuorum sicut odor thuris, ac si dicat: Ideo mihi bonus odor uirtutum placet, quia ex igne caritatis mee incensus  redolet, et ita ad me ille odor quasi quedam oratio dirigitur, quemadmodum thus mihi soli pro deuotione precum incenditur et offertur.


uERS. 12.---Hortus conclusus soror mea sponsa, hortus conclusus, fons signatus.

Per figuram metaphoram que quatuor modis fit, id est ab animato ad animatum, ab inanimato ad inanimatum, prosequitur sponsus predicare pulchritudinem sponse, duobus modis supradicte locutionis intermistis, id est ab animato ad animatum, et ab inanimato ad inanimatum: nam cum superius oculo et crine, mammis siue uberibus et labiis, que sunt partes animati corporis, odore quoque uestimentorum que est pars inanimati corporis, uariam  sponse pulchritudinem enuntiasset, nunc per eum solum modum, qui est ab inanimato ad animatum, alia quoque pulchritudinis sue dignitatis ipsius predicamenta enumerat per similitudines horti et fontis et emissiones ipsius horti, que per septem species describuntur; uidelicet cypri, nardi et croci, fistule et cynammomi, myrrhe et ale, de quibus singulis dicendum est.

Cur autem Ecclesia dicitur hortus? nimirum propter pullulantia in ea assidue uirtutum germina, que sicut ideo dicitur hortus, eo quod ibi semper aliquid oriatur, ita dicitur Ecclesia hortus, quia semper in ea oriuntur uirtutum opera, per profectum filiorum eius, quos quotidie in baptismo acquirit, et in fide nutrit, et operibus fidei prouehit.  Sed quare hortus iste conclusus? uel propter sacramentorum inuisibilem uirtutem et singularem dignitatem, siue propter sanctorum Scripturarum mirabilem profunditatem, seu propter inexpugnabilem diuine defensionis firmitatem. Nam cum ex sacramentorum inuisibili uirtute quotidie salus credentium pullulet, non tamen omnibus patet quomodo unoquoque sacramento uirtutem et rem sacramenti interius operetur Spiritus sanctus? quare ipsa sacramenta instituta sint? quomodo et a quibus eadem sacramenta danda et accipienda sint? que fides, quod fidei meritum, quis ordo, que ordinis causa, que postremo ipsorum sacramentorum reuerentia, que et quanta irreuerentie culpa, que omnia, quia ita sunt occulta et clausa, ut nemini  pateant, nisi his qui possunt dicere cum Apostolo: Nobis autem 163 ea reuelauit Deus per Spiritum suum , recte Ecclesia in qua hec sacramenta continentur, hortus conclusus dicitur, unde et ipsorum sacramentorum officiales non admittuntur in hortum husiusmodi nisi per illum intreant, qui dicit: Per me si quis introierit saluabitur .

Sed quia plures illorum sacramentorum officia per dignitates ecclesiasticas pretiis consequuntur, quamuis ante humanos oculos hunc hortum uideantur ingredi, tamen ante diuinos oculos omnino eis occluditur, et licet dicantur officiales Christi, tamen non sunt, quia non per ostium intrauerunt,  sed aliunde ascenderunt. Quid uero sunt, Saluator docet qui cum diceret se esse ostium, subiungit: Qui non intrat per ostium, sed ascendit aliunde, ille fur est et latro .

Ecce quantum conclusus est hortus iste, ut nemini ad eum concedatur accessus, nisi per ostium, hoc est scriptum; qui uero per eum non accesserit, ille fur et latro predicetur. Unde Gregorius: Cur non perpenditur quod benedictio illi in maledictionem conuertitur qui ad hoc promouetur ut hereticus fiat? sacerdotium illic subsistere non arbitror. Ergo talibus hortus iste uere conclusus est. Qui quamuis sacramenta habeant, rem tamen sacramentorum non habent, quia hec non ad salutem, sed ad damnationem sui habere probantur, atque ideo quod ante  humanos oculos esse uidentur, ante diuinos oculos perdunt.

Porro propter sanctarum Scripturarum profunditatem Ecclesia Dei dicitur hortus conclusus, quia nemini in earum sensum plenus patet ingressus, nisi illo introducente, qui habet clauem Dauid, qui aperit et nemo claudit, claudit et nemo aperit . Qui uero per Dei gratiam in hunc hortum meruerunt ingressum, quot, et quantas, et quam salubres putas inueniet in eo spiritualium herbarum species, quibus morbos anime repellere et sauciam mentem ualeat refouere? Iste hortus Iudeis et hereticis conclusus est, quia sacramenta in eo abscondita non intelligunt, sed solam litteram attendunt, quibus conuenit illud Isaie: Et dabitur liber scienti  litteras et dicetur ei: Lege, etrespondebit: Non possum, signatus est enim . Iste autem liber, id est tota series diuine Scripture, in hoc horto concluso, id est Ecclesia, continetur, scriptus intus et foris, hoc est litterali et mystico sensu, signatus sigillis septem , hoc est septem sacramentis, que fides Ecclesie continet, uidelicet natiuitate Domini, circumcisione, baptismo, passione, resurrectione, ascensione, iudicio futuro.

Conclusus est ergo hortus iste, pre huius libri signata profunditate 164 quem nemo aperire potest, nisi Agnus qui occisus est, qui solus dignus inuentus est soluere hunc librum, et aperire septem signacula eius , quia eius solius gratie est, mysteria diuine Scripture, que illorum  septem sacramentorum uirtutem predicant, humano sensu aperire.

Propter inexpugnabilem autem diuine protectionis firmitatem Ecclesia hortus conclusus dici potest, quia que diuino semper munitur presidio, nequaquam malignorum spirituum, siue hominum poterit labefactari incursu; quamuis enim multos et frequentes in eam impetus faciant, minime tamen in eam aliqua male uoluntatis sue potentia intrant, quia ita diuine protectionis concluditur septo, ut nullam penitus ad eam ex aduerso intrandi facultatem inueniant. Unde magna securitate accepta fiducialiter in Psalmo proclamat dicens: Dominus illuminatio mea et salus mea, quem  timebo? Dominus protector uite mee, a quo trepidabo?  Dominus mihi adiutor, non timebo quid faciat mihi homo; Dominus mihi adiutor, et ego despiciam inimicos meos .

Hortus ergo conclusus est Ecclesia sub protectione diuina, quia tanta eam Deus sua confirmauit gratia, ut nec fidem eius peruersi corrumpere, nec sacramentorum institutiones auferre, neque ab intime pacis eam statu possint deiicere. Quibus si conceditur ad tempus eam exterius affligendo tentare, tentatio hec non ad damnationem ei prouenit, sed ad coronam.

Unde et hortus conclusus non semel, sed iterum dicitur, quia non tantum eam Deus exterius, sed et interius conclusit, dum eam ita sanctificat et custodit  per omnia, ut integra corpore et anima usque in diem Domini nostri Iesu Christi conseruetur ; hic quidem temporaliter, postmodum uero eternaliter.

Non solum autem hortus conclusus dicitur Ecclesia, sed etiam fons signatus et propter baptismi uniformitatem, et propter sancte predicationis puritatem: sicut enim per fontem sordes corporis abluuntur, ita per baptismum sordes anime, id est peccata, lauantur, et sicut fonte fessum corpus reficitur, ita predicatione sancta deficiens a Deo anima releuatur. Dicitur autem fons iste signatus; sed uidendum, unde, a quo, et quare signatus.

Unde ergo signatus? In baptismi quidem sacramenti forma, re, et intentione; in predicatione  uero, ueritate, suauitate et utilitate; inde enim Ecclesia recte in his duobus, hoc est baptismo et predicatione fons signatus dicitur, quia baptismus nichil adiuuat, nisi ibi adsint et forma sacramenti, hoc est inuocatio sancte Trinitatis, et res sacramenti, hoc est uirtus et efficacia sacramenti; intentio quoque, hoc est uoluntas catholice baptizandi. Porro predicatio, 165 nichil confert, nisi sit uera ut fidem excitet, suauis ut attrahat, utilis ut informet. His enim partibus sacramenti quasi quibusdam signaculis fons iste recluditur, ut specialis eius uirtus et puritas atque salubritas insinuetur.

A quo autem signatus? nimirum a Spiritu sancto, qui eum sigillo septiformis gratie sue consignauit, quia ex institutione et uirtute sacramentorum, et  utilitate sanctarum predicationum profluunt in Ecclesia omnium spiritualium irrigua carismatum: ibi enim accipit mens sancta quid, et qualiter sapiat et intelligat, quo consilio, qua fortitudine roboretur, qua scientia et pietate ornetur, quoue timore Domini repleatur. Nempe istis spiritualibus donis fons Ecclesie, ita est signatus, ut nullus ipsius fontis particeps esse possit, qui harum septem gratiarum nullam habuerit.

Quare uero signatus? quia nulli committenda sunt sacramenta Ecclesie, nisi fidem habeat et opera; fidem, ut ea que in sacramentis exterius uisibiliter agi conspicit, interius inuisibiliter salutem operari intelligat et credat; opera uero, ut in ipsis sacramentis participandis dignum se exhibeat. Nulli  quoque predicandi officium committitur, nisi ei qui huius scientie gratiam habere probatur, sicut dicit Apostolus: Quomodo predicabunt nisi mittantur ? officii gratiam a Deo consequitur.


uERS. 13.---Emissiones tue paradisus malorum punicorum cum pomorum fructibus.

Quid autem hortus iste conclusus et fons signatus tanta diuinatione prouidentia custoditi emittunt? Emissiones, inquit, tue paradisus malorum punicorum cum pomorum fructibus; mirabiles enim emissiones huius horti necesse est, qui tam suauiter et salubriter fluentis, tamque caute signati fontis irrigatione redditur fecundus. Nam constituitur uelut paradisus spiritualiter prodeuntibus diuersarum  uirtutum, seu florum et herbarum gloriosis emissionibus, que cum permultimodas orationum species uniuersitatem uirtutum pretendentes infra enumerentur, in duas tamen finales causas diuiduntur propter geminam temporis qualitatem, uidelicet persecutionis et pacis. Omnis quippe consummatio sanctorum, aut in persecutione martyrio est celebrata, aut in pace confessione peracta.

Unde bene huius horti, id est sancte Ecclesie, emissiones, paradisus dicuntur malorum punicorum cum pomorum fructibus, quia uel martyrii, uel confessionis gloria ubique uernant et redolent sancta eius preconia. Quid enim per mala punica nisi gloriosa martyrum 166 purpura, quid per fructus pomorum, nisi bonis actibus candens uita confessorum?  O quante delicie huius paradisi, quante abundanter et feliciter profluentes uirtutum emissiones, ubi et fortes nutriuntur, et infirmi reficiuntur! quia ibi qui imitari cupiunt, mirantur, predicant, et uenerantur constantiam martyrum; ibi qui martyres esse non possunt, attendunt, approbant et emulantur probabilem uitam in pace gloriose uiuentium sanctorum.


uERS. 14.---Cypri cum nardo, nardus et crocus, fistula et cinnamomum cum uniuersis lignis Libani, myrrha et ale cum omnibus primis unguentis.

Unde et sequitur huius horti conclusi, siue fontis signati designata uenustas, salubritas et utilitas, per septem species herbarum aromaticarum, non solum quia istas eius sanctitatis emissiones septiformis  Spiritus efficit gratia, uerum etiam quia hoc septenario specierum numero uirtutum uniuersitas exprimitur. In toto quippe corpore Ecclesie nulla uirtus potest deesse, quia cum caput Ecclesie sit Christus, corpus autem Christi Ecclesia, quidquid sanctitatis, honestatis, et utilitatis unquam esse potuit, uel potest, in uniuerso Christo, hoc est capite et membris considerare licebit.

Inspiciamus ergo ipsas species, per quas uniuersitas uirtutum, ut diximus, denotatur, et quod in partibus intelligimus, in toto intelligendum sciamus. Cypri, inquit, cum nardo, nardus et crocus, fistula et cinnamomum cum uniuersis lignis Libani, myrrha et ale cum omnibus primis unguentis.

Cyprus est arbor aromatica, significans spiritualis  gratie benedictionem, et interpretatur meror uel tristitia. Cyprus ergo in Ecclesia est queuis sancta anima uelut arbor aromatica, que habet ex Dei gratia, ut mundi huius transitoria contemnet gaudia, habens eam tristitiam, que est secundum Deum, que penitentiam in salutem stabilem operatur ; memor illius Euangelii: Beati qui lugent, quoniam ipsi consolabuntur ; et illius apostolici: Miseri estote et lugete, risus uester in luctum conuertatur, et gaudium in merorem .

Nardus frigus repellere dicitur, crocus autem ardentibus inferre refrigerium: quid autem per nardum nisi caritas, quid per crocum nisi castitas  figuratur? Charitas namque tepidos in bono opere suscitat, et ardentes facit; castitas uero mentem ab estu male concupiscentie temperat et restringit.

Fistula est arbor aromatica breuis et modica, duri autem corticis, qui contritus bibitur et sanat uiscera: porro cinnamomum cinereum habet colorem, et diu retinet uim suam. Per fistulam, autem que, ut diximus, breuis et modica, non incongrue humilitas accipitur, duro 167 uero eius cortice contrito et potato uiscera sanantur, quia dum humilitatis uirtu e dure et superbe carnis extollentia frangitur, uulnus anime contriti et humiliati cordis medicina sanatur. Per cinnamomum uero que cineris coloris est, et diu uim suam retinet, abiectus penitentium habitus designatur, qui possunt dicere  cum Propheta: Cinerem tanquam panem manducabam , et cum beato Iob: Idcirco ipse me reprehendo et ago penitentiam in fauilla et cinere . Sed hec abiectio uim suam diu retinet, quia uera est ea penitentia, que sic conuersi cordis rectitudinem seruat, ut ulterius penitenda non admittat.

Cum uniuersis lignis Libani, hoc est cum omnibus uite baptismo candidate et recta fide solidate, bonisque operibus sublimate uirtutibus. Nam cum premitteret particulariter eas quas supra posuimus uirtutes, per prenominatas arborum species, subdit uniuersaliter per omnia ligna Libani omnes uirtutes, ut intelligamus hortum Domini, hoc est Ecclesiam, omnem quidem ex se emittere uirtutem, per uariam sanctorum uitam, sed illas prenominatas capita  esse omnium uirtutum, ita ut cetera uirtutum membra sine his iaceant infirma.

Myrrha et ale cum omnibus primis unguentis. Subdit adhuc duas septenarum uirtutum species, uidelicet carnis mortificationem et patientiam; per myrrham autem qua corpora mortua a corruptione uermium et putredine seruantur illesa mortificatio carnis, qua putredo uitiorum et carnalium uoluptatum restringitur, intelligi debet; per ale qui quidem suauem habet odorem, sed gustum amarum, et purgat stomachum, patientiam accipere possumus, que quia propter futura perennis uite bona, mundi sustinet mala, bene quidem redolet ex causa propter quam patitur, amara autem ex causa qua  patitur: si quis uero morbus peccati animam grauat, ipsius mali quod patitur amaritudo purgat.

Cum omnibus, inquit, primis unguentis, hoc est pretiosis et probatis spiritualium carismatum donis, que Apostolus enumerat dicens: Alii quidem per Spiritum datur sermo sapientie, alii sermo scientie secundum eumdem Spiritum, alteri fides in eodem Spiritu, alii operatio uirtutum, alii prophetia, alii discretio spirituum, alii genera linguarum, alii interpretatio sermonum . Ecce hec dici possunt prima unguenta, que diuina conficiuntur gratia, quibus non sine ratione premittuntur due superius per myrrham et ale presignate uirtutis species, uidelicet mortificatio et patientia, ut intelligamus eos tantum his unguentis spiritualibus imbuendos,  qui carnem suam crucifixerunt cum uitiis et concupiscentiis , qui possunt dicere cum Apostolo: Et gloriamur in tribulationibus .

Libet ergo hic attendere et mirari 168 hortum Domini per has emissiones suas uere esse quasi pulcherrimum paradisum, hoc est hortum deliciarum, ubi eterna salus anime, et omnis suauitas uigent, ubi omnis pulchritudo et spiritualis delectatio florent, ubi uita perennis et requies sempiterna manent, non quod hic in presenti uita conferantur, sed quod per illas, quas supra diximus, uirtutum et gratiarum emissiones ad ista perueniatur, et illarum temporalis exercitatio, istorum sit eternalis exhibitio. Unde rectissime hortus iste, uel paradisus,  conclusus esse memoratur, quia nulla malignorum spirituum aduersitate sancta Ecclesia superatur, que spiritualium huius horti emissionum gratia confortatur.

Sed quoniam sicut generaliter Ecclesia hortus Domini dicitur, ita quoque specialiter sancta queque anima, que uirtutum germine et gratiarum multiplicium decore uernat, idem appellari potest, considerandum tamen cum Ecclesia totum quoddam sit, una uero anima pars totius sit, quantum differat pars a toto. Quod enim parti inest toti inesse necesse est, sed non conuertitur, ut quod toti inest, parti quoque equaliter inesse necesse sit. Ecclesia quippe uniuersalis in suis partibus, hoc est in singularibus et indiuiduis hominibus, quorum in unum collectione constituitur, totum quoddam est, quia dum  multi diuersis florent uirtutibus, et in hac diuersitate omnes uirtutum continentur species, totum quidem omnes continet in partibus, pars autem non omnes, sed quosdam.

Differunt ergo in hoc totum et pars, quod totum longe continentius est quam pars, dum omnia simul confluunt in toto, in parte uero non omnia sed quedam. Dum ergo generaliter sancta uniuersalis Ecclesia hortus Domini dicatur, eo quod infra eam omnium uirtutum germina celebrentur; queuis quoque sancta anima que aliqua uirtutum profert germina, hortus Domini dici potest, iuxta aliquem suum modum quem ei diuina contulit gratia.


uERS. 15.---Fons hortorum; puteus aquarum  uiuentium, que fluunt impetu de Libano.

Sed quia quicunque instruitur, aut uerbo instruitur aut exemplo; pars autem id quod habet, de toto habet, uerba uero et exempla uniuersaliter in toto sunt, non absque ratione sequitur, ut ille principalis hortus Domini, hoc est uniuersalis Ecclesia, fons hortorum particularium, hoc est singularum animarum dicatur. Unde enim est quod dicunt, quod agunt, quod docent, nisi ex sancte uniuersalis Ecclesie doctrinis et institutis? Unde autem ipse doctrine, nisi ex sanctorum apostolorum, apostolicorumque uirorum uerbis, scriptis et exemplis? Quocirca recte Ecclesia fons dicitur hortorum istorum, hoc est sanctarum animarum. 169 Quia quidquid sanctitatis uel honestatis  habent, ex predicationis ecclesiastice irrigatione concipiunt et proferunt omnia que eorum profectus est ecclesiastice discipline regula et status. Fons enim  egreditur de paradiso Domini, hoc est de Ecclesia Dei, qui diuiditur in quatuor flumina, hoc est in quatuor Euangelia, que irrigant uniuersam faciem terre, hoc est omnem intentionem aride mentis, ut eorum doctrina per Dei gratiam debriata, possit dicere cum Psalmista: Dominus dabit benignitatem, et terra nostra dabit fructum suum : nisi enim benignitas Dei cor humanum uisitauerit, nullum bonorum operum fructum ferre ualebit

Sed cum eadem Ecclesia omnibus istis hortis diuerse  fructificantibus propter diuersas scientie et operum qualitates, communiter fons dicatur, quia omnes irrigat uel scientie uel pii studii infusione, quibusdam tamen singulariter dicitur, puteus aqua rum uiuentium, propter latentem in eis specialiter diuine scientie profunditatem, que exipsius Ecclesie emanat fonte. Fons quidem aperte super terram fluit, aqua uero putei in terra occultatur, quia alia scientia est quam simplices et infirmi pre sui facilitate assequuntur, alia quam docti et fortes pre sui subtilitate uix rimantur. Ecclesia ergo omnibus electis fons est, sed non omnibus puteus est, quia omnes quidem superficiem litteralem legunt uel audiunt et intelligunt, sed pauci admodum absconditam intrinsecus spiritualis sensus profunditatem  aspiciunt.

Sed puteus iste aquas habet uiuentes, quia Ecclesia dum profunditatem diuinorum eloquiorum legentibus siue audientibus aperit, et a prauitate eos corrigit, et ad bona opera accendit, sicque eos qui in peccatis mori debuerant, per uitalem doctrinam quasi per uiuentes aquas reficit.

Qualium uero aquarum? que fluunt, inquit, impetu de Libano: quis namque est istarum aquarum impetus, nisi uehemens sanctarum Scripturarum cum magna auctoritate profluens decursus? Quid uero per Libanum, nisi sublimium doctorum scientia et uirtus exprimitur? Aque ergo cum impetu de Libano fluunt, quia sancte Scripture ex sanctorum  Patrum scientia et uirtute magnam uim sue auctoritatis ostendunt. Necessarius sane fuit Ecclesie impetus iste, quia ab hereticis et peruersis hominibus fidei et sane doctrine cursus prohibitus esset, nisi sanctorum doctorum torrens eloquii obstantia falsitatis molimina uere rationis et eloquentia impetu propulisset.

Quia uero contra sanctam Ecclesiam, uel quamlibet sanctam animam semper aduersarius gemina constitit acie, aut enim minis aut blandimentis eam tentat, ut a status sui rectitudine deiiciat, uolens ostendere sponsus quantum ex hac tentatione proficiat, permissiuo modo locutionis subdit dicens: Surge, aquilo, etc.


 170 uERS. 16.---Surge, aquilo; et ueni, auster, perfla hortum meum, et fluant aromata illius.

Per aquilonem qui uentus asper et frigidus est, asperitas minarum, que ex frigore peruerse mentis descendit, intelligitur; per austrum uero qui calidus est, blandimentorum lenitas, que quasi suauitate quadam dolosi cordis procedit, accipitur. Cum ergo his duobus modis Ecclesia siue aliqua sancta anima fatigatur, ad maiora uirtutum exercitia eruditur, ut quanto hosti fortius reluctatur, tanto gloriosius post uictoriam sponsi sui amplexibus coniungitur. Hoc enim gemino bello martyrum constantia est probata, hoc quoque quotidie fidelium probatur et coronatur conuersatio. Que enim mens non tentetur huius mundi prosperitatibus et aduersitatibus? sed ea mens probata coronatur,  que nec eleuatur prosperis, nec deiicitur aduersis. Unde Ioannes a Domino commendatur in Euangelio, quia arundo a uento agitata non esse memoratur : arundo quippe dum uento impellitur, in quamlibet partem flectitur, sed ille arundo uento agitata non est, qui in neutram partem, scilicet ad dexteram uel sinistram, reflectitur; quia nec terrore concutitur, nec blandimento seducitur. Surgit enim aquilo, quando detractione, seu aliqua asperitate impellitur, uenit auster quando fauore uel aliqua prosperitate tentatur.

His autem hortum Domini perflantibus, fluunt aromata illius, quia quanto magis Ecclesia, siue sancta anima, aduersitatibus uel prosperitatibus tangitur, tanto magis bono uirtutum odore per profectum  repletur. Hec enim qualitas uite probatiua est sanctitatis et iustitie, ut merito hortus Domini dicatur, qui talis uirtute patientie, humilitatis et longanimitatis decoratur: ubi uero fuerit huius boni priuatio, non potest esse spiritualis boni appellatio.

Amplius: Per aquilonem sepe diabolus, per austrum Spiritus sanctus designatur, quia et ille constringit in frigore, et iste relaxat in calore. Propheta enim attestante diabolus dixisse perhibetur: Sedebo in monte Testamenti, in lateribus aquilonis . Suggerente autem et afflante diabolo abundauit iniquitas et malitia in mundo. ueritate enim attestante: Ubi abundauit iniquitas, refrigescet  caritas multorum . Et propheta asserit de Iudea dicens: Sicut frigidam facit cisterna aquam suam, sic frigidam fecit malitiam suam . At uero austri nomine Spiritus sanctus accipitur, quia eius gratia torpor mentis relaxatur, sicut Psalmista testatur: Conuerte, inquit, Domine, captiuitatem nostram, sicut torrens in austro : 171 captiuitas enim nostre que torporis frigore ad sequendum Deum pigra remanserat, per calorem Spiritus sancti relaxatur, ut incurrat in amorem Dei.

Sponsus ergo celestis sponsam suam, hoc est Ecclesiam siue sanctam animam, dignanter uisitans, aquilonem iubet recedere, et austrum uenire, quia profectus iustus et consequens est ordo, ut prius  infidelitatis et malitie frigore depulso, sancti Spiritus aduentu, mens fidei et bone operationis calorem suscipiat. Surge, inquit, aquilo, et ueni, auster, perfla hortum meum, et fluent aromata illius: ac si aliis uerbis dicat: Quia in mentes mihi designatas non potest uenire gratia Spiritus sancti nisi fugato infidelitatis frigore, quicunque torpor, quecunque pigritia ipsis mentibus, seu per ignorantiam, seu per negligentiam insedisti, surge et recede et ueni, sancte Spiritus, qui easdem mentes torpore constrictas tui afflatus calore resoluas, ut concepto bone uoluntatis et pie intentionis uigore, perfluant sanctitatis fructibus et fructum odoribus, longe, lateque manantibus ad sui consortium multos circumquaque trahentibus.

 Porro ad istam uocem sponsi, sponsa iam quasi animata et quodammodo resuscitata, aspiranti gratie prompto assurgit animo, et quia consequens fit, ut flante Spiritu sancto fructum bone operationis producat, ostendit dicens: ueniat dilectus meus in hortum suum, etc.



172 CAPUT u.


uERS. 1.---ueniat dilectus meus in hortum suum, et comedat fructum pomorum suorum. ueni in hortum meum, soror mea sponsa, messui myrrham meam cum aromatibus meis: comedi fauum cum melle meo, bibi uinum cum lacte meo: comedite et bibite, amici, et inebriamini, karissimi.

Bene dicit dilectum uenire in hortum suum, quia causa aduentus eius est, quod dilectus est, quod eius  est hortus, nisi enim diligeretur non ueniret. Si quis diligit me, mandata mea seruabit, et Pater meus diliget eum, et ad eum ueniemus, et mansionem apud eum faciemus . Sed qui dicit se Deum diligere, opere debet probare, nam hoc est hortum illius esse: ubi enim diuersi uirtutum flores uernant, et fructus exuberant, non immerito hortus Domini spiritualiter appellatur, talemque hortum esse Deum est diligere. uenit ergo dilectus in hortum suum, quando mentem bonis actibus deditam gratia sue uisitationis illustrat. In quo horto fructum pomorum suorum comedit, quia delectatur et pascitur odore et dulcedine uirtutum in mente quam sua gratia repleuerit. Unde ipse dilectus quasi congratulando dilecte respondet: ueni in hortum  meum, soror mea sponsa, messui myrrham meam cum aromatibus meis. Quid per myrrham nisi mortificatio carnis accipitur? Sed quia sicut delectatione carnis uitia nutriuntur, ita mortificatione uirtutes generantur, recte specialiter myrrham preponit, atque postea generaliter aromata subiungit: nisi enim caro spiritui per mortificationem uitiorum subiiciatur, ad uirtutes animus non assurgit, quia in sua suggestione spiritus carni non contradicit; sed cum semper spiritus carni resistit, 173 ad uirtutum culmina, subiecta quandoque iam carne mens proficit: cumque per quotidianum boni operis profectum, ad quamdam perfectionis maturitatem peruenerit, quasi iam ei tempus messionis uenit.

 Bona ergo eius opera dilectus metit, quando eam a terrene habitationis agro falce mortis abscissam in horrea regni celestis remuneranda colligit: messio quidem ista uel est anime a carne, uel electorum a reprobis separatio: qui autem metit, partem assumit, partemque relinquit; in separatione uero anime a corpore anima assumitur et corpus relinquitur. Porro electi dum separantur a reprobis, ipsi quidem quasi bona seges ad uitam assumuntur, ut reprobi quasi remanens stipula eterno incendio relinquuntur. Sed dilectus myrrham metit cum dicit: uenite ad me omnes qui laboratis et onerati estis, et ego uos requiescere faciam ; aromata metit cum dicit: uenite, benedicti Patris mei,  percipite regnum quod uobis paratum est ab origine mundi . Myrrham ergo cum aromatibus metit, quando eos qui per contemptum seculi et afflictionem carnis ad uirtutum opera profecerunt, a malorum consortio diuidit, et in regni sui conditorio reponit.

Quos bene myrrham suam et aromata sua dicit, quia quidquid boni habent ex ipsius gratie munere possident: fit uero messio ista, ut dictum est, falce iudicialis sententie in hoc tempore et per resolutionem et per predestinationem. Per resolutionem quidem, cum anima quasi pars superior et dignior ad celum assumitur, corpus uero quasi pars inferior et uilior in terra relinquitur. Per predestinationem uero, quia quos in prescientia sua habet in  bonis perseueraturos ad eternam uitam predestinando quasi segetem eligit; quos uero in malis permansuros, quasi stipulam terrenis actibus infixam ad eternam mortem predestinando relinquit. Dicat ergo dilectus: ueni in hortum meum, messui myrrham meam cum aromatibus meis, quia postquam per gratiam meam, Ecclesiam siue fidelem animam uisitando, uirtutibus germinare feci, mundo mortuos et piis actionibus deditos mihi specialiter aptaui, quos quia a reprobis per electionem separaui, in regni mei consortium annumeraui. Unde mox subiungit: Comedi fauum cum melle meo, bibi uinum meum cum lacte meo. Adhuc amplius dilectus adgaudet profectui germinantis horti sui, in studiis et uirtutibus electorum eumdem hortum mire decorantium. In  fauo mel et cera est, mel uero dulcis, cera est mollis et flexibilis, luminisque ministra: porro in uino est austeritas, in lacte uero candor et lenitas. Quid autem in his rerum speciebus significari potest, nisi diuersa qualitas sermonum in sanctis predicatoribus, propter diuersas mentium qualitates in auditoribus? Sicut enim uni corum, quem ad predicationem erudiebat, dicit Apostolus: Argue, obsecra, increpa , sancti doctores 174 uim sue predicationis temperant, quando personam, locum, tempus considerant, atque ubi et quando, uel quos arguere, obsecrare, increpare debeant, utiliter pensant.

Nam iuxta diuersitates mentium, sunt aliqui qui  uerbum sancte predicationis, ut audierint, libenter accipiunt; et sunt nonnulli qui hoc nec audire, nec suscipere uolunt; porro sunt plerique qui quod hoc loco uel tempore suscipere et audire nolunt uel non possunt, alio loco et tempore audiunt et suscipiunt. Item sunt alique mentes que molli et suaui predicatione emendantur. Alique uero que nonnisi dura increpatione reprimuntur, nonnulle autem pia obsecratione ad maiora uirtutum opera exercentur. Propter has ergo diuersas qualitates animorum ualde discreti in predicatione sua debent esse doctores animarum, quia quid, et quando, et ubi, quibusue predicent, debent subtiliter pensare, ne uideantur incassum uerba iactare. Cum ergo delinquentes corripiunt quos molles et flexibiles uident, leni et  suaui admonitione arguere debent, iuxta dictum uiri sapientis: Responsum mollius frangit iram : eos autem quos duros et intractabiles aspiciunt, aspera increpatione, et diuine animaduersionis terrore debent ferire; bonis uero actibus deditos ut in melius semper proficiant, obsecrare.

Cum ergo his tribus modis prelati subiectos instruere debeant, profecto quando bonos pie exhortationis dulcedine fouent, et celestis regni suauitatem predicando consolantur, fauus cum melle sunt; quando uero delinquentes nunc modesto sermone compescunt, nunc dura increpatione redarguunt, inferni penas annuntiando, uinum cum lacte sunt.

Dilectus ergo fauum cum melle suo comedit, uinum  cum lacte suo bibit; quia sancte Ecclesie prepositos, quos sua gratia supra dicto modo in predicatione componit, sibi incorporando membra sua eflicit, quorum studiis atque profectibus delectatur, et quasi reficitur. Quos quia de suo corpore esse probauit, per conformationem et unitatem qua sibi eos incorporauit, ad eos qui eorum doctrinis et exemplis possunt erudiri facit apostropham dicens:

Comedite et bibite, amici, et inebriamini, karissimi: ac si aperte dicat: Quia uobis refectionem animarum in factis et dictis doctorum preparaui, quos meo Spiritu repleui, uos qui horum doctrinis instrui debetis, que ab his auditis et uidetis, in uentrem memorie reponite, et tanta mentem uestram  uirtutum suauitate replete, ut ab omni uitiorum motu insensibiles remaneatis: amici quidem mihi per fidem et operationem, karissimi per intimam dilectionem. Comestio enim ista et bibitio diuinorum preceptorum 175 plena perceptio: unde Psalmista de his qui hac plenitudine debriantur, dicit: Inebriamur ab ubertate domus tue . Que enim est domus Dei, nisi Ecclesia, siue mens cuiuslibet iusti? Que autem est huius domus ubertas, nisi quedam plenitudo diuinorum preceptorum et sacramentorum, qua repletur et ditescit sancta Ecclesia, siue sancti alicuius anima? Sed ab hac ubertate replentur et inebriantur, quicunque ex institutione Ecclesie uel eruditione sancti cuiusque  plenam percipiunt cognitionem, in ipsorum preceptorum et sacramentorum necessaria utilitate et honestate. Hac ubertate repletus erat, qui dicebat: Etsi imperitus sermone, non tamen scientia : huius ubertatis plenitudinem optabat Psalmista cum dicebat: Sicut adipe et pinguedine repleatur anima mea .

Sed quia sponsi hortantis uocem sponsa audierat et preceptorum eius suauitatem cordis palato gustauerat, atque huius boni plenitudine audiendo, legendo, credendo et operando inebriata fuerat, qualem effectum hec plenaria effusio habuerit, uel quid inde utilitatis consecuta sit denuntiat, dicens: Ego dormio, etc.


uERS. 2.---Ego dormio et cor meum uigilat. uox  dilecti mei pulsantis: Aperi mihi, soror mea, amica mea, columba mea, immaculata mea; quia caput meum plenum est rore et cincinni mei guttis noctium.

Actus huius dormitionis et uigilantie, si ad exteriora respicias, minime potest in uno eodemque simul esse, uno eodemque tempore, quia nemo potest simul et dormire et aliquid uigilando cogitare uno eodemque momento uel tempore: si uero ad interiora respicias, et ritu huius dormitionis et uigilantie attendas ita sibi hec duo inseparabiliter adherent, ut uno eodemque tempore aut non esse, aut simul esse debeant.

Quid enim est hec dormitio, nisi ab omnibus mundi curis et actionibus exoccupatio et quasi quedam  mentis requies et pausatio? Quid autem est cordis uigilantia, nisi ad Deum cum sinceritate iugiter intendens amor contemplatorius, siue contemplatio amatoria? Sed dum certum sit nullum sancte contemplationis uirtutem posse habere, nisi studuerit ab omnibus mundi negotiis liber et expeditus esse; et e conuerso nullum se a mundi negotiis expedire posse, nisi Deum diligere et desiderare incipiat pura et simplici intentione, constat hec duo, ut dictum est, ita sibi adherere, ut uno eodemque tempore in uno eodemque 176 ab omnino non esse, aut simul esse debeant. In hoc ergo modo, simul dormire et uigilare possibile est, nec ulla ibi est contrarietas, ubi ista est in affecto animo habitus identitas, nam idem est uigilare hoc modo  quod dormire, et idem est dormire quod uigilare; quia contemplationi inherere et dormire mundo, et uigilare Deo, et nisi mundo dormiat non uigilat, et nisi uigilet Deo, non dormit mundo.

Sed queri potest cur dicat sponsa: Ego dormio, et cor meum uigilat, quasi totus homo dicatur dormire, et pars hominis, hoc est cor, uigilare. Ad quod dicendum quod totus homo dicitur corpus et anima, pars uero aliqua totius cor est; pars autem ista ad solum hominem interiorem respicit, hoc est animam; totus uero homo ad hominem exteriorem simul et interiorem intendit. Totus uero homo dormire debet, quando pars ista, scilicet cor, in contemplatione uigilare studet, hoc est corpore et animo,  quod est uoluntate et actione ab omnibus exterioribus cessare, et quasi quiescere, ut interioribus possit liberius uacare; quia ergo sponsa considerauit perfecte se uisioni celestis sponsi inherere non posse, nisi omnes sensus suos interiores et exteriores liberos et expeditos habeat, recte dicit: Ego dormio, et cor meum uigilat: ac si aliis uerbis potenter dicat: Quia a terrenarum rerum strepitu, cogitatione et opere funditus quiesco, idcirco subtilius in diuina contemplatione mente uigilo.

Ad superiora autem ita continuandum est, ut quia sponsus dixerat de suis predicationibus, quod tanta eos sane doctrine suauitate et auctoritate replesset, ut eos sibi incorporatos nemo dubitare deberet, atque ideo in eorum predicatione inebriari  et ualde utile et honestum esset; sponsa quasi hoc monitu excitata fuerit, et sanctorum predicatione, uerbis et exemplis ualide profuerit, respondet: Quoniam, inquit, o dilecte, tuis monitis te aspirando perueniente et adiuuando prosequente parui, et predicatorum tuorum doctrinis; per fidem, spem et caritatem ita animum applicui, ut non solum quasi comederim et biberim, sed tota inebriata sim, ita sensus mei carnales hac ebrietate sopiti sunt, quod ecce iam ab omnibus presentis uite curis et desideriis penitus dormio, et in sola diuinitatis contemplatione per intimum amorem corde uigilo.

Ego quidem, inquit, licet sanctorum Patrum dictis, scriptis et gestis edocta, qualiter et in actiua  et in contemplatiua proficere debeam uita, meliorem tamen partem elegi; quoniam contemplatiua uita toto corde et corpore soli Deo uacare deliberaui; sed quia dilectus per gratiam suam cibauit me pane uite et intellectus, et aqua sapientie salutaris potauit , ut ad predicationis officium idonea existere 177 possim, pulsat et excitat, et ut non tantum mei solius in contemplatione quiescendo, sed et proximorum in predicatione laborando curam geram, imperat. Aperi, inquit, mihi, nam uulpes foueas habent et uolucres celi nidos, Filius autem hominis non habet ubi caput reclinet : preter paucos enim, quorum fide susceptus sum, totus pene mundus uel incredulitate, uel fidei prauitate me repellit, Iudeis quidem  et paganis non credentibus, hereticis uero fidem orthodoxam deprauantibus. Unde mihi sub diuo constituto caput rore perfunditur, quia diuinitas mea peruersis sententiis hereticorum quasi de celo propter sermonum elegantiam cadentibus, sed ueritatis et recte fidei calore calentibus, inhonoratur. Cincinni quoque mei pleni sunt guttis noctium, quia fideles, qui mihi quasi capiti suo per fidem et operationem adherere deberent, illorum peruersis dogmatibus in noctibus prauorum sensuum cadentibus, inficiuntur et a ueritatis amore frigidi efficiuntur.

Siue: Caput meum plenum est rore et cincinni mei guttis noctium, quia ab amore Dei et proximi frigida  sunt corda infidelium: per caput enim Deus, per cincinnos proximi possunt intelligi. Aperi ergo mihi, quia nisi te predicante et docente in illorum corda non potero intrare: quocirca surge interdum de illo dulci interne solitudinis tue dormitorio et officium predicationis assume, ut postquam tua edocti predicatione pristinos errores abdicauerint, et sua mihi mentis hospitium recta fide et operatione preparauerint; libens intream et salutiferum eis gratie mee munus impendam.

Soror, inquit, mea, amica mea, columba mea, immaculata mea: quid sibi uult istarum quatuor appellationum probatio? Nihil attendit Spiritus sanctus in hac quatuor tam distincta positione uocabulorum? minime. Nam si interioris hominis oculos adhibeas,  non contemnendam in hoc numero appellationum rationem et rationis utilitatem respicies: forma quippe spiritualis quadrature necessaria est omni anime in culmine perfectionis uolentis stare; quadratum enim quocunque uertitur stabit. Et hec debet esse perfectorum constantia, ut nec eleuentur prosperis, nec deiiciantur aduersis, sed uno semper modo in sancti propositi persistant ordine et loco

Sed que est ista spiritualis quadratura? Nimirum fides, spes, caritas et operatio. Fides enim, sicut dicit Apostolus, per dilectionem operatur , et, Fides si non habeat opera, mortua est in semetipsa ; caritatis autem probatio est operatio: qui uero non credit, nec sperat; et qui non sperat,  nec habet quod diligat: porro qui non credit, nec sperat, nec diligit quod est 178 pro quo operetur. Hec est totius boni operis in unoquoque intentio, ut hoc quod credit, sperat, et diligit, quandoque consequi mereatur. In mensura autem quadri non aliud latus maius est, atque aliud minus, sed cuncta simul quatuor latera equali spatio tenduntur, quia et in ipsas easdem uirtutes, quas diximus, fidem scilicet, spem, caritatem atque operationem, quandiu in hac uita uiuimus, equales esse apud nosmetipsos inueniemus. Unusquisque enim qui in actiue uite exercitio uersatur, tantum credit quantum sperat; quantum credit, operatur, et amat; tantum amat quantum credit, sperat et operatur; tantum operatur, quantum credit, sperat et amat.

 Sed dicamus istam quoque anime quadraturam in quatuor constare principalibus uirtutibus, scilicet prudentia, fortitudine, iustitia, temperantia; iste enim uirtutes ita in quadro sunt ut una aliam non excedat. Magna quippe prudentia est; sed si minus est in periculis fortis, minus in operationibus iusta, minus a uoluptatibus temperans, profecto minus est prudens.

Magna est fortitudo, sed si minus intelligit que bona custodiat, quibus malis resistat, si minus tenet opera iustitie, atque aliquando iniustitie dominatione superatur; si minus a uoluptatibus appetitum temperat, sed uincitur delectatione, minus est fortis. Magna est iustitia, sed si minus quam desiderat  inter iusta et iniusta opera discernit, si minus se contra aduersa confortat, si minus carnem in delectatione temperat, minus est iusta. Magna est temperantia, sed si minus intelligit unde se temperet, si aduersa sustinere per fortitudinem minus ualet, atque in timore animum deiicit, si per precipitationem suam aliquando ad iniustitie opera prorumpit, minus est temperans.

Si ergo perfectorum fidelium uita per quadrum mensuretur, tantum habet latus unum, quantum latera singula; quia unusquisque tantum prudens est, quantum fortis, iustus et temperans; tantum fortis, quantum iustus, prudens et temperans; tantum iustus, quantum prudens, fortis, temperans; tantum temperans, quantum prudens, fortis et iustus fuerit.  Sed quia Doctor gentium dicit: Castigo corpus meum, et in seruitutem redigo, ne forte cum aliis predicauerim, ipse reprobus efficiar , hoc studere semper predicator debet, ut recta que ore predicat, ipse quoque in suis actibus ostendat.

Necessaria est ergo omni predicatori uirtutum istarum quas posuimus quadratura, scilicet ut fidem, spem, caritatem atque operationem ipse in se habeat, et aliis habendam predicet; prudentia quoque, fortitudine, iustitia, temperantia fulgeat, et ad hec quoque alios docendo erudiat.

179 Quia ergo dilectus iste dilectam in contemplatione secure quiescentem ad predicationis officium excitat, quadriformis eam gratie nomine uocat, quatenus per hoc ei insinuet, quod is qui ad  predicandum mittitur, his semper quatuor uirtutibus quadratus esse debeat. Sororem quippe appellat propter fidem, amicam propter spem, columbam propter caritatem, immaculatam propter operationem. Sancta nempe Ecclesia siue quelibet sancta anima, que sponse et dilecte nomen sortita est credendo in Omnipotentem, consequitur eternam hereditatem ut fiat heres Dei, coheres autem Christi, quia filiationem Dei meretur per gratiam, quam ille habet per naturam.

Sponsus ergo iste celestis dilectam sibi animam sanguinis sui pretio redemptam sororem nuncupat, quia quod ipse essentialiter est, hoc ipsa nuncupatiue dici potest; dicit enim Ioannes in Euangelio suo, quia quotquot receperunt eum dedit eis  potestatem filios Dei fieri, his qui credunt in nomine eius, qui non ex sanguinibus, neque ex uoluntate carnis, neque ex uoluntate uiri, sed ex Deo nati sunt : de quibus et ipse Dominus dicit: Quicunque fecerit uoluntatem Patris mei qui in celis est, ipse meus frater et soror et mater est .

Amicam nuncupat, quia dum ei arcana quedam scientie sue et immensitatem ineffabilis bonitatis sue manifestat, in magnam eam spem future beatitudinis subleuat; uere quippe signum amiticie est, secreti sui quempiam conscium facere; unde Dominus discipulis, quibus diuine uoluntatis mysteria reuelauerat: Iam non dicam uos, inquit, seruos, sed amicos, quia omnia que audiui a Patre meo  nota feci uobis .

Columbam nominat, quia simplicem, innocentem et pacificam, Dei quoque ac proximi dilectione preditam approbat, sicut columba simplex est animal et innocens ab omni se laniatu abstinens et nonnunquam alienos pullos tanquam suos fouens.

Qui enim uere innocens est, caritatem Dei et proximi habere dignoscitur, quia uera innocentia est que sic definitur: Innocentia uera est, que nec sibi, nec aliis nocet: sibi namque nocet, dum Deum male agendo offendit; aliis nocet, dum male actionis exempla prebet; qui ergo male operari deuitat, Deum se diligere probat, quia inde semetipsum quoque seruat, unde laborat ne Deum perdat; proximum se diligere probat, quia inde eum ad bene agendum inuitat,  unde seipsum custodit ne Deum offendat. Recta ergo diffinitio est uera innocentie, que nec sibi nec aliis nocet, quia per hanc dilectio Dei et proximi exprimitur, in qua tota plenitudo legis uersatur.

180 Nam quid sit plenitudo legis, pulchre per quintam speciem definitionis, qua Grece , Latine ad uerbum dicitur, declaratur, quando id quod queritur, uno uerbo ostenditur, hoc modo: Plenitudo legis, dilectio . Si ergo plenitudo legis caritas est, caritas autem non agit perperam , profecto qui caritatem habere dignoscitur, totam legem seruare probatur: et quia ipsa caritas in cordibus electorum per Spiritum sanctum diffunditur , consequens est ut qui caritatis donum possidet, sancti Spiritus  donis se illustratum confirmet. Si enim nulla uirtus sine caritate ualet, caritas autem per Spiritum sanctum confertur, nimirum qui caritatem habet, Spiritum sanctum habere probatur, in quo omnium uirtutum dona tribuuntur. Unde nunc recte sponsus sponsam quam ad predicationem inuitat, columbam nuncupat, ut ei insinuat quia caritatem habere debeat, que per Spiritum sanctum datur, qui in columbe specie uisus esse astruitur.

Immaculatam uocat, ut quidquid operatione ostenderit, pura id intentione facere meminerit, non ut laudem humanam inde recipiat, sed ut soli diuinitati placeat, quia coram Deo sordent illa opera, que pro mundi fauore fuerint exhibita.

Siue ideo immaculatam nuncupat, ut munditiam  montis et corporis diligendam insinuet, siue ut eam premoneat quatenus in predicatione sua omnem heretice prauitatis maculam diligenter euitet.

Porro propter quatuor uirtutes principales, quibus pulcherrima mentis quadratura consistit, quatuor istis nominibus dilectus dilectam appellat, ut quam ad predicationem surgere hortatur, prudentem, fortem, iustam et temperantem esse debere demonstrat, utpote sororem, amicam, columbam et immaculatam.

Qui enim per fidei integritatem ad summi Patris festinat hereditatem, prudenter nimirum intelligit quid uel quale est quod credit: qui uero diuinorum preceptorum et sacramentorum mysteria  Deo reuelante cognoscit, dum fortiter aduersa pro Deo tolerat, dum etiam fortiter blandientia mundi gaudia contemnit, profecto quid speret ostendit; at qui Spiritus sancti gratia plenus, simplicitatis et innocentie bonum amplectitur, quia iustus esse studet, profecto quod Deum diligit, ipsa sua iustitia loquitur. Porro qui talem sibi modum uiuendi constituit, ut in omnibus suis actibus sancte discretionis moderamina habere nouerit, dum se et a mundi uoluptatibus per uirtutum studia temperat, et iustitie bonum non indiscrete tractet, quam mundus et rectus in omni sua operatione sit, demonstrat.

181 Bene ergo sponsus sponsam, quam ad officium predicationis suscitat, sororem, amicam,  columbam et immaculatam uocat, ut ei insinuet in omnibus suis officiis et actibus quam quadrata mente consistere debeat. Sed illa pulsanti respondet et ab illo deliberato intime quietis otio surgere detrectat, dicens: Exspoliaui me tunica mea, etc.


uERS. 3.---Exspoliaui me tunica mea, quomodo induar illa? Laui pedes meos, quomodo inquinabo illos?

Impedimenta, inquit, seculi et curas actualis uite, quibus hactenus implicita eram, ab animo meo reieci, ut in diuina contemplatione liberius uacare possim, quomodo nunc iterum per officium predicationis a quiete ista me surgere et actualis uite studiis deseruire hortaris? Laui pedes meos, hoc est negligentias operum meorum, quas ex  cogitationum et rerum mundanarum puluere contraxi, aqua compunctionis ex diuina caritate surgentis perlui, quomodo iterum eas contraham ex illuuione strepitus terreni? Nam ualde est difficile inter seculi huius homines conuersari et nulla humane fragilitatis contagione maculari. Facile quippe materia exterius corporeis sensibus adhibita, interius anime pulchritudinem inficit.

Sed dum ista mecum reuoluerem, et a proposito meo decedere non totum arbitrarer, dicam, o filie Ierusalem, quid dilectus meus fecerit.


uERS. 4.---Dilectus meus misit manum suam per foramen, et uenter meus intremuit ad tactum eius.

Quid enim est manus eius, quid foramen, quid uenter eius? Profecto manum dilecti debetis intelligere  uirtutem omnipotentie et occulte inspirationis illius. Cum uero mens hominis et uoluptatibus seculi dedita, nichil de Deo, nichil de salute anime cogitat, quasi muto quodam et maceria peruersitatis circumclusa et obsita, nullum iam habet aditum uel foramen, per quod diuine gratie lumen dignetur intrare.

Sed quia nonnunquam tales diuina uirtus aspirando preuenit ut de peccatis suis compungantur, quasi rupta predamnate mentis maceria, foramen et quedam scissura aperitur, unde effluant compunctionis lacryme, ex penitentis et quasi scissi cordis dolore excitate. De quali scissura monet propheta: Scindite, inquit, corda uestra et non uestimenta  uestra .

Cumque duo sint genera compunctionis, 182 quia mens ad Deum conuersa prius timore, post amore compungitur, quando aliquis pertimescens gehenne supplicia, abdicatis mundi desideriis, peccata que fecerat plangit, quasi foramen et scissuram in corde eius diuina gratia fecit. Processu uero bone conuersationis, postquam securitatem aliquam ex diuina misericordia conceperit, tanto in Deum amore ardescit, ut qui prius flebat ne duceretur ad supplicium, postmodum amarissime flere incipiat, quia differtur a regno.

Tunc ergo per foramen, quod dolor fecit cordi penitentis, piissimus Dominus mittit manum gratie et misericordie lenientis, tamque suauissimo  attactu mentem refiert, ut tota in Dei amore succensa nichil terrenum querat et concupiscat, ipsa etiam uisibilia omnia paruipendat, solaque celestia et eterna toto animo adipisci contendat.

Ad cuius tactus suauitatem uenter contremiscit, quia mens contemplatiue uite dulcedinem hauriens, uirtute aspirantis gratie commouetur, ut intelligat dilectionem Dei sine dilectione proximi esse non posse, sed hanc esse plenitudinem perfecte dilectionis, ut qui diligit Deum propter se, proximum quoque diligat propter Deum. Hoc ergo modo, o filie Ierusalem, dilectus meus misit manum, hoc est auxilium uirtutis et gratie sue, per foramen, compuncti mei cordis, insinuans et admonens, ut  quia ego ei in corde meo amori eius inherendo aditum fecerim, non dubitem etiam in proximorum cordibus ei per predicationis officium ingressum parare, quandoquidem ipse semper presto sit per auxiliatricem gratiam, et mihi quid, uel qualiter doceam prerogare, et audientibus mentium aures aperire soleat.

Unde et hanc eamdem sententiam quam ad memetipsam retuli, non absurde ad auditores quoque meos referre possum, ut dicatur dilectus manum suam per foramen mittere, quoties ad aures auditorum exteriores per uocem predicationis sonando ad aures interiores manum auxiliatricis gratie immittendo ingreditur. Ad cuius tactum uenter meus intremiscit, quia infirmiores quique mei, que  prius pre imbecillitate ingenii non intelligebant, intelligunt, et cum diuini iudicii terrorem audientes contremiscunt, ad boni quoque operis fructum moueri discunt.


uERS. 5.---Surrexi igitur ut aperirem dilecto meo: manus mee stillauerunt myrrham, et digiti mei pleni myrrha probatissima.

Quia enim suum mihi promisit auxilium, quo laboris mei consequerer 183 fructum, dignum fuit ut predicationis officium non refugerem, sed sicut ei meum cor gratia ipsius aperueram, sic illi quoque proximorum corda eadem gratia per predicationem aperirem

Manus autem mee distillauerunt myrrham, quia  iuxta Doctoris gentium uocem, castigaui corpus meum et seruituti subieci, ne forte dum aliis predicarem, ipsa reproba efficerer . Manus enim mee sunt opera mea, que semper myrrham distillare debent, quia mortificationem carnis, uitiorum abstinentiam et uirtutum affluentiam semper redolere debent.

Digiti uero mei pleni myrrha probatissima, quia ipsa mea, si qua sunt, uirtutum opera, magna quidem debent habere discretionis moderamina, sed ipsa discretio redundare debet caritate diuina atque fraterna. Quid enim est myrrha probatissima, nisi caritas omnium uirtutum electissima? Quare autem myrrha, nisi quia fortis est ut mors dilectio et dura sicut inferrus emulatio?  Maiorem enim nemo  caritatem habet quam ut animam suam ponat quis pro amicis suis .

Digiti ergo mei, id est actus in una mente quasi in uno corpore decem preceptis discreti, pleni sunt myrrha caritatis, quia cum dilectum meum fortiter diligo, pro eius legibus seruandis et predicandis usque ad mortem laborare non detrecto.

Pro fratrum quoque salute uel necessitate hanc discretionem habere studeo, ut cum magis in diuina contemplatione suspendi cupiam, fraterna tamen caritas interdum me compellat descendere et myrrham laboris ad eorum utilitatem colligere.

Igitur cum exhortatione dilecti mei iam surrexissem, ut uerbum uite proximis predicando, illorum quoque clausa corda aperirem ei, manibus meis  myrrham distillantibus, digitis etiam myrrha probatissima plenis, ad officium predicationis me accinxi.


uERS. 6.---Pessulum ostii mei aperui dilecto meo: at ille declinauerat atque transierat. Anima liquefacta est ut dilectus locutus est: quesiui et non inueni illum; uocaui et non respondit mihi.

Solui, inquam, ad tempus rigorem propositi mei, siue clausuram silentii mei, et procedens in publicum, os meum aperui et attraxi spiritum . Reiecto etiam a me ipsa omni obstaculo mentis, cepi diligentius perscrutari mirabilia testimonia dilecti, que et opere ostenderem et sermone enuntiarem. Sed cum optarem ut ad me totus intraret diceremque ei cum Moyse: Domine, ostende mihi  faciem tuam , ille iam declinauerat atque transierat et tantum posteriora sua aliquatenus uidenda reliquerat.

184 Quid enim fuit eius declinare atque transire? Utique eius declinare fuit de illa sublimitate celorum ad nostra infirma nascendo et moriendo se deponere, quod quia fecit cum tempore, hoc fuit eius transire: nam cuncta illa in transitu fuerunt, Christus enim resurgens iam non moritur, mors illi ultra non dominabitur . Cum ergo intenderem ut eum sicuti est aliquatenus comprehenderem et aliis audire cupientibus quoquo modo ostenderem, abscessit, declinauit, et transiit, quia incomprehensibilis est, et in hac uita nemo diuinam  illam substantiam sensu perfecte capere potest. Cumque transiisset, sola posteriora eius uidi, quia de humanitate illius intelligere aliqua, et predicare potui.

Cumque ita dilecti mei dicta et facta predicarem, et ad eius precepta seruanda et uestigia sequenda animos audientium prouocarem, maior me compunctionis uis dissoluit, ita ut tota in eius amore effluerem, quia ille qui ex me aliis foras per uocem predicationis, mihi quoque per gratiam inspirationis intus loquebatur. Quotiescunque enim eum predicamus, ipse in nobis et per nos loquitur, sicut et in Euangelio dicit: Non enim uos estis qui loquimini, sed Spiritus Patris uestri qui loquitur in uobis . Ubi autem Spiritus Patri loquitur,  loquitur et Filius, quia quorum una est substantia, una est et operatio. Tanta autem dulcedine locutionis eius capta sum, ut illum interius audiendo anima mea ab omni duritia non tantum mollesceret, sed etiam liquesceret, et ad bonorum operum quotidiana exercitia deliberato consilio conualescens, cum Psalmista diceret: Audiam quid loquatur in me Dominus Deus . Bene quippe in se loquentem Deum attendit, qui inspiranti gratie et liberum preeunti arbitrium prompta uoluntate obedit: loquentem etiam in se Deum audit, quisquis ea que in Scriptura sacra legit, ipsa reuelante intelligit. Cumque frequentius in ea meditando Deum querit, quo eum subtilius rimatur, eo altius in corde ipsius Deus eleuatur; unde Psalmista: Accedet  homo ad cor altum, et exaltabitur Deus ; et in Ezechiele scriptum est, quia cum eleuarentur animalia de terra, eleuabantur simul et rote iuxta ea : quo enim attentius sacre Scripture intenditur, eo sublimius ipsa in spiritualem sensum subtiliter consideranti subleuatur.

Cum ergo ad huiusmodi locutionem dilecti anima mea per ignem caritatis liquesceret, uehementius illum legendo, meditando, predicando quesiui, et qualis esset cognoscere desideraui, quesiui eum orando, ieiunando, uigilando, carnem macerando, sed in hac uita illum sicuti est inuenire 185 non potui. Quesiui ergo illum et non inueni, quia, neque ipsa eum legendo perfecte cognoscere, neque predicando aliis ostendere potui; uidemus enim per  speculum in enigmate . uocaui et non respondit mihi: cum putarem eum iam mihi quasi presentem, quamuis quodammodo longiuscule positum et ueluti mox comprehensura, uocarem aliqua subtilis intelligentie uoce, non respondit mihi, quia retractanti mihi que putabam me perfecte intellexisse, per reciprocam gratie sue uocem ad plenum non aperuit. Scriptum namque est in uisione Ezechielis prophete, quia cum fieret uox super firmamentum, stabant animalia et submittebant alas suas  Iam enim alas intime contemplationis expanderant, iam diuinitatis quantamcunque cognitionem, quamuis tamen in enigmate mente uolando conceperant, sed cum uox non sub firmamento  neque de firmamento, sed supra firmamentum fieret, substiterunt ultra progredi non ualentes, submissisque alis inchoate contemplationis, quia supra se esset incomprehensibilem comprehendere animaduerterunt. Aestimantibus quippe tam presentem ut eum comprehendere possent, uocauerunt, sed ipse eis non respondit, quia quod de Deo se intellexisse putabant, hoc ita esse interioris uoce allocutionis non ostendit. uocaui ergo et non respondit mihi, quia dum supra me aliquid conari uellem, quantum infra hoc essem agnoui, dum nullam incomprehensibilis substantie perfectam cognitionem assequi potui.


uERS. 7.---Inuenerunt me custodes qui circumeunt ciuitatem: percusserunt me et uulnerauerunt me; tulerunt pallium meum mihi custodes murorum.

 Quid ergo? deposui alas quas frustra ultra posse meum expanderam et ad scripta siue dicta sanctorum Patrum conuersa audiui: Ne progrediaris terminos quos posuerunt patres tui , qui utique Spiritu sancto inspirati locuti sunt  et uiam modumque credendi siue de Deo disputandi ostenderunt. Ipsi nimirum sunt custodes ciuitatis, hoc est sancte Ecclesie, de qua scriptum est: Gloriosa dicta sunt de te, ciuitas Dei , quia custodiunt eam ab incursu malorum spirituum et hominum uerbis et exemplis et orationum suarum presidiis.

Isti ergo inuenerunt me, quia me ab intentione mea priori recedentem et eorum me dictis et scriptis  186 contentum esse uolentem probauerunt: inuenerunt, inquam, quia tantum me suorum dulcedine sermonum allexerunt, ut omnia alia intentione postposita, ad solam finalem et supernam causam intenderem, uitam uidelicet eternam, que ipse Deus est; eius uisio omnis nostri laboris plena atque perfecta requies est et consummatio. Illi ergo, dum scripta legerem uel audirem, percusserunt me iaculo diuini amoris, et non tantum percusserunt, sed etiam uulnerauerunt, quia ita mentem meam celestis desiderii compunctione transfixerunt, ut de ea fons lacrymarum quasi quidam anime sanguis efflueret.

Tulerunt quoque pallium meum custodes murorum. Muri autem hoc loco non inconuenienter accipi  possunt diuine Scripture, quia sicut murus ex multis et diuersis lapidibus construitur, ita diuina Scriptura ex multis et diuersis sanctorum Patrum sententiis et documentis constituitur. Quemadmodum uero muri ciuitatem muniunt, ita diuine Scripture sanctam Ecclesiam custodiunt, quia omne eius munimentum siue ornamentum scientia et obseruatio est sanctarum Scripturarum. Porro custodes horum murorum possunt intelligi simplices quique in Ecclesia, de quibus scriptum est: Simplicitas iustorum diriget eos , qui quamuis scientiam Scripturarum aut paruam aut nullam habeant, tamen dum ipsarum Scripturarum precepta obseruanda operibus predicant, proximos  quoque non mediocriter edificant. Isti ergo custodes spiritualium murorum tulerunt pallium meum, quia exemplo bonorum operum abstulerunt a me impedimenta superflue cogitationis, que mentem meam uelauerunt complexione indiscrete indagationis, mihique suaserunt non alta sapere, sed humilibus consentire , et in simplicitate Deo seruire.


uERS. 8.---Adiuro uos, filie Ierusalem, si inueneritis dilectum meum, ut nuntietis ei quia amore langueo

Quapropter adiuro uos, filie Ierusalem, si inueneritis dilectum meum, ut annuntietis ei quia amore langueo. Sed quid est meum adiurare? profecto fidei et operationis sacramento constringere, alioquin  filie Ierusalem non estis, quia ad superne pacis uisionem non pertinetis, nisi Deo fide et opere placeatis. Si ergo dilectum inueneritis, hoc est si in tantum mea predicatione profecistis, ut recte credendo et bene operando eum habeatis, tunc adiuro uos, hoc est, sicut dixi, fidei et operationis sacramento obligo, que uiolare, salutem perdere est; ut annuntietis ei, uidelicet signa et quasi characterem quemdam studii et laboris mei, quo in predicatione 187 uestre salutis causa desudaui preferendo, sicut ad suos discipulos dicit Apostolus: Signa autem apostolatus mei uos estis in gentibus .

Quid autem ei annuntiare debetis? scilicet quia amore langueo, hoc est, tantum eius caritate et dilectione detineor, ut ad omnem seculi uoluptatem  et pulchritudinem, infirma et languida et quasi iam insensibilis remaneam. uos itaque uita et moribus annuntiate, quam uera, recta et utilis fuerit predicatio mea, ut uester profectus mei quoque fiat laboris fructus.

Ad hanc uocem dilecte dilecto obedientis et ad predicationem surgentis eiusdemque predicationis studium et utilitatem predicantis, filie Ierusalem, hoc est sancte anime ad uisionem superne pacis pertinentes, causas tante adiurationis percunctanter atque hoc modo dilectum alloquuntur: Qualis est dilectus tuus ex dilecto, etc.


uERS. 9.---Qualis est dilectus tuus ex dilecto, o pulcherrima mulierum! qualis est dilectus tuus ex dilecto, quia sic adiurasti nos?

 Non paruam, inquiunt, uim adiurationis huius attendimus, in qua omnem salutis nostre summam pendere didicimus, atque idcirco scire cupimus potentiam et dignitatem huius dilecti, cuius causa sic nos adiurasti.

Qualis est ergo dilectus ex dilecto, hoc est Filius ex Patre, Deus ex Deo, lumen de lumine? magnum quippe est illum cognoscere quem tantopere studes commendare, summeque prudentie illum intelligere, pro cuius tantum langues amore. Sed cum perfecte comprehendi non possit dilectus ex dilecto, id est Filius ex substantia Patris, unius essentie, unius potentie, unius uoluntatis, uniusque operationis, ex parte enim cognoscimus et ex parte prophetamus  , quidquid tamen illud est, quod de Deo cogitari, intelligi, uel dici potest, tu, o pulcherrima mulierum, id est animarum spirituales Deo filios procreantium, docere potes, quia hoc tua specialis prerogatiua pulchritudinis promeruit, ut quia dilecta dilecti huius diceris, uicinius ei mentis oculo appropinquare possis. Omnis enim gloria et compositio tua ab intus est , et mundus Deus, cuius munditie nichil comparari potest, non nisi a mundis cordibus cernitur, quia beati mundo corde, quoniam ipsi Deum uidebunt .

Pulchre quidem sunt cetere mulieres, id est anime fideles que suo modo et loco et tempore spirituales Deo filios gignunt, sed tu pulcherrima omnium, Ecclesia uniuersalis, que quotidie filios  generas in spiritu per baptismi sacramentum et sancte predicationis documentum. Tu ergo nobis insinua qualis sit dilectus ex dilecto, hoc 188 est, quid de diuinitate eius iuxta humanam possibilitatem intelligendum sit et credendum. Siue etiam qualis sit dilectus ex dilecto, hoc est, qui tibi olim dilectus factus est, pro te nascendo et moriendo, qualiter nunc dilectus est, sue tibi gratie abundantiam infundendo, et in dilectionis sue diuinam dulcedinem attrahendo. Siue qui quondam priori tempore in antiquis patribus per figuras et enigmata diuinitatis sue maiestatem plurimis miraculorum signis ostendendo dilectus fuit, qualiter nunc in nouissimo tempore carnem assumendo, et totius mundi salutem operando dilectus est. Quod  uero fit eiusdem uerbi repetitio, studiosa est animi scire affectantis exploratio.

Porro dilecta ut pereunctantium animas ad maiorem dilecti sui accendat amorem et reuerentiam, qualitatem eius tropologice exponit, dum diuinitatis et humanitatis eius cantabilem pulchritudinem decem preconiis, quasi in decachordo decantat psalterio . Denarius quippe numerus perfectus est et uel Decalogi, uel quatuor Euangeliorum continetur sacramento; qui ab uno incipiens ita ad quatuor peruenit, ut denarium compleat numerum; nam si super unitatem tres sequentes numeros, hoc est binarium, ternarium et quaternarium aggregaueris, decem habebis, atque ita per quaternarium  complebis denarium numerum.

Psalterium autem est instrumentum musicum in modum Delte littere formatum, quod in Greco quatuor exprimit. Pulchre ergo dilecta dignitatem et pulchritudinem dilecti quasi in decachordo decantat psalterio, decem preconiorum testimonio, ut ostendat omne sibi ex dilecti gratia profluens sacramentum, uetus et Nouum resonare Testamentum, uno exhibendum in figura precinente, altero iam exhibitum in ueritate decantante. Ait ergo: Dilectus meus candidus et rubicundus.


uERS. 10.---Dilectus meus candidus et rubicundus, electus ex millibus.

Si aure cordis diligenter appropinquamus, interiori auditu percipere poterimus, harmonie huiusmodi  quam in hoc decachordo dilecta modulari intendit, principalem esse materiam gemine pulchritudinis predicabilem gratiam, castitatis uidelicet atque martyrii, que primo in ipso capite considerata, postmodum nunc alternatim, nunc intermista dulcedine per ipsius diffunditur membra.

Dilectus, inquit, meus candidus et rubicundus: geminus iste color, 189 candor scilicet et rubor principaliter quidem et singulariter atque plenarie in capite Ecclesie, hoc est Christo, apparet, quia eius castissime atque sanctissime carnis candori, quam de castissima uirgine ineffabilis Spiritus sancti operatione suscepit, nullus candor comparari potest. Et de sapientia Dei Patris que ipse est scribitur: Super omnem pulchritudinem stellarum  luci comparata inuenitur prior; candor est enim lucis eterne et speculum sine macula Dei maiestatis .

Candidus ergo est diuinitate, propter indicibilem diuine nature splendorem, quo illuminat omnem hominem uenientem in hunc mundum : candidus uero ex humanitate propter immaculatam, ut diximus, et omnis peccati immunem carnis susceptionem. Porro rubicundus ex passione specialiter fuit, quia nulla caritas eius caritati equari potest, quia in tantum suam dilexit facturam, ut pro ea mori eligeret, non dedignatus fieri carnis peccatum, crucisque maledictum  De qua singulari passione sua ipse in propheta loquitur: Torcular calcaui solus, et de gentibus non est uir mecum .

 Nulla enim passio huic passioni confertur, que sola totius mundi operata est salutem, sola seruum captiuum de seruitute peccati in ueram perduxit libertatem glorie filiorum Dei .

Unde cum premisisset, dilectus meus candidus et rubicundus, subiunxit, electus ex millibus: millenarius quippe numerus, quia pro perfectione ponitur uniuersitatem significat. Electus ergo ex millibus dicitur, quia uniuersitati fidelium solus uirtutum et gratiarum singularitate preponitur: de ipso quippe scriptum est, quia unxit eum Deus oleo exsultationis pre participibus suis . Et cum omnes electi diuisam accipiant gratiam, alius quidem sic, alius uero sic , soli Unigenito non ad mensuram dat Deus Spiritum sanctum , et de eius plenitudine omnes accipiunt , in quo habitat omnis plenitudo diuinitatis corporaliter , quia ipse est caput super omnem principatum, et potestatem, et uirtutem, et dominationem .

Iste ergo dilectus Dominus iehsu Christus singulariter candidus et rubicundus in sui personali causa diuinitatis et humanitatis; electus est ex millibus: in ipsis uero millibus, hoc est uniuersitate electorum, non uno modo, neque equali mensura candor sanctitatis et rubor passionis enitent; quia in quibusdam utrumque, in quibusdam non utrumque, sed nunc isti candor munditie et rubor martyrii simul; nunc illi uel solus candor, uel solus rubor tribuitur, ut in 190  conspectu Dei ille candidus et rubicundus, iste uel totus candidus uel totus rubicundus; alter maiori, alter uero minori nonnunquam equali ipsarum uirtutum precedat. In corpore itaque suo, hoc est Ecclesia, Christus etiam candidus est et rubicundus, iuxta modum quem cuique electorum tribuere ipsius placet benignitati et gratie.


uERS. 11.---Caput eius sicut aurum optimum. Come eius sicut elate palmarum, nigre quasi coruus.

Unde mox in sequentibus per partes enumerantur ipsius gemine pulchritudinis donationes, nunc simul, nunc sole in eodem Christi corpore prefulgentes, ut post premissum in capite singularem pre omnibus sanctis dignitatem, subinferantur diuersarum  in corpore ipsius dignitatum colores, per unientem et concorporantem sibi gratiam suo modo et loco proficientes. Dicit enim: Caput eius sicut aurum optimum. Quid per aurum nisi diuinitas eius accipitur? Sicut enim aurum omnibus metallis pretiosius est, ita diuinitas Christi omnibus supereminet creaturis; et quidquid in ipsis creaturis glorie sue dignitatis esse potest, ad comparationem diuinitatis nichil est. Caput ergo dilecti, hoc est diuinitas eius, sicut aurum est, et non absolute aurum, sed aurum optimum, quia substantia diuinitatis bonum est, et non tantum bonum, sed etiam supremum et generalissimum bonum, et, ut ita dictum, fit bonum bonorum, quia ipse est fons et origo totius boni a quo bona cuncta procedunt. uel  quia in sancta Scriptura principale mentis caput dicitur, Christus autem uirtus et sapientia Dei Patris est , et uerbum ex corde Patris genitum, quo uerbo et qua sapientia omnia facta sunt et sine quo uel qua nichil est factum. Aurum ergo optimum est ipsa uirtus et sapientia, que est splendor glorie Dei et figura substantie eius .

Quidquid uero pulchritudinis et honestatis in corpus capitis huius diffunditur, ex ipsa diuinitate et sapientia profluit, ut digne de hoc corpore predicetur gratia comarum, oculorum, genarum, ceterorumque membrorum, que mox in sequentibus numerabuntur.

Quorum primum est, come eius sicut elate palmarum,  nigre quasi coruus: come huius capitis dupliciter intelligi possunt, uidelicet sancti prophete et apostoli, siue sancte Scripture que per eos Deo inspirante profluxerunt. Ipsi etenim Deo quasi capiti suo contemplatorie caritatis dulcedine adheserunt, atque ideo magnam mentis subtilitatem in illo diuino uerbo perspiciendo, ex ipsa Dei uirtute et sapientia perceperunt.

191 Unde dicuntur: Quasi elate palmarum, quia cum eorum conuersatio in celis esset , mente quoque per contemplationem in celum suspendebantur, deuicta et calcata omni terrene delectationis molestia, cuius spiritualis triumphi gloria per palmam significatur, que est signum  uictorie. Sed quia pro hac uictoria adipiscenda non paruis afflicti sunt malis, siue a prauis hominibus aduersa perferendo, siue in se ipsis carnem suam cum uitiis et concupiscentiis crucifigendo , recte dicuntur nigre quasi coruus. Contemptores siquidem mundane glorie a mundi amatoribus quasi uiles et obscuri reputabantur, sed eo magis ad gloriam et decorem diuini capitis ueluti subtiles come aptabantur, quo magis a secularibus pro diuinitatis amore despiciebantur.

Porro Scripture sancte que per eos deprompte sunt, ob hoc diuini capitis come dici possunt, quia sicut come de capite nascuntur, ita sancte Scripture ex diuina sapientia producuntur; et sicut ille caput ornant, ita Scripture sancte Ecclesie Dei  eminentiam et principatum decorant. Que sicut palme elate dicuntur, qui a fidelium mentes illarum commonitione uel consolatione, a terrenis ad celestia diligenda et appetenda subleuantur, et ub spiritualem armaturam contra uitia atque peccata profitentur, usque ad finem quoque bene certantibus eterne beatitudinis palmam pollicentur. Sed iste come sicut coruus dicuntur nigre, quia sancte Scripture multis sunt obscuritatibus inuolute, tenebrosa enim aqua in nubibus eris , quia profunda est scientia in Scripturis sanctis. Quia uero nigredo ista afflictionem siue uoluntariam siue coactam significat, idcirco dum in ea passio quedam animi uel corporis attenditur, dilectus in hac parte uinicolor, id est rubicundus  tantum in corpore suo predicatur.


uERS. 12.---Oculi eius sicut columbe super riuulos aquarum, que lacte sunt lote et resident iuxta fluenta plenissima.

Quid per oculos dilecti, nisi prepositi siue angeli Ecclesiarum intelliguntur, qui quasi speculatores super domum Dei, hoc est sanctam Ecclesiam, preponuntur: unde uni eorum dicit Deus: Speculatorem dedi te domui Isrel, et audies uerbum ex ore meo et annuntiabis eis ex me . Speculator quippe ex alto contemplatur, ut aduentum hostium quo longius, eo melius precauendum annuntiare possit; unde huiusmodi speculatori dicit Dominus per prophetam: In gutture tuo sit tuba, quasi  aquila super domum Dei . Speculator namque in gutture tubam habet, quando aperte et publice, longe lateque uerbum Dei predicat et quis finis 192 uirtutibus uitiisque sit sublimi uoce et mente annuntiat qui est quasi aquila super domum Dei, quia subtilis intelligentie acumine diuinitati intendens, ad contemplatiue uite subtilitatem sibi commissos prouocat, expandens super eos alas defensionis sue, quibus eos et doctrine studio et orationum suffragio, a malignorum spirituum insidiis conseruet.

Sed isti oculi dilecti sunt sicut columbe, que lacte sunt lote, quia sancti speculatores super domum Dei intendentes, si uere oculi Dei sunt, habent opera simplicitatis et innocentie, cum cordis et  corporis castitate, quibus et se et sibi subiectos ad uitam nutriunt eternam. Et unde hoc? quia morantur super riuulos aquarum, et resident iuxta fluenta plenissima. Hec nempe est naturalis consuetudo columbarum, ut super riuos aquarum sedentes aduentum precaueant accipitrum: quia ergo speculatores isti super riuulos aquarum, hoc est sententias Scripturarum, commorantur, idcirco sciunt et sibi et subiectis prouidere, mores componendo siue corrigendo, atque hostis antiqui insidias precauendo. Resident quoque iuxta fluenta plenissima, quia quotidie ante oculos habent utriusque Testamenti documenta, que reuera non tantum plena, sed et plenissima sunt omnium sacramentorum scientia, que et in uno per figuras et enigmata proponuntur,  et in altero in ueritate exhibita predicantur. Et in hoc tertio membro, unus gemini coloris in corpore dilecti superius predicanti considerandus est, uidelicet candor, ut anime lacteo colore lote castitatis et munditie preferant insigne.


uERS. 13.---Gene illius sicut areole aromatum consite a pigmentariis. Labia eius lilia distillantia myrrham primam.

Gene dilecti non inconuenienter accipi possunt continentes, diuersarum pluritate uirtutum ueluti multitudine pilorum uirilitatem animi pretendentium, propositum suum decorantes, qui dum a uoluptate oculorum siue aurium, ceterorumque sensuum, ciborum quoque et uestium, aliarumque rerum huius mundi delectabilium pro Deo abstinent,  quot de se continentie odoramenta spargunt, quasi tot aromatum areolas construunt.

Nam, uerbi gratia, oculorum reuerenda compressio, siue reflexio, pulchra quedam est areola, in qua quot continentie refulgent merita, quasi tot aromata redolent odoramina. Auris 193 quoque, et os et nares et manus quedam possunt dici areole, que quia bonarum malarumue rerum sunt perceptibiles, quedam autem res, cum in sui natura bone sint, plerumque abusione participantium male fiunt. Quotiescunque ipsarum rerum irrationabiles appetitus uirtutis amore franguntur, redoleant iste spiritualium aromatum speciebus quibus conseruntur, ut unumquodque aroma secundum id redoleat, secundum quod qualitas continentie generat, quia  quo magis eo oblectat, eo magis ipsius rei continentia Deo commendat.

Sed quia iste continentie discretionis uirtute competentem debent habere statum, ut neque naturalis necessitudo uertatur in uitium, neque uirtutis rigor honestum excedat modum, recte areole iste a pigmentariis dicuntur consite, quia non passim, non indiscrete et quasi confuse, sed ordinabiliter et composite et cum ratione huiusmodi continentie in suis sunt areolis consite, ab illis uidelicet, qui huius consitionis scientiam habuisse probantur. Isti nempe pigmentarii sancti sunt apostoli sanctique doctores qui in suis dictis et scriptis uirtutum species quasi quedam pigmenta ostendunt, ex quibus  contra uitia et peccata ueluti contra morbos anime quoddam saluberrimum componunt antidotum. Gene ergo dilecti sicut areole aromatum, que consite sunt a pigmentariis, quia profecto hi qui diuersos continentie odores ex se emittunt, ex sanctorum Patrum dictis et gestis colligunt quidquid in suis moribus diligentie et honestatis conficiunt.

Considerandum uero quod in hoc quoque membro superius prelibate pulchritudinis geminus color, scilicet rubor et candor refulgeat, ut in exteriori habitu interior denotetur, quia, dum iste gene rubent et candent, testimonium dant et castitatis pudori et continentie labori, ubi non facile diiudicari possit quis color sit eminentior, uel in martyrio rubor, uel in uirginitate candor, quia et uirginitas  in martyribus reperitur et ipsa martyres facit. Nempe in his genis una in se duo attenduntur, quia in uniuscuiusque uirtute continentie et castitatis refulget meritum et martyrii pro labore speratur premium.

Labia eius lilia distillantia myrrham primam. Ecce pigmentarii quorum industria in genis pudicitie prefulget gratia, predicatores scilicet sancti, qui ideo per labia designantur, quia eorum predicatione diuersa uirtutum pigmenta 194 conficiunt. Qui sunt quasi lilia, quia et ad integritatem munditiamque uite secundam dant preceptum et ad uulnera animarum dant consilium, et possunt dicere cum Apostolo: Christi bonus odor sumus Deo in his qui salui fiunt . Lilii enim natura candorem  simul et odorem prefert, et curandis uulneribus plurimum sanitatis profert.

Qui lilia sunt distillantia myrrham primam, id est optimam, quia, dum pro integritate et munditia cordis et corporis seruanda uitia atque peccata in semetipsis mortificant, aliisque eadem facienda uerbo et exemplo incessanter predicant, profecto ostendunt quantam erga Deum et proximum caritatem habeant.

Charitas enim dici potest myrrha prima, id est optima et probata, quia, ubi uera et perfecta est, omnia exstinguit in homine uitiorum incentiua; sicut enim myrrha mortuorum corpora condiuntur, ne putrescant, ita caritate diuina anime roborantur, ne putredinem uitiorum incurrant.

 Et in hoc quoque corporis sui membro, dilectus candidus est et rubicundus, quia in sanctis predicatoribus suis pro lilio castitatis candidus dicitur, per myrrham uero passionis, Omnes enim qui in Christo pie uolunt uiuere, persecutionem patientur, , rubicundus predicatur.


uERS. 14.---Manus illius tornatiles auree, plene hyacinthis. uenter eius eburneus distinctus sapphiris.

Si ipsum caput respiciamus, manus eius profecto tornatiles et auree sunt, quia de eo scriptum est: Quam magnificata sunt opera tua, Domine, omnia in sapientia fecisti : qui enim torno operatur, citius et perfectius atque planius operatur. Qui  uero unquam citius, et perfectius, siue planius est operatus, quam ipse Deus? ualde enim cito fecit que facere disposuit, quia solummodo dixit, et facta sunt , atque uno eodemque tempore, licet diuerso modo, diuersa quoque forma eius dixisse fecisse fuit. Perfectius eo nemo operatus est, quia non diminuta, uel per partes, et que adhuc melioranda essent, sed omnia perfecta fecit, et semel fecisse totum et integrum fecisse fuit. Porro planius nichil eius opere fuit, quia nullo impedimento natura rerum retardari potuit, sed quem semel accipit cursum modumque, pro perpetua lege seruauit: nichil in eius operibus distortum et inequale, diminutum uel superfluum, quia omnia in mensura, et numero, et pondere  constituit . Bene ergo manus eius tornatiles fuerunt, quia tanta, ut dictum est, uelocitate, 195 perfectione et pulchritudine omnia operatus est, ut ex ipsis operibus consideranti clarescat quante pulchritudinis, quanteue maiestatis ipse conditor existat, non quod ista consideratio deitatis ipsius sit plenaria comprehensio, sed quod sit quedam a creature dignitate proficiscens et quantum humane menti possibile est sublucens Creatoris speculatio.

Unde et ipse manus dicuntur auree, quia hoc quod sunt, quod uiuant, quod uigent et florent ex diuinitatis constat dispositione: auro quippe quod omnibus metallis pretiosius, diuinitas qua nichil supra designatur.

 Sed quid est quod plene hyacinthis dicuntur, cum et alii sint lapides ualde etiam competentes ad ornatum manuum siue digitorum? Omnia quidem uisibilia, quedam mira et pulchra operum diuinorum sunt ornamenta, sed in his magis sunt miranda, quia et subtiliora celestium mirabilium secreta; quorum consideratio primo loco est in incorporea creatura, supernorum uidelicet spirituum siue sanctarum mentium solis celestibus semper intendentium, quarum conuersatio diuina bonitatis est operatio; secundo loco incorporea creatura rerum superiorum, que sunt quedam nutrimenta inferiorum quarum rationabilis dispositio diuine quoque sapientie est mirabilis operatio. Hyacinthus  enim erii coloris est, atque ideo manus dilecti hyacinthis plene dicuntur, quia opera Creatoris magis in celestium decore et ornatu predicantur.

Porro si ad membra capitis respicias, manus eius tornatiles auree et plene hyacinthis sunt, quia bonis operibus intenti et semper futuram requiem ingredi festinantes, non tarde neque pigre, sed uelociter et studiose uiam mandatorum currunt, quidquid in suis moribus prauum et inequale cernunt, recte operationis tornatura repellunt et planum faciunt et in oculis sui Conditoris, ipso tamen opifice, perfectum reddunt, cuius efficientie causa est sensus in eis auro sapientie diuinitus collate respondens et semper celestium bonorum felicitatibus contemplatiue uite dulcedine intendens.

 Qui ideo manus eius dicuntur, quia quidquid boni faciunt, non proprie uirtutis, sed Dei gratie est, cuius et hoc quoque quod tornatiles morum perfectione, quod auree sensuum claritate, quod plene hyacinthis angelice conuersationis sublimitate.

Sane et in huius membris consideratione duplex color in corpore dilecti speciali laude predicatus apparet, quia in eo quod tornatiles sunt manus, laboris siue passionis est signum quo ab omni morum superfluitate et inequalitate, in uas 196 honoris et diuinis spectabile oculis sunt tornate. Quod uero auree et hyacinthis plene, fulgida uirtus celibis uite, qua castitatis et pudicitie claritate rutilant, designatur; hocque modo et in ista parte dilectus candidus et rubicundus decantatur.

 uenter eius eburneus, distinctus sapphiris. Si personam ipsius dilecti distincte inspiciamus, humanitatem ipsius uentris nomine designari non absurde accipimus, quia fragilior pars corporis uenter est, et humanitas illa omnem humani corporis fragilitatem preter peccatum experta est. Sed quid est quod iste uenter eburneus dicitur? Ebur quippe os elephantis est, quod animal castissimum esse perhibetur: quid autem castius humanitate Christi, que ex castissima uirgine absque ullo uirili opere, per solam Spiritus sancti operationem assumpta sit? uenter ergo dilecti eburneus, quia cum omnes homines in iniquitatibus et peccatis concipiuntur, solus ipse in humanitate, singulariter sine peccato de castissima, ut dictum est, uirgine conceptus  est.

Quid porro est quod ipse uenter sapphiris distinctus esse memoratur? Sapphirus quippe cerulei coloris est; sapphiris autem uenter dilecti distinctus dicitur, quia, etsi ex humanitate terrena pertulit esuriem, sitim, lassitudinem ceteraque secundum quod homo pati potuit, patiendo tamen celestia ex diuinitate ostendit miracula faciendo.

Ac si multitudinem fidelium que ipsi persone uelut capiti membra per fidem adherent, consideremus, que pro maiore sui fragilitate uentri comparari potest: sunt enim in Ecclesia aliqui uinculo coniugali dediti, sunt aliqui mire se continentes in sexu fragili: sed qui uxores habent, tanquam non habentes , recte uenter eburneus  dici possunt, quia, etsi foris fragiles uidentur, tamen fortes sunt per sancte et caste uite honestatem. Unde et de sanctis coniugatis scriptum est, quia erant incedentes in omnibus mandatis et iustificationibus Domini sine querela : hoc est enim uentrem distinctum esse sapphiris, quia inter curas rerum mundanarum, quas coniugalis fragilitas exposcit, celestium preceptorum deuota obseruatione refulgent. Porro mire se continentes in sexu fragili laudabiliorem in hoc propositi sui ostendunt conseruationem, quia, cum sint infirmi et fragiles corpore, fortiter tamen ad sanctitatis merita assurgunt animi uirtute. Unde et in his uenter eburneus dicitur, quia magis in sexu fragili uirtus  castitatis predicatur.

Distinctus uero sapphiris memoratur, quia uirtus castitatis aliarum quoque uirtutum ornamentis decoratur: aliter namque castitas corporis uirtus esse non potest, nisi 197 ornetur castitate mentis, que constat humilitate, patientia, sobrietate et contemptu secularis uite, ceterorumque celestium preceptorum obseruatione. Nam, ut de corpore huius dilecti esse possit, uenter eburneus, sapphiris debet esse distinctus, quia nichil prodest castitas corporis sine bono opere, nec opus bonum sine castitate .« Quia ergo fragilis sexus castitatis uirtutem forti animo tenet, uenter dilecti eburneus est, quia uero et aliis uirtutibus pro celesti gloria studet, sapphiris distinctus est, quia in  uentre eburneo color castitatis nitet, in sapphiro quamuis ceruleo, tamen pro labore uirtutum color passionis rubet. Ipsa quoque castitas que exterius in corpore mundo candet, interius per mentis martyrium rubet: nam naturali carnis motui repugnare, quedam nimirum passio mentis est.

Presentis sane decantatio particule ad uestre professionis normam non modice spectat, sorores dilectissime, quia, cum reuera de corpore huius dilecti sitis, tale eius membrum decentissimum esse potestis. Nam, cum in tam fragili corporis uestri uasculo, candido castitatis et pudicitie indumento resplendetis, profecto uenter dilecti huius eburneus dici et esse potestis; quia uero cum ista castitate, aliis quoque uirtutum ornatibus refulgetis, nimirum  sapphiris distincte relucetis. Sed summopere uobis attendendum est, ne per solam castitatem Deo uos placere posse putetis, si alia bona opera non habueritis, atque idcirco semper et castitatem bono operi, et opus bonum castitati iungere debetis, ut Deo perfecte placere possitis.


uERS. 15.---Crura illius columne marmoree, que fundate sunt super bases aureas. Species eius ut libani, electus ut cedri.

Octauo loco quasi octauam tangit chordam decachordi psalterii attenta spectatrix dilecti, ueluti symphoniam illam reddens, cui proprium est eamdem habere uocem octauam quam primam. Nam, cum supra prima chorda sonuerit caput dilecti aurum esse optimum, nunc dicit crura super bases  aureas posita, ut sit eadem uox grauis et acuta, resonans supremum et infimum dilecti aureum ornamentum. Sed considerandum quenam sint huius dilecti crura, curue ipsa comparentur columnis marmoreis super bases aureas edificatis.

Cum Deus in sui natura immobilis atque incommutabilis sit, quippe qui est illocalis, omnia enim complet et continet, ipse autem a nullo continetur qui totus semper ubique est; cumque localis sit qui de loco ad locum mouetur, Deus autem non moueatur, atque ideo illocalis sit, quia immobilis, moueri tamen dicitur, 198 non in se, sed in his quos suo nutu et uoluntate mouet per uirtutem omnia disponentem, siue secundum iustitiam, siue secundum misericordiam, cuius enim uult miseretur et quem uult indurat  , quorum unum est misericordie, alterum iustitie. Cum ergo omnem creaturam suam quasi preambulet hac gemina sue dispositionis uia, uidelicet iustitia et misericordia, recte possunt dici eius crura, iustitia et misericordia: uniuerse enim uie eius, sicut dicit Psalmista, misericordia et ueritas . ueritas autem et iustitia idem est: quod enim uerum est, iustum est; et quod iustum est, uerum est.

Cur autem crura ista dicuntur columne marmoree, nisi quia recta sunt et fortia? nam in columna est rectitudo, in marmore duritia; iustitia enim Dei occulta, nunquam tamen iniusta. Quis enim scire potest quare hunc misericorditer eligat, illum  iudicialiter repellat? ideo clamat Apostolus: O altitudo diuitiarum sapientie et scientie Dei: quam incomprehensibilia sunt iudicia eius, et inuestigabiles uie eius! 

Porro quenam sunt bases auree, super quas columne iste, que crura illa intelliguntur, sunt fundate? nimirum si recte perpendas, sunt sapientia eius et bonitas, quia omnia que facit, sapienter et bene ordinat et disponit: bases nempe sunt quia omnia continent et sustentant, auree, quia in ipsis rerum efficientiis mirabiliter clarescunt. Crura ergo dilecti, si ad ipsum caput intendas, sunt, ut dictum est, misericordia et ueritas, que super bases, id est pedes sapientie et bonitatis illius fundata, aut stant, aut ambulant, secundum mensuram et qualitatem  eorum que facta sunt: omnia enim que facta sunt, aut eterna sunt, aut temporalia. Stant autem in his que eternaliter mansura secundum gratiam et misericordiam suis ipse Deus prefiniuit, ambulant in his que temporaliter aut confert, aut aufert, siue misericorditer, siue iudicialiter.

Porro si ad membra ipsius capitis respicias, quid putas crura dilecti huius dicenda sunt? In illo antiquo Dei populo, in quo tunc tantum notus erat Deus, duas precipue dignitates posuit Deus, quibus ipse populus muniretur et ornaretur, regnum uidelicet et secerdotium, in exterioribus quidem regia fortitudine armabatur contra eos qui auctore diabolo laborabant destruere propositum Dei, quod pro totius mundi salute habebat, et eidem populo  in typo premonstrabat, quatenus in tota sua republica cum pace et honore precurrerent in figura diuine promissionis fideliter adimplenda negotia. Porro in interioribus sacerdotali officio erudiebatur, ad ipsa negotia prudenter per figuram intelligenda et reuerenter tractanda, ut ipsi proposito Dei quandoque adimplendo allaboraret fide et dilectione, in spe future salutis.

199 In quibus uidelicet dignitatibus tantum erat eiusdem populi firmamentum, ut postmodum cum eidem populo peccanti iratus Deus multas comminaretur penas, postremo minime se corrigenti hanc finalem proponeret penam ut, ablato et destructo regno et sacerdotio, omnis eorum funditus migraret honor et religio. Dicitur enim sic per Ieremiam  prophetam: Obliuioni tradidit Dominus in Sion festiuitatem et sabbatum; et in opprobrium, in indignationem furoris sui regem et sacerdotem . Regem quippe et sacerdotem non esse, hoc fuit omnem ritum ceremoniarum defecisse.

Nonne et in hoc tempore, quo promissio illa iam impleta est, huiusmodi duabus dignitatibus sancta subsistit Ecclesia? Pugnat enim contra infideles et incredulos materiali gladio exterius regalis iudicii potestas, pugnat etiam interius contra eosdem spirituali gladio sacerdotalis officii maiestas. uide cum Dominus pro defendenda huius noue, que nunc est, reipublice uniuersali salute, gladium permitteret, duosque paratos esse audiret, sat esse respondit  , quia duas in Ecclesia sententias peremptorias constituit, unam gladio materiali, alteram gladio spirituali. Etenim hoc exterius agitur regni timore, ut Ecclesia seruiat Deo cum pace et honore, interius eruditur sacerdotio, ut sciat seruire Deo cum reuerentia et amore. Quid ergo? Nunquid cum he due dignitates sint Ecclesie Dei omni religione propaganda quasi quoddam firmamentum et, ut recte dicam, totius corporis dilecti huius fortissimum sustentaculum, non recte possunt dici crura eiusdem dilecti regnum et sacerdotium?

Et hec propter sui fortitudinem et eminentiam columne dicuntur marmoree, quando et ipse uirtute et potestate eriguntur et in eis tota domus sancte Ecclesie sustentatur. Quid uero sunt bases  auree super quas iste columne sunt edificate? Plane oportet ut in ipso regno siue sacerdotio, quia causa debet esse communis utilitatis et honestatis, magna resplendeat uis rationis et uirtus discretionis, ut in omni sua dispensatione et iudicio semper sit ratio et discretio. Sed cum hec ex magna debeant sensus et sapientie claritate procedere, nonne recte dici possunt harum columnarum bases auree?

Crura ergo ista dilecti huius columne sunt marmoree super bases aureas collocate, quia in sancta Ecclesia regnum et sacerdotium uigent dispensationis et iudicii ratione et discretione.

Huius quoque octaue chorde cantui succinit precentus ille iuxta introitum ipsius decachordi carminis positus, quo dilectus decantatur candidus et  rubicundus, quando hoc agit pars ista regni cum labore et periculo uite ut in se dilectus iste rubicundus predicetur: porro 200 altera pars sacerdotii in pace et tranquil itate hoc agat, ut in se dilectus candidus pronuntietur, in sanctitate et castitate, conuersatione, mandatorum Dei obseruatione et predicatione. Species eius ut Libani, electus ut cedri. Sicut, inquit, mons Libani montibus ceteris prestantior est, decore et pulchritudine, miroque ordine arborum inibi positarum, sic dilectus meus omnibus sanctis eminentior, et longe pulchrior est potentia uirtutum, sapientia quoque et scientia, atque omni decore mundanarum actionum, omnique plenitudine diuinarum gratiarum. Non enim ei ad mensuram  dat Deus Spiritum . Sed habitat in eo omnis plenitudo diuinitatis corporaliter ; et de hac eius plenitudine sancti accipiunt gratiam pro gratia ; quodque ipse uniuersaliter habet, isti particulariter consequuntur, et hoc non semper pro cuiusque uoluntate, quia et interdum prompta est, et interdum quasi sopita segniter iacet in eis eadem particula gratie, quam suscitare oportet non sine aliquo labore. Unde Paulus ad Timotheum: Propter quam causam, inquit, admoneo te ut resuscites gratiam que in te est per impositionem manuum mearum . Suscitatur autem multis modis, maxime tamen orando et psallendo; exempli gratia, cum diceret rex Isrel ad Eliseum: Quare congregauit Deus tres reges istos, ut tradat eos in manus  Moab? respondit: uiuit Dominus in cuius conspectu sto, quia nisi uultum Iosaphat regis Iude erubescerem, nec attendissem utique, nec respexissem; nunc autem adducite mihi psalten: et factum est dum caneret psaltes, facta est super eum manus Domini, et reliqua. 

Excepto ergo dilecto isto de quo scriptum est: Super quem uideris Spiritum descendentem et manentem super eum, hic est qui baptizat in Spiritu : ceteri omnes sancti diuisam uel particularem accipiunt gratiam Spiritus sancti prout ipsi Spiritui sancto placet, qui ubi et quando uult spirat . Merito ergo huius dilecti species ut Libani dicitur, quia speciosus forma pre filiis hominum , et nulla species eius speciei, nulla  uirtus eius uirtuti, nulla gratia eius gratie comparari potest.

Electus ut cedri: cur pre ceteris arboribus Libani electi sunt cedri, nisi quia quedam speciales nature sue habent uirtutes? Est enim cedrus imputribilis, est odorifera, est serpentibus contraria; quis autem sine corruptione esse potuit, nisi solus ipse dilectus, qui peccatum non facit, nec inuentus est dolus in ore eius?  Nullus unquam tam sanctus, tam innocens esse potuit, quin aliquid corruptionis contraxerit, cum scriptum sit, quia et in angelis suis Deus iniquitatem reperit . Peccatum nempe quedam putredo, quedam corruptio est, et cum in alio maior, in alio minor sit, in nullo tamen quamuis ualde sancto, ualde iusto,  potest non esse, licet etiam paruissima; porro in solo isto dilecto, nulla prorsus huiusmodi putredinis siue corruptionis 201 uel tenuissima existere potuit macula.

Bene ergo dicitur electus ut cedri, quia hoc unus specialiter habet ex natura, quod nullis sanctorum concessum est ex gratia. Hec quidem de solo capite dicta sint.

Ceterum, si ad corpus respicias, quod capiti coniunctum unum sit secundum incorporationem, quia ipsi capiti per gratiam ipsius incorporatur, congrue species eius Libano comparatur, quando totus dilectus iste in se et in corpore suo discrete attenditur. Quid enim in facie siue specie Ecclesie considerari  potest, nisi presentia diuinitatis in exsecutione sacramentorum, in enuntiatione diuinorum eloquiorum, in dispositione et ordinatione conuenientium et rationabilium causarum? Quis uero iste Libanus est, cui species huius dilecti in toto suo corpore assimilatur? Si ipsam rem sicuti est attendas, Libanus mons Phenicis est, abundans cedris et in ipso radicatis et in altum porrectis: sicut autem iste mons cedrorum multitudine decoratur, ac per hoc magnam sui pulchritudinem aspicientibus offert, ita dilectus iste in corpore suo multitudine electorum suorum sibi in fide radicantium et in caritate coherentium decoratus mirabile profecto toti mundo prebet sanctitatis et honestatis spectaculum.

 Si autem metaphorice intelligas, Libanus iste est de quo propheticus sermo clamat: Aperi, inquiens, Libane, portas tuas et comedat ignis cedros tuas . Templum enim Dei, quod in illa terrestri Ierusalem constructum fuerat et habebat tabulata intrinsecus per circuitum de lignis Libani, lignis cedrinis, idcirco Libani nomine appellatum est, quia in eo fuit Sanctum sanctorum, quod erat decus quoddam, et eminens pulchritudo non tantum illius ciuitatis, sed et totius populi eiusdem per multos terminos dilatati. Species ergo dilecti ut species Libani, quia sicut hoc templum fuit quondam caput et singulare monumentum religionis illi antiquo Dei populo; ita nunc conuentus Ecclesie ubi Christus honoratur in suo corpore caput quoddam  et eminentia quedam sanctitatis est omni populo Christiano, quia in eo attenditur uia quedam et peruentio ad illius summi boni sublimitatem et future salutis eternitatem. Adhuc nunc conuentum quasi ad quemdam montem Dei, currit quotidie fidelis populus prospicere in spe terram promissionis illius, quam Deus suis dabit electis, in qua est templum superne illius Ierusalem, quod inhabitat ipse Sanctus sanctorum, in quo multiplicantur sancti ut cedri Libani, imputribiles facti participatione illius eterne beatitudinis et summi boni quod est Deus.

Electus ut cedri: quomodo dilectus iste in corpore suo, hoc est 202 Ecclesia, electus dicitur  ut cedri? Si naturas cedri quas supra memorauimus attendas, uidelicet quod imputribilis est, quod odorifera, quod serpentes fugat, nimirum perpendere potes quanta sit utilitas sancte Ecclesie unitas, et quantum omni anime eligenda, quantumque rebus ceteris sit preferenda. Nam ibi incorruptio animi adipiscitur, odor uirtutum sentitur, uitia et peccata, quasi serpentes uenenati fugantur. Quid hac re prestantius? Merito ergo Christus in corpore suo electus ut cedri dicitur, quia in omni eius actione siue dispositione canonica, uel dispensatiua, ipse est omnis spiritualis efficientie causa.

Hoc autem loco dilectus qui supra, ut sepe diximus, dupliciter coloratus inducitur, candidus uidelicet et rubicundus, sola corporis pulchritudine  in corporis sui, hoc est Ecclesie, splendet facie, quam sibi elegit non habentem maculam neque rugam , quod ipsius partis probat decantatio de specie Libani, qui interpretatur candidatio.


uERS. 16.---Guttur eius suauissimum et totus desiderabilis: talis est dilectus meus, et ipse est amicus meus, filie Ierusalem.

In gutture uox, in uoce sonus est, in sono si uox articulata est, alicuius rei certa expressio. Quid per guttur, nisi sancte Scripture sonus accipitur? Totam uero Scripturam sacram, aut ipsius Domini uoce, aut sanctorum quibus ipse Deus quasi quibusdam organis utebatur constitutum nouimus. Quid enim diuine Scripture sonant, nisi aut per seipsum aut per suos loquentem Deum? Quid porro loquentem?  nimirum future promissionis qualitatem, iuxta propositum ipsius predestinantis, uocantis, iustificantis et glorificantis electos suos, cuius glorificationis dulcedinem et suauitatem concedit eis pregustare nunc per spem subleuantem, et ad ipsam toto desiderio anhelantem, et quasi quoddam iam experimentum suauitatis eiusdem quodammodo capientem.

Ipsum nempe experimentum guttur quoque dilecti huius dici potest, quia in mente cuiusque sancte anime, diuine bonitatis dulcedinem pregustantis, delectabiliter sapit suauitas illa quam ex sacre Scripture predicatione intelligit, de qua dicitur, quod nec oculus uidit, nec auris audiuit, nec in cor hominis ascendit, que preparauit Deus  diligentibus se . Unde et ipsius suauitatis experimento proficientibus dicit Psalmista: Gustate et uidete quoniam suauis est Dominus! beatus uir qui sperat in eo . Guttur ergo dilecti, uel uox est sacre Scripture, diuine pietatis suauitatem enarrantis, uel experimentum eiusdem pietatis animum cuiusque fidelis suauiter reficientis. 203 Quod guttur suauissimum est, quia tante memoriam abundantie diuine sanctitatis eructat, ut attento adiutori nichil dulcius in aure cordis uideatur sonare, quam future beatitudinis perennia bona non tantum sperare, sed et firma certitudine tenere, ideoque toto ea animo desiderare.

Unde cum superius singule partes alicui comparentur  rei, utpote caput auro, come elatis palmarum, oculi columbis, gene aromatum areolis, cetereque, sicut supra digestum est, rebus sibi competentibus, hec ultima sola nulli comparatur, quia bonum illud supremum et generalissimum, sicut indicibile ita et incomparabile.

Enumeratis autem per partes huius dilecti preconiis, siue in se ipso siue in corpore suo, quasi singulis in huiusmodi decachordo expensis neruis, finalem quodammodo decantate laudis reponit uocem, dicens: Et totus desiderabilis: ac si dicat: Quid est quod per partes pulchritudinem et dignitatem eius predico? Nihil est in eo quod excipere possim: nam totus est desiderabilis, siue diuinitatis eius celsitudinem attendas, siue humanitatis humilitatem  respicias. Hec est enim summa totius laudis, que in fine canitur et quemdam in se colorem totius cantionis exprimit.

Quid enim breuius et magis definite ad summam laudis dici potest de Christo Deo et homine, quam ut dicatur, totus desiderabilis! Si enim totum quod in eo est, uel de eo dici potest, desiderabile est, ab omni parte beatum est, profecto concluditur supremum et finalem modum laudis esse, totum desiderabilem dicere.

Talis est dilectus meus, et ipse est amicus meus, filie Ierusalem. Quesistis, inquit, a me qualis esset dilectus meus, pro quo uos tantopere adiurauerim, ecce ostendi uobis qualis sit dilectus meus, cuius habitum per singula membra expressi. Sed quid  dicendum de habitu isto? Nunquid dilectus iste per dispositionem siue affectionem sortitus est habitum istum et susceptibilis est intentionis et remissionis? In sui quidem natura minime, qui essentialiter bonus, sapiens, pulcher, sanctus est et iustus; porro in corpore suo, hoc est Ecclesia, per dispositionem siue affectionem transit in habitum istum, suscipiens magis et minus, secundum quod sue placet gratie in singulo suo, membro disponere. Ista qualitas siue iste habitus natura eius est, quia ipse est bonitas, sapientia, pulchritudo, sanctitas et iustitia.

Et iste dignus meo quesitu est, non quod ego sim ei necessaria, sed quod ipse mihi ualde sit necessarius. Quare? quia ipse est amicus 204 meus, o filie Ierusalem; mei quippe interioris hominis  habitus ex illo informatur, quasi ex imagine in imaginem, per participationem gratie habitantis in corde meo, cuius illuminatione aperiuntur mihi arcana illa inuisibilium rerum, que continentur in sublimitate et significatione preceptorum et sacramentorum diuinorum, iuxta quod me instruunt et ducunt intellectus et ratio, que sunt ipsius mei interioris habitus maxima pulchritudo. Iste amicus meus custodit me in huiusmodi scientiam per humilitatis gratiam: nam ipse Patri dicit: Confiteor tibi, Pater, quia abscondisti hec a sapientibus et prudentibus, et reuelasti ea paruulis : humilitas nempe custos uirtutum est. Dicitur autem amicus quasi animi custos; ut enim istum amicum  non perdam, debeo eum per humilitatem habere quasi animi mei custodiam. Si enim animus ad diuinam scientiam affectus siue dispositus, quandoque per cooperantem gratiam suscipit habitum, hoc est permanentem in se huiusmodi scientiam, quasi unum cum Deo efficitur ipse animus participatione ipsius, ut et ipse quoque ex Dei consortio dicatur Deus. Unde quidam sapiens dicit ad filium:

Si Deus est animus, nobis ut carmina dicunt,
Hic tibi precipue sit pura mente colendus.
Ac si aperte dicat: Cum animus sit nobis Deus, hoc est uera et spiritualis uita, hunc precipue bene uiuendo glorifica. Auribus quippe per insitam sibi uim rationis et intellectus, recte discernendo et bene uitam suam agendo Deum in se retinens, Deus  est, non quidem essentialiter, sed nuncupatiue, sicut de sanctis dicit Propheta: Ego dixi: Dii estis et filii Excelsi omnes , talisque enuntiationis uirtus magne est amicitie fedus; sed huius amicitie bonum attendentes, non filii sed filie Ierusalem, hoc est infirme adhuc anime et nondum perfectionem uirtutum assequi ualentes, et hoc in dilecta, dilecti huius magnam pulchritudinem spiritus constituisse, amore sancti desiderii et ipse accense, cupiunt etiam huius amicitie bono perfrui, quo et eamdem spiritus pulchritudinem ualeant ad ipisci. Dicunt enim: Quo abiit dilectus tuus, etc.


uERS. 17.---Quo abiit dilectus tuus, o pulcherrima mulierum! quo declinauit dilectus tuus? et queremus eum tecum.

 Quid abire Dei, uel declinare est, qui loco non capitur, et apud quem non est transmutatio nec uicissitudinis obumbratio?  Dupliciter dicitur Deus abire uel declinare, scilicet et per appropinquationem et per recessionem gratie sue iuxta perfectum, siue defectum animi cuiuscunque, uel ad Deum appropinquantis, 205 uel ab eo recedentis. Sed in hoc loco dilecti huius abire, est misericordia bonitatis sue quempiam moueri, declinare quoque eius est gratie sue munere menti cuiuslibet illabi.

Dic, inquiunt, nobis, o pulcherrima mulierum, quonam dilectus tuus abeundo et declinando per misericordiam et gratiam suam exemplum nobis bene uiuendi siue in qualibet uirtute amplius studendi,  in aliquo fidelium suorum proposuit. Dic, hoc est ostende uel lectione qua eorum uitam quotidie pronuntias, uel actione qua eos quotidie in tui consortium annumeras, et nos quoque eorum exemplo inducti, queremus tecum dilectum istum, orando, ieiunando, aliisque bonis operibus eum uocando, quatenus ad nos etiam declinare dignetur, sue nos gratie munere uisitando. Ipse enim dicit: Si quesieritis me in toto corde uestro, inueniar a uobis : nam eum querere non est sola oratione, sed etiam bona actione, sicut et alibi de se querentibus dicit: Me etenim de die in diem querunt et scire uias meas uolunt . Quos enim dicit uias eius scire uelle, profecto ostendit  bona eos actione querere.

Queremus ergo tecum dilectum hoc modo, o pulcherrima mulierum. Qualium uero mulierum? Nimirum uel in seipsis Deo boni operis fructus, ueluti sanctitatis filios fide et dilectione gignentium, uel alios quasi lucis filios uerbo et exemplo ad eterne uite diem generantium. Quia ergo tantam in te pulchritudinem miramur, o pulcherrima mulierum, quam tibi attraxisti querendo et inueniendo dilectum tuum, idcirco et nos tante et tam generose pulchritudinis tue aliquod uestigium adipisci cupientes, ad quos moueatur uel ad quos declinet dilectus tuus per misericordiam et gratiam scire cupimus, ut eum quoque tuo exemplo querentes, postquam inuenerimus et si non pulcherrime, aliquatenus  tamen pulchre existimemur. Ad hec Ecclesia siue dilecta Deo anima locum motionis siue declinationis dilecti huius demonstrans, actum quoque simul in ipsa declinatione eius insinuat dicens: Dilectus meus descendit in hortum suum, etc.



CAPUT uI.


206 uERS. 1.---Dilectus meus descendit in hortum suum ad areolam aromatum, ut pascatur in hortis, et lilia colligat.

Quid nempe fuit dilectum querere, nisi ad eum per contemplationis uirtutem ascendere? quia enim in sanctorum cordibus fides per dilectionem operatur , dilectio uero mentem semper ad superna trahit, bonum ergo operari est ad Deum mente descendere. Sed cum omne bonum a Deo sit, sine  quo nichil boni existit, ab illo quempiam in bono adiuuari, profecto est eius ad eum descendere; scriptum quippe est in Exodo, quia Moyses in montem ascendit, et Dominus ad eum descendit . Quantum enim quisque ad Deum ascendit cogitatione, et actione illum querendo, tantum ad illum Deus descendit, siue sua ei mysteria per intellectum aperiendo, siue adiutorium sue gratie per uirtutem animi conferendo. Ubi enim per liberum arbitrium uoluntate et opere quilibet ad Deum ascendit, ibi ad eum Deus per auxiliatricem gratiam misericordia et dignatione sua descendit

Unde et hic dilecta dilectum querere cupientibus congrue respondit, quia dilectus, meus descendit in  hortum suum: ac si diceret: Quia scire desideratis quonam abierit, uel declinauerit dilectus meus, ecce dico tibi quia dilectus meus descendit in hortum suum. Quis est hortus dilecti, nisi aut sancta Ecclesia aut sancta queuis anima diuersa uirtutum specie germinans? in quam dilectus descendit, quia bonis actibus germinanti sue adiutorium gratie impendit. Sed postquam in hortum descendit, quonam se inclinauit? ad areolam, inquit, aromatum. Que est areola aromatum, 207 nisi mens uariis uirtutum suauiter redolentium speciebus consita, siue diuersarum gratiarum opinione quasi bono odore respersa? qui enim possunt dicere cum Apostolo: Christi bonus odor sumus Deo in omni loco , isti profecto  in horto Domini, hoc est in sancta Ecclesia, singuli quique suo modo possunt dici areola aromatum, quia mentibus proximorum spargunt odorem bone opinionis per exempla bonorum operum.

Cur uero non aream, sed per diminutionem, dicit areolam, nisi quia mens sancta que uirtutum sublimitate fulget, parua debet esse in oculis suis et magnopere ostendere, quia excelsus Dominus et humilia respicit et humiles spiritu saluabit?  Ad hanc ergo areolam dilectus in hortum suum descendens declinat, quia sancte menti per incrementa sanctitatis et scientie facilem se et quasi tractabilem prestat. Omne enim studium inchoanti difficile, assuescenti facile uidetur: et uiam mandatorum Dei, siue sancte Scripture scientiam ingredienti  angusta uidetur porta et difficilis introitus, longa uero exercitatione terenti, et quasi frequentes obices repellenti lata et spatiosa panditur uia sanctitatis et intellectus atque ideo facilis deinceps patet ingressus et egressus.

Subdit uero causam cur descenderit: Ut pascatur, inquit, in hortis, et lilia colligat: pascitur quippe in hortis, quia delectatur odore illo qui spargitur ex areola spiritualium aromatum, id est operum bonorum. Ipse enim in Euangelio dicit: Meus cibus est, ut faciam uoluntatem Patris mei ; uoluntas quippe Patris est, omnes homines saluos fieri . Porro homines salutem appetere et ad eam peruenire, opus est illius. Que autem Pater operatur, hec eadem operatur et Filius, quia quod  uult Pater, uult et Filius, et una et amborum uoluntas et operatio. Lilia uero colligit, quia magis eos qui integritate et munditia cordis et corporis candent, eligit, siue fide et opere perfectos in eternam beatitudinem remunerandos assumit.


uERS. 2.---Ego dilecto meo et dilectus meus mihi, qui pascitur inter lilia.

Dilectus, inquit, meus supra mihi preceperat dicens: Surge, aperi mihi, soror mea, amica mea, columba mea, immaculata mea, cui ego obediens pessulum ostii mei aperui , cunctis eum predicando et quantus qualisue sit rationabiliter ostendendo. Sed quid ad hec dilectus meus? nimirum uicem rependit obedientie mee gratulabunde mihi decantans laudem dignationis sue, non meam sed  suam in me beatificans gratiam. Eius enim fuit quod uolui, quod potui, quod perfeci, atque ideo sua in me ipse dona predicat, ut mihi et omnibus gratie sue obedientibus 208 quanti sit apud Deum meriti uita sanctitati et honestati obediens ostendat.

Qualis uero dilectus? Qui pascitur, inquit, inter lilia, hoc est munda cogitatione et operatione delectatur, non quod in aliquid ex accidenti accrescat, qui nullum unquam recipit augmentum uel detrimentum. Cum semper in una eademque essentia et proprietate incommutabilis permaneat, sed quod per aliquem modum locutionis a creatura translatum, affectus bonitatis eius exprimatur erga eos  quos sua dilectione et gratia dignatus fuerit. Pasci namque dicitur quando in mente cuiusque quam sua gratia inhabitat, uirtutum profectus augetur.

Quali uero cantico uel cantici modo insonuit mihi uox huius dilecti? cantico certe suaui, cantico non mediocriter attendendo, modo quidem octochordo, sed in singulis chordis propter uim cuiusque soni proprio theoremate insigniter hoc modo disposito.


uERS. 3.---Pulchra es, amica mea, suauis et decora sicut Ierusalem: terribilis ut castrorum acies ordinata.

Spectabiliter hic intueri libet qualiter presentis cantici modulatio octo partibus ueluti octo decurrit uocibus, ut proprietas eius symphonie quam  musici dicunt, hic attendatur, cuius ultima uox eadem est que prima, sicut et in harum dispositione partium uidere licet ubi cum prima pars hoc modo deponatur, terribilis ut castrorum acies ordinata, ultima pars nichilominus eodem modo terminetur, scilicet terribilis ut castrorum acies ordinata.

Sed singule partes singulas deposcunt rationes, que hoc modo distinguuntur. Prima est, pulchra es, amica mea, suauis et decora sicut Ierusalem, terribilis ut castrorum acies ordinata.

Pulchra es, inquit, amica mea, suauis et decora sicut Ierusalem: pulchra, intentione, suauis locutione, decora operatione ac ideo mihi sancte amicitie inuiolabili federe copulanda. Et quomodo ista  pulchritudo, uel suauitas, siue decor apparent? Sicut Ierusalem. Quid autem Ierusalem interpretatur, nisi uisio pacis? Tres autem qualitates huius uisionis sub nomine Ierusalem denotantur: una terrestris, altera spiritualis, tertia celestis; et media quidem ad similitudinem extremorum constituitur, cum tamen ipsa sit prime supergressio, ultime uero preparatio. Quomodo autem media ad similitudinem extremarum constituitur? in mente cuiusque sunt uirtutes, quasi anime ciues et domestici, quibus opponuntur uitia et peccata, quasi 209 ipsius anime hostis amarissimi. Datur autem ei similitudo a terrene pacis uisione, ut quomodo ciuitas de uictis et expulsis hostibus in pace floret, letatur et proficit, ita mens superatis uitiis et peccatis in delectatione  uirtutum suauiter quiescit et in Dei gratia pacifice crescit subiecta carne spiritui, eoque magis ad diuinitatis contemplationem erigitur, quo minus a terrenis desideriis impugnatur.

Porro alteram similitudinem accipit a superne pacis uisione, sed non omnino comparabilem, quia hec in enigmate, illa autem in ueritate, ut sicut ibi anima ab omni miseria et labore libera iugiter Deum contemplatoria aspicit caritate; ita hic mens ab omni carnis impugnatione liberata ad eiusdem contemplatiue uite dulcedinem quotidiano proficit incremento. Unde ista media recte, ut dictum est, illius ultime et eterne potest esse preparatio, quia per istam peruenitur ad illam: porro prime est supergressio, quia licet aliqua in eis sit ex ratione  similitudo, nulla tamen est in dignitate comparatio, dum illa sit mundane pacis momentanea susceptio, ista superne eterna speculatio, que hic quidem incipit sed ibi perficitur.

Cui ergo istarum trium uisionum pacis pulchritudo dilecte comparatur? Si dicamus prime, que erit comparatio carnis ad spiritum, lucis ad tenebras, temporis ad eternitatem? Si uero dicamus ultime, que comparatio eius que adhuc cum timore tenetur, et illius que ab omni timore libera et secura sine fine conceditur? Medie ergo comparari potest, ut ista pulchritudo, ista suauitas, iste decor ex intime pacis uisione colligantur, et hec ibi oriantur, proficiant et maneant, ubi nulle animum delectationes  rerum temporalium fatigant, sed cessante pugna carnis et Spiritus, secundum Apostolum: Pax Christi que exsuperat omnem sensum, custodiat corda et intelligentias , in amore contemplatiue uite quiescentis. Pulchra es ergo, dilecta, suauis et decora sicut Ierusalem, quemadmodum uisio pacate mentis, quam nulla inquietudinis iniuria, nulla aduersitatis molestia in sancte contemplationis iucunditate disturbat.

Quem uero effectum partitur huius contemplationis iucunditas? profecto magnum, quia totam mentem in Dei et proximi caritate succendit, et malignis spiritibus, anime uidelicet sue hostibus, nam subdit, terribilis ut castrorum acies ordinata; acies namque castrorum quando ita ordinatur, 210 ut  ex unanimitate et concordia exercitus insimul dispositi, nullus hosti aditus irrumpendi parere possit, tunc profecto ipsi hosti terribilem se ostendit. Ubi autem hosti aditus irrumpendi ex inordinatione exercitus tribuitur, ibi certe nullo modo terribilis uidetur.

Sancta ergo Ecclesia, siue dilecta Deo anima, dum contra malignos spiritus spiritualis certaminis aciem ponit, summopere necesse est ut per caritatem semper unita atque constricta, et nunquam per discordiam interrupta inueniatur, quia, etsi quelibet bona habuerit, si caritas desit, per malum discordie locus aperitur in acie, unde ad feriendum hostis ualeat intrare. Antiquus enim hostis, neque castitatem, neque abstinentiam, neque  distributionem terrenarum rerum, si sine caritate fuerint, timet, quia ipse carne non premitur, ut uel eius luxuria dissoluatur, uel necessitate ipsius in sumendo cibo, siue diuitiarum subsidiis acquirendis urgeatur.

ualde autem caritatem ueram, id est amorem humilem, quem sibi fideles uicissim impendunt, timet: et nimis concordie eorum inuidet, quia hanc ipsi tenent in terra, quam ipse tenere nolens amisit in celo.

Bene ergo dicitur terribilis ut castrorum acies ordinata, quia electorum multitudinem eo maligni spiritus amplius pertimescunt, quo magis eos per caritatis concordiam unitos contra se et conglobatos aspiciunt.


 uERS. 4.---Auerte oculos tuos a me, quia ipsi me auolare fecerunt. Capilli tui, sicut grex caprarum, que apparuerunt de Galaad.

Secunda et tertia pars hoc uersu continentur. Dicit ergo, auerte oculos tuos a me, quia ipsi me auolare fecerunt; quia, inquit, edificium tue mentis a fundamento fraterne caritatis honeste et utiliter surgit intra Ierusalem, id est uisionem pacis, pulchritudinem suam longe ostendens, cogitatione, locutione et opere; hoc nimirum eiusdem edificii summum et supremum, et quasi quedam conclusio est, ut in uno consummetur cubito, uidelicet totam intentionem tuam in Dei solius amore constituendo: unde et istud, o amica, adhuc abundantius mea habes  ex gratia, ut aliquid de mei potentia et claritate purgate mentis penetrare possis subtilitate. Attamen quantum coneris, quantum animi tui acumen pretendas, labor tuus frustratur, quia incomprehensibilem et incircumscriptum impossibile est aliquo ingenio uel ratione definire.

Qua de re auerte oculos tuos a me, hoc est noli diuinitatis mee substantiam uelle perfecte cognoscere, quod nulli in hac uita conceditur, quin potius ad te ipsam conuertere, et memor esto fragilitatis humane: 211 nam oculi tui, hoc est sensus mentis tue, in me nimis defixi, ipsi me auolare fecerunt, quia quanto plus in me tenderis, tanto amplius incomprehensibilem probabis, iuxta quod scriptum est: Accedet homo ad cor altum et exaltabitur Deus  : quanto quippe ad me accesseris altius atque subtilius substantie mee proprietatem discutiendo, tanto sublimius auolo, omnem sensus tui considerationem et subtilitatem excedendo. Quapropter auerte oculos tuos a me, quia ualde quidem perspicaces sunt sensus tui mee gratie largitate in mentis contemplatione, sed me quasi auolantem pre rei profunditate, prorsus deficiunt in mei consideratione. Sed cum tanta sit gratia oculorum tuorum, quenam quoque est gratia capillorum?

Capilli, inquit, tui sicut grex caprarum que apparuerunt de Galaad. Paulo superius laus dilecte iisdem decantata est modis, quos ideo nunc repetit, uel ut ostendat eamdem debere eam habere habitus et animi decorem et pulchritudinem in uerbi  Dei predicatione, pro auditorum eruditione, quam habuit in contemplationis solitudine pro suimet utilitate; uel quod commendabilior est sancta Ecclesia siue uniuersalis siue particularis in suo gemino ordine ex quo constituitur, uidelicet prepositorum et subiectorum, in quibus omnis eius pulchritudo, decus et honestas consideratur, ex illorum quidem uita et doctrina, ex istorum uero obedientia et discipline reuerentia.

Nam quemadmodum capilli de capite nascentes capiti adherent, ita subiecti prelatis, qui eos uerbo uite genuerunt, fide et moribus adherent; quasi de Galaad ascendentes, quia, dum eis docentibus aceruum testimonii, hoc est sacre Scripture ferunt, uitam suam ad celum bene conuersando sustollunt.


 uERS. 5.---Dentes tui sicut grex ouium que ascenderunt de lauacro, omnes gemellis fetibus, et sterilis non est in eis.

Hic quarta pars attingitur. Quid uero per dentes nisi doctores intelliguntur, grossitudinem littere in subtilitatem spiritualis sensus traducentes et simplicitate candidi, tanquam lauacro sancte compunctionis loti, unde et ipsi gemina sunt caritate fecundi, siue duplici testamento instructi, et sibi subiectos eadem caritate eodemque testamento reddunt fecundos, ita instruendo ut nullus inter eos, hoc est prepositos uel subiectos, uirtutum sterilitate detorpeat.

Particularis uero anime capilli de principalitate mentis quasi de 212 capite nati, sunt cogitationum  subtilitates aceruum diuinarum sententiarum intendentes: porro dentes eiusdem mentis tractantis et retractantis uehementes cum studio applicationes duras et fortes Scripturarum propositiones siue oppositiones infringentes, et plurima earum inuolucra expedientes. In quibus nulla est sterilitas, quia quanto studiosius animum et diutius applicant Scripturis, tanto uehementius ad amorem Dei et proximi compunguntur, tantoque plenius utriusque Testamenti scientiam assequuntur, siue custodientes preceptum superaddunt consilium: preceptum quippe est aliena non rapere, consilium sua tribuere.

Isti nempe sunt gemelli fetus, quibus anima fecundatur, amor uidelicet Dei et proximi, scientia  ueteris et Noui Testamenti, obseruatio precepti cum superadditione consilii. Horum profecto intentione et studio omnis interior sterilitas propulsatur, ut merito in cogitatione, operatione, predicatione pulchra, suauis et decora dilecta pronuntietur.


uERS. 6.---Sicut cortex mali punici, sic gene tue, absque occultis tuis.

Si uniuersaliter ad totam Ecclesiam referamus, gene eius possunt dici spiritualiter in ea conuersantes, qui dum uerbis et factis memorabilibus et mirandis nitens, miraculis quoque stupendis fulgent, quasi in facie Ecclesie uenerabiles apparent; pulchritudo namque genarum in rubore consideratur earum. Sed si tanta est decoris eius gloria in his que apparent, que pura gloria eius erit in his que nondum apparent? de quibus scriptum est: quia  nec oculus uidit, nec auris audiuit, que preparauit Deus diligentibus se .

Gene ergo Ecclesie, cortici mali punici comparantur, sed occulta eius quia ineffabilia, ideo et incomparabilia sunt.

At si specialiter ad sancte anime referamus honestatem, plerumque pulchritudo ipsius interior signis quibusdam exterioribus declaratur; nam dum pudor uirginalis pudicitie rubet in facie, hoc foris ostenditur, quod intus in animo tenetur. Gene ergo eius sunt sicut cortex mali punici absque occultis eius, quia foris quidem ex uerecundia signum quoddam sanctitatis profert, sed quantum in occulto mentis eius ipsa sanctitas uigeat, illi soli patet,  quem nichil latere potest. Atque hoc genarum.


213 uERS. 7.---Sexaginta sunt regine et octoginta concubine et adolescentularum non est numerus.

Sexta et septima pars presenti describitur uersu. Nam cum in precedentibus pulchritudinem Ecclesie per partes in prelatis et subiectis et spiritualiter conuersantibus, qui per capillos, dentes et genas designati sunt, predicasset, nunc a toto perfectum eius decorem in unitate fidei celebri laude prosequitur: nam cum sancta Ecclesia aliquo modo pro diuersitate meritorum diuersa uidentur, tamen propter unam eamdemque fidem diuersa non inuenitur; tres quippe qualitates conuersantium in ea considerari possunt, quia sunt in illa et perfecti et minus perfecti et imperfecti: perfecti quidem  sunt illi, qui omnia sua reliquerunt, et Deo soli tota mente adheserunt; minus perfecti, qui non quidem omnia sua reliquerunt, sed de his que habere possunt, Deo in suis membris ministrare satagunt; imperfecti, qui fide quidem superioribus adherent, sed quasi in tenera adhuc conuersatione, nondum perfecte bonum discretionis sunt assecuti.

Unde hic non inconuenienter trium numerorum summa inducitur? uidelicet senarii, octonarii atque denarii. Denarius quippe per senarium multiplicatus, in sexagenarium surgit, octonarius uero per denarium ductus, octogenarium efficit. Senarius autem perfectus arithmetica lege dicitur, quia cum omnibus suis partibus, que sunt tres, duo, et unum,  altera quippe pars eius sunt tres, tertia duo, sexta unum insimul aggregatur, in priorem summam absque aliquo augmento, uel detrimento reparatur. Porro octonarius diminutus nuncupatur, quia cum eius altera pars sint quatuor, quarta duo, octaua unum, eisdem partibus aggregatis septenarius conficitur, minor scilicet summo priori quantitate. Denarius uero qui Decalogum legis insinuat, quia ex septenario et trinario constat, septiformem Spiritus sancti gratiam et fidem sancte Trinitatis confessio, qui numerus perfecti, qui imperfecti demonstrant  . Ipse enim Spiritus sanctus in donorum suorum effectibus ostendit qui Deum perfecte, qui minus diligant, qui adhuc neque timorem neque amorem Dei habeant.

 Duo quippe sunt que nos omnino Deo subiectos efficiunt, timor uidelicet et amor: cuius potentia quidem et sapientia maxime timorem 214 incutiunt, cum eum quem esse scimus, et cuncta que uoluerit punire posse, et nichil latere cognoscimus; begninitas autem eius specialiter ad amorem pertinet, ut quem benignissimum habemus potissimum diligamus. Ex qua etiam certum est eum ulcisci impietatem uelle, quia quo plus ei placet equitas, magis displicet iniquitas, sicut scriptum est: Dilexisti iustitiam et odisti iniquitatem .

Sexagenario ergo numero qui per senarium, perfectus, denario multiplicatum conficitur, perfectorum uita exprimitur, qui perfecte precepta  diuina non obseruarent, nisi primo timorem initialem, postea amorem filialem ipsum timorem excludentem haberent. Et tales anime bene regine nuncupantur, quia diuina cooperante gratia sciunt et possunt se per rationem et intellectum regere, quando discernunt utilitatem, gloriam, et honorem in boni exsecutione, porro damnum, miseriam, et horrorem in mali perpetratione, ideoque bonum fortiter affectant, malum fortiter declinant.

Octogenario uero numero, qui denario per octonarium, qui diminutus dicitur, ducto completur, minus perfectorum uita denotatur, qui precepta quidem diuina obseruant, sed non ita perfecte Deum amant, ut omnia terrena relinquere ualeant. Iste uero anime concubinarum nomine designantur, quia,  quamuis per bona opera Deo iungantur, nondum tamen ius illud diuinum adepti sunt de quo dicitur, Qui adheret Deo unus cum eo Spiritus efficitur : hec est enim plenaria spiritualis dotis conscriptio, ut qui funditus renuntiant seculo, nunquam a diuino separentur consortio. Adolescentularum uero numerus non definitur, quia infinitus est numerus imperfectorum, qui adhuc sub primitiis fidei constituti, maiorum eruditione indigent ad concipiendum timorem Dei, per quem quandoque ad ipsius proficiant amorem.

In quibus nonnulli sunt de quibus plerumque dubia est estimatio, dum non omnes ad electorum  sortem pertineant, iuxta uocem Dominicam que dicit: Multi sunt uocati pauci uero electi .


uERS. 8.---Una est columba mea, perfecta mea: una est matri sue, electa genitrici sue. uiderunt eam filie et beatissimam predicauerunt: regine et concubine laudauerunt eam.

Cum uero tam diuerse sint qualitates meritorum in Ecclesia; num ideo diuersa esse dicitur? minime; sed sicut sequitur, una est columba mea, perfecta mea, una est matri sue, electa genitrici sue. Unde una? uidelicet 215 propter unam eamdemque fidei et sacramentorum susceptionem, et propter unius Dei cultum, similemque religionis ritum: una est enim fides, sicut dicit Apostolus, unum baptisma, unus Deus et Pater omnium, qui super omnes est  in omnibus nobis .

Una est, inquit, columba mea, perfecta mea: nam aliter non est columba mea nisi pacis et misericordie signum ferens in ore unitatem spiritus seruet in corde et uirtutem misericordie exerceat in opere: Misericordia enim et ueritas obuiauerunt sibi, iustitia et pax osculate sunt , misericordiam quippe et iudicium semper cantare debet , in concessa sibi a me potestate ligandi atque soluendi. Neque aliter perfecta mea erit nisi plenam habeat scientiam discretionis, ut sciat quis iuste et digne ligandus sit siue soluendus. Una est autem columba et una perfecta mea, quia extra illam non datur remissio peccatorum, neque distributio donorum, ideoque excluduntur, qui unam,  sanctam, catholicam et uniuersalem Ecclesiam non confitentur. In una enim domo agnus comeditur et eius carnes extra non efferuntur, quia nulla est sacramentorum efficacia, nisi in una catholica Ecclesia.

Una est matri sue, id est Ierusalem superne, quia que hic in terris una est in fide et sacramentorum dignitate, ibi in celis una erit in eterne uite beatitudine: una enim est beatitudo sanctorum, quamuis non uno modo ea fruantur, propter diuersorum meritorum qualitates. Electa genitrici sue, id est Ecclesie antiquorum Patrum, uidelicet patriarcharum et prophetarum, quorum imitata fidem hereditauit promissionem:  nam ipsa electa est, cui exhiberetur illa promissio propositi Dei que in primis diebus facta ad Patres in nouissimis diebus impleta est, eadem fide eam iustificante de preteritis et futuris, que Patres antiquos iustificauit solummodo de futuris. Fides enim est tam de presentibus et futuris quam de preteritis; licet abusiue et non proprie dicatur fides de presentibus: cum enim Apostolus fidem definiens dicit: Fides et substantia sperandarum rerum, argumentum non apparentium , profecto liquet, quia fides illarum rerum est argumentum, que apparere non possunt, que enim sunt apparentia fidem non habent, sed agnitionem.

Sed quia agimus de Canticis canticorum, num  aliquid ad ea attinet duorum numerorum supra positorum, sexagenarii scilicet et octogenarii, musica speculatio? Non sane extra rem uidetur esse, si ubi de canticis agitur, modos canendi interdum speculemur. Etenim cum tota anime corporisque nostri compago musica coaptatione coniuncta sit, perspicuum est et exemplis probatum, ex auctoritate diuine et humane Scripture ad componendos, 216 uel ad commouendos, siue ad pacandos animos multum ualuisse uim musice harmonie. Nunquid et in hoc Cantico canticorum, quod totum intendit ad amorem celestis sponsi animos accendere, non debet ualere ad compositionem uel commotionem anime aliqua speculatio musice consonantie? Certe et in hoc loco ad modicum suffragari  poterit imperfectioni concubinarum et adolescentularum, quatenus incitentur aliquo modo ad assequendam perfectionem, quam eas nondum constat habere.

Sed quia omnis concinna dispositio numerorum proportionibus assignatur, uidendum que consonantia in horum duorum numerorum sexagenarii et octogenarii proportionalitate consistat. Est ergo octogenarii ad sexagenarium habitudo siue sesquitertia, quia octogenarius totum in se habet sexagenarium, et eius tertiam partem, id est uiginti, qua proportio in musica consonat; dicitur de quatuor, eo quod quatuor uocibus resonet, constans duobus tonis et semitono.

 Si queritur quid ad rem hoc in loco per istorum numerorum proportionem huius symphonie consideratio? respondemus satis competentem in huiusmodi consideratione esse rationem, quia tota uniuersalis Ecclesia per quatuor mundi partes diffusa, que, ut dictum est, tribus qualitatibus in ea conuersantium, hoc est perfectorum, minus perfectorum, imperfectorum distinguitur, per fidem et sacramenta Noui Testamenti, quod quatuor Euangeliorum perfectione institutum est, omnem sue salutis summam consequitur, ut quasi quidam suauis concentus symphonie euangelistarum consonantia quatuor libris uelut quatuor constans uocibus quibus omnium Christianonorum animus ad sacre religionis commouetur et  componitur cultus.

uiderunt eam filie Sion et beatissimam predicauerunt, regine et concubine laudauerunt eam. Talem, inquit, Ecclesiam, ut dictum est, meritorum qualitate distantem, sed fidei et sacramentorum unitate similem, uiderunt filie Sion, hoc est anime mentis speculatione non carnali uisione intendentes et compensantes totius Ecclesie pulchritudinem et honestatem, in spiritualium dignitatum excellentia, et uirtutum gratia, ipsius quoque pulchritudinis neeessariam utilitatem, dum in ea consistant et temporalium largior et salubrior concessio, ut eternorum incomparabilis et nunquam terminabilis attributio: proinde eam beatissimam predicauerunt, quia nichil beatius quam Deum semper habere,  hic temporaliter eo in suis donis utendo, ibi eternaliter fruendo.

217 Regine quoque et concubine laudauerunt eam, quia sanctis animabus que sciunt ratione sensus suos interiores et exteriores regere, ualde placet ista sancte Ecclesie honestas et honestatis utilitas, multumque laudant, hoc est approbant operationum eius spiritualia insignia et rerum sacramentalium pia suffragia.


uERS. 9.---Que est ista que progreditur quasi aurora consurgens, pulchra ut luna, electa ut sol, terribilis ut castrorum acies ordinata?

Unde et iste filie Sion, siue ipse dilectus, hanc eius pulchritudinem predicantes, non interrogatiue quasi ignorantes, sed affirmatiue quasi demirantes,  quam bene quidem agnoscunt, tali preconio, quasi octaua attollunt uoce et dicunt:

Que est ista, que progreditur quasi aurora consurgens, pulchra ut luna, electa ut sol, terribilis ut castrorum acies ordinata? Non transeunter sed diligenter hic inspicientibus in huiusmodi laudis modulo offertur prelibate symphonie, quam diximus, non contemnenda modulatio, qua subinnuitur fidei, spei, caritatis, et sacramentorum confirmatio et per quatuor partes mundi Euangelii predicatio, quatuor quoque uirtutum principalium utilis et necessaria assecutio. Cur enim hic non attendatur quasi quatuor uocum distinctio, rerum diuersarum quatuor comparatio, uidelicet aurore progressio, lune pulchritudo, solis electio,  aciei ordinate fortitudo. Nam quid amplius est in decore totius Ecclesie? Denique si desint fides, spes, caritas et sacramenta, si non recipitur Euangelii predicatio, si non adsint quatuor uirtutum fundamenta, de quibus omnium aliarum uirtutum surgunt edificia, que erit Ecclesie, siue cuiusque sancte anime pulchritudo?

Sed uidendum quid insinuent iste similitudines rerum, qualiter competant ad supra dicta, uidelicet fidem, spem, caritatem et sacramenta. Aurora initium est diei, porro fides initium est sanctitatis et religionis ueluti cuiusdem diei, quia nomine diei et luminis sanctitas accipitur sicut et nomine noctis ac tenebrarum peccatum. Ecclesia  ergo siue quelibet sancta anima quasi aurora progreditur, quia diuina uocante gratia primo ad fidem uenit et per eamdem gratiam quotidie eiusdem fidei incrementa capit. Luna uero a sole semper lumen accipit, atque in alia parte hemispherii contra solem posita plenum sui orbis lumen terris infundit; sed cum deficere incipit, ad solem reuertitur, ut iterum ab eo reaccendatur, demumque sui luminis 218 plenitudine mundo suffragetur. Unde autem sancta Ecclesia, siue sancta quelibet anima lumen scientie, lumen quoque sanctitatis et iustitie, et sancte spei accipit, nisi ab illo uero sole iustitie Domino Iesu Christo, qui illuminat omnem hominem uenientem in hunc mundum?  Sed quia ualde differt pulchritudo eius ab illius  pulchritudine, a quo accipit ut pulchra sit, non absolute pulchra, sed per comparationem pulchra dicitur ut luna: nam quemadmodum luna soli comparata, siue cum sole lucens non lucet: quidquid tamen luminis habet a sole habet, ita et sancti Sancto sanctorum comparati non sunt, quidquid tamen sanctitatis habent, ab ipso habent. Quid autem est Ecclesia, nisi sanctorum collectio? cumque a diuina contemplatione causa fraterne dilectionis, uel obiectu proprie fragilitatis, plerumque recedens a lumine subtilis intelligentie paululum defecerunt, se ad se quandoque recolligentes, ad illum tota mente recurrunt, de quo scriptum est: Accedite ad eum et illuminamini , ut illum quasi per quoddam mentis oppositum respicientes,  suam qualemcunque plenitudinem recipiant ab eo, de quo dicitur: Et de plenitudine eius omnes nos accepimus .

Quid ergo isti fide fideique operibus progredientes nisi spem concipiunt? Qui enim non sperent futura bona, quorum opera sunt luminis plena; ut merito in eis Ecclesia dicatur pulchra ut luna?

Sed cum fides sit quasi aurora progrediens, hoc est primum religionis et sanctitatis sue lumen effundens, per fidem utique ad spem acceditur, quia quod credimus, quandoque nos adepturos speramus. Unde Apostolus : Accessum, inquit, habemus per fidem in gratiam istam in qua stamus, et gloriam in spe glorie filiorum Dei; ac si aliis uerbis dicat: Per fidem que est principium et  quasi quidam introitus totius boni operis, quemadmodum aurora diei accedimus et proficimus in gratiam pleni luminis, id est sanctitatis, iuxta modum quem ipsa nobis gratia concesserit, in cuius luminis gratia stamus, hoc est perseueramus, quia spem habemus per hanc associari future glorie filiorum Dei: statimque subinfert: Non solum autem, subauditur in hac spe gloriamur, sed et gloriamur in tribulationibus, scientes quod tribulatio patientiam operatur, patientia autem probationem, probatio uero spem, spes autem non confundit. Et ut ostenderet causam efficientem huius spei certitudinem, subdit, quia caritas diffusa est in cordibus nostris per sanctum qui datus est nobis. Hec est enim anchora  totius bone intentionis et operationis, quia, ut idem dicit Apostolus: Charitas nunquam excidet .

219 Hoc est autem quod sequitur, electa ut sol, uidelicet propter caritatem, quia sicut sol omnibus astris clarior est, ita caritas omnibus uirtutibus excellentior est, quamuis secundum diuinitatem prorsus incomparabilis. Sancta uero Ecclesia in his qui perfecta caritate ardent et operatione lucent, electa ut sol dicitur, quia, cum stella ab stella differat in claritate , ea pars sanctorum soli comparatur que ceteris sanctitate clarior inuenitur, nempe in his qui adhuc debiles et teneri sunt in fide et opere, quasi aurora progreditur; in illis uero qui processu conuersationis iam aliquantulum  profecerunt, pulchra ut luna dicitur: porro in illis qui perfecti sunt, et per caritatem que perfecta foras mittit timorem, in summorum spirituum, qui seraphim, id est ardentes nuncupantur, transeuntes uero soli uicinius coniunguntur, recte electa ut sol memoratur, siue electa ut sol, id est, predestinata in adoptionem, ut ipsa hoc sit per gratiam, quod ille uerus sol est per naturam, qui dedit potestatem filios Dei fieri his qui credunt in nomine eius .

Quid uero ad sacramenta pertinet, dicet aliquis, quartum hoc membrum quasi quarta uox prescripte symphonie: terribilis ut castrorum acies ordinata? Plane, inquam, satis pertinet et hoc ex ipsorum sacramentorum effectibus constat, nam quid  terribilius est hostibus anime, hoc est malignis spiritibus, quam uirtutes sacramentorum, quibus eorum uirtus debilitatur, omnisque potestas et audacia fugatur?

Ubi enim quodcunque sacramentum ita peragitur, ut res quoque sacramenti adesse possit, hoc est in pace et unitate Ecclesie, extra quam non est locus salutarium sacramentorum, ibi profecto ualde terribilis et importabilis est ipsis malis spiritibus eiusdem sacramenti effectus, siue hoc sit in baptismate, siue in Dominico corpore, siue in ordinum distributione, siue in quarumcunque rerum ordinatione, que ecclesiasticis peraguntur institutis; hoc enim insinuare uidetur  comparatio ista, qua dicitur terribilis ut castrorum acies ordinata: quia sicut bene uincta acies, et ordinatim constipata nullam sui irruptionem patitur, ita Ecclesia unitatis sacramento colligata nulla malignorum spirituum incursione dissipatur. Heretici uero qui se ab hac unitate preciderunt, quia in hac acie non continentur, foris positi nullas ipsorum spirituum aduersitates repellere ualent, quando quidem sacramenta Ecclesie que uidentur habere, non habent in re, sed tantum in specie. Ipsa tamen sacramenta recte ab eis celebrata, si fideles accipiunt, et 220 sacramentum et rem sacramenti, hoc est uirtutem interius operantem accipiunt: dum ipsi heretici sacramentum quidem, non autem rem sacramenti sumere comprobentur,  ideoque illorum collectio non est terribilis ut castrorum acies ordinata, quia quantum ad eos non hoc operantur sacramenta, que nulla eis conferunt remedia.


uERS. 10.---Descendi in hortum nucum ut uiderem poma conuallium, et inspicerem si floruissent uinee, et germinassent mala punica.

Postquam dilectus pulchritudinem dilecte sancte, uidelicet Ecclesie, gratiosa prosecutus est laude, cuius tamen eadem laus ex ipso est, qui sua gratia illam sibi exhibuit, non habentem maculam aut rugam , ostendit in sequentibus, propter incredulitatem Iudaici populi istam promeruisse donum et meritum fidei, sicut dicit Apostolus: Illorum delicto salus gentibus, et delictum eorum delicie  mundi, et diminutio illorum diuitie gentium . Qui enim istam admiratiuo modo extulit, eodem modo illam deprimit, quia ista credente et uerbum Dei suscipiente, illa neque credere neque ipsum uerbum suscipere uoluit: unde scriptum est de ea in Euangelio: Et mirabatur, haud dubium quin iehsu, super incredulitate illorum . Dicit ergo, descendi in hortum nucum. Quid fuit eius descendere, nisi de diuinitatis sue celsitudine in mundum istum nascendo uenire, deinde omnia humanitatis infirma tolerare? Nonne hec omnia suo ordine completa quidam descensus fuerunt? Ubi autem descensus isti celebrati sunt? Nonne in Iudea? Denique ipse Dominus dicit: Non sum missus nisi ad oues que perierunt domus Isrel , hoc  est enim quod hic dicit, descendi in hortum nucum; hortus enim nucum non inconuenienter dici potest gens Iudeorum: sicut enim in nuce sub cortice et testa nucleus tegitur, ita apud Iudeos spiritualis intelligentie dulcedo sub duritia litteralis superficiei absconditur. Illa ergo gens hortus nucum dicitur, quia quamuis propter legalium utilitatem preceptorum et obseruationum, que suo tempore florebant, suisque obseruatoribus usque ad tempus gratie proderant, hortus dicatur, omnia tamen futura Ecclesie sacramenta, in eo sub figura, quasi sub nucis cortice latebant. In hunc itaque hortum Dominus descendit, quia in primis Iudaico populo sue carnis presentiam predicando et miracula faciendo exhibuit.

 Quare autem in hunc hortum descendit? Ut uiderem, inquit, poma conuallium, hoc est, ut cognoscerem utrum alique fructum fidei et iniustitie fecissent, atque ratione ostendente intelligerent quod ex 221 operibus legis iustificari non possint, sed ex fide quam proposui credentibus per gratiam Noui Testamenti. Dico autem ut cognoscerem, non quod hoc uel aliud quid in presentia mea ab eterno non habuerim, qui ubique sum, et cui omnia preterita et futura presentia sunt, sed humano more loquens, eorum opera mundo ostenderem utrum sequenda essent an non. Cur uero dico conuallium? Propter humilitatem littere quam carnaliter exsequuntur, siue propter umbram legis qua circumdatur,  ne ueritatis sue luce illustrentur.

Et inspicerem si floruissent uinee, hoc est si saltem aliquem saporem spiritualis intelligentie concepissent, si aliquo initio boni operis fidei se applicuissent: uinee enim dicuntur domus Isrel, que per tribus duodecim distincte sunt; que cum uinee dicantur propter distinctionem tribuum, una tamen dicuntur uinea, propter unam legis obseruantiam; sicut cum multe nunc dicantur Ecclesie propter diuersitatem locorum, una tamen dicitur Ecclesia propter unitatem fidei. Quod uero uniuersitas illius populi uinea Domini dicatur, Propheta testatur. uinea, inquit, Domini domus Isrel est ; de qua dicit et Psalmista: uineam de Aegypto transtulisti ; sed cum exspectarem ut hec uinea  floreret et uuam faceret, fecit labruscas . nam postquam gentes crediderunt, ipsi in incredulitate permanserunt.

Descendi etiam, ut inspicerem si germinassent mala punica, hoc est, ut non tantum in me crederent, sed etiam pro me patiendi uoluntatem haberent: at illi neque credere, neque aliquid propter me pati uoluerunt, quin imo me eis predicantem, et uiam salutis ostendentem occiderunt.

Alio quoque modo per similitudinem nucis hanc particulam presentis cantici exponere non uidetur onerosum, quatenus lector eligat quod in his melius et rectius pensat. Hortum nucum uniuersitatem generis humani accipere non uidetur absurdum, in nuce enim tria considerantur, cortex, testa et nucleus;  in humano autem genere constat homo carne, osse et anima; carnis namque materies est quasi cortex, uirtus uero ossea est quasi testa, porro anime dulcedo est quasi nucleus: et sicut nucleus cortice et testa tegitur, ita anima carne et ossibus uestitur. Unde his tribus hominem constare Iob considerans dicit: Pelle et carne uestisti me, ossibus et neruis compegisti me . Et ut tertium quod duo illa uiuificat et uegetat, hoc est animam, ostenderet, subdit: uitam et misericordiam tribuisti mihi . In hortum ergo nucum Christus descendit, quando humanam naturam in hunc mundum ueniendo suscepit.

Et quare? Ut uideret poma conuallium 222, hoc est, ut uisitaret humiles fructum iustitie habentes,  eosque sibi eligeret, uidere quippe eius eligere est, quatenus humilis ueniens, insinuaret se humiles et obedientes suscipere, sicut scriptum est: Et humiles spiritu saluabit . Descendit qnoque ut inspiceret si floruissent uinee, et germinassent mala punica, hoc est, si fidelium Ecclesie recte uiuendi siue docendi studium inchoassent, et usque ad mortem in eius dilectione perseuerare contenderent, quatenus suum eis adiutorium impendendo ipse et inspirator et cooperator exsisteret, quemadmodum eis promittens dicit: Ecce ego uobiscum sum omnibus diebus usque ad consummationem seculi .


 uERS. 11.---Nesciui: anima mea conturbauit me, propter quadrigas Aminadab.

Causam ignorantie et cecitatis sue pretendit populus Iudeorum, quod postquam lex data fuerat, que eos iustificaret et saluaret, et hanc Deus multis signis et magnis sanctorum Patrum auctoritatibus confirmasset, impossibile foret hanc aliqua nouitate euacuari cum Deus sit immutabilis, nec humano more aliquid in uno tempore dicat, precipiat et instituat, quod alio tempore prohibeat et destruat. Si enim, inquiunt, hoc in futuro displicet quod nunc placet, mutabilis est, quod absurdissimum est dicere, nec aliqua ratione potest constare, Deum mutabilem esse. Si autem ipse incommutabilis est, uerba quoque eius atque precepta incommutabilia sunt: sed quia ipse est omnino incommutabilis, quidquid  dixit uel constituit, fixum et incommutabile esse necesse est, nullam ergo legem secundam et nouam posuit, ut primam et antiquam destrueret.

Quibus respondetur, concedendum esse quid proposuerint, uidelicet Deum incommutabilem esse, unde in noua lege nichil constituisse quod priori derogarit, quin potius eamdem esse legem nouam et antiquam, sed illam in littera, hanc in spiritu; illam in figura, istam in ueritate. Quod ita esse, olim in uisione Ezechielis prophete premonstratum est, ubi rota in medio rote  uisa esse memoratur. Rota quippe in medio rote est Testamentum Nouum inter Testamentum uetus, quia quod uetus Testamentum designauit, hoc Nouum exhibuit: nichil ergo Deus incommutabilis in hoc mutauit, qui alterum  altero ita supposuit, ut unum esset significans, aliud significatum.

Hoc ergo primo populus iste nesciuit, quia significans legit, sed significatum non intellexit: postquam uero diuina uisitatus gratia cepit cognoscere et credere litteram esse occidentem, spiritum uero 223 uiuificantem, penitens erroris sui expauit dicens: Nesciui: anima mea turbauit me propter quadrigas Aminadab. Ac si diceret: Ideo credere non potui, quia gratiam Euangeiii minime adhuc intellexi, nam turbauit me anima mea, quia mirabar quidnam esset, quod quatuor libros Euangeliorum nunc deberem recipere qui prius quinque libros Moysi receperam, quasi hec mutatio in Deum caderet, ut ei hoc modo non placeret quod prius placuerat,  qui nouam conderet legem uetere translata. At postquam mirabilem Dei prouidentiam intellexi, qui me per carnalia ad spiritualia erudiebat, ut non prius spirituale, sed quod animale, deinde quod spirituale, facilius et ueracius comprehenderem, deposita omni dubietate ueritatem quam prius impugnabam, postea defendebam, non tantum ipsam ueritatem credendo et docendo, sed etiam pro ea moriendo.

Cur autem dico quadrigas Aminadab? nimirum propter quatuor libros Euangelii, in quibus predicantur quatuor sacramenta eiusdem Aminabad, qui interpretatur spontaneus populi mei. Quis est autem iste Aminabad, nisi Christus qui sponte posuit  animam suam, ut me sibi faceret populum spontaneum Deoque acceptabilem? Que porro eius sunt quatuor sacramenta nisi incarnatio, passio, resurrectio et ascensio illius? Quadriga ergo Aminabad huius liber est quatuor Euangeliorum continens et conferens quatuor predictorum sacramentorum cognitionem, aurigante Spiritu sancto, cuius inspiratione composite et ordinate sunt huiusmodi quadrige.

Cumque eumdem populum qui ex circumcisione crediderat, tetra ignorantie caligine excussa, ad se reuertentem benignus Pater susciperet, quasi consolatoria et exhortatoria uoce ei occurrens, ad penitentiam prouocat dicens: Reuertere, reuertere, Sunamitis, etc.


 uERS. 12.---Reuertere, reuertere, Sunamitis; reuertere, reuertere, ut intueamur te.

Ecce, inquit, occurrit sibi uox quadrige mee, que resonat causam et ordinem atque necessariam utilitatem sacramentorum meorum, uidelicet natiuitatis, passionis, resurrectionis et ascensionis mee, quam uocem quidem prius ignorans neque audire, neque recipere uoluisti, sed nunc, o Sunamitis, id est captiua que adhuc captiua teneris eo quod nondum per baptismi ablutionem corporisque et sanguinis mei, participationem originalis siue actualis peccati nexus deposuisti, reuertere, quia spem habes uenie. Recessisti enim a me per incredulitatem et ingratitudinem, oblitus beneficiorum que erga te operatus fui, quando te de Aegypti  seruitute liberaui, quando te 224 celesti pane paui, quando tibi legem meam dedi, et pre omnibus gentibus te mihi in populum peculiarem elegi. Sed nunc reuertere ad me per uocem quadrige mee, per quatuor Euangelia, quasi per quatuor rotas ad te clamantis et te ad penitentiam quater adhortantis, reuertere, reuertere, reuertere, reuertere. Reuertere per fidem, reuertere per operationem, reuertere per rectam intentionem, reuertere per dilectionem: primo namque debes credere, deinde operari, quia fides sine operibus mortua est ; porro operatio tua debet ex bona intentione procedere, ea uidelicet, ut fides per dilectionem operetur; nam operatio tua si non est ex dilectione diuina, uane  glorie subiacet, atque ideo mercede caret, quia meritum sanctitatis non habet.

Reuertere autem ut intueamur te, hoc est, ut decorem anime tue quem per fidem accepisti, approbemus, et aliis te sequendam pro exemplo ponamus: hec est enim tua laudabilis pulchritudo que placet oculis nostris, ut errore deposito ueritatem sequaris, et que per errorem et umbram legis, deformis et obscura uidebaris, per reuersionem, per ueritatem et lucem Euangelii formosa et clara conspiciaris. Quandiu enim sub umbra latebas, despicabilis eras, postquam uero ad ueritatis lucem existi conspicabilis apparuisti, et nunc concupiuit rex decorem tuum , ille uidelicet Rex celestis  qui te fecit sponsam per Spiritus sancti gratiam, postquam ad eum reuersa es fide, operatione, recta intentione, dilectione; hec quidem dicta sunt specialiter, quantum ad illum antiquum Dei populum, qui Aminadab nostri quadrigam, quanto minus primo intellexit, tanto amplius postquam intellexit uenerata suscepit.

Ut autem ad moralitatem reuertamur, potest non inutiliter referri ad humani generis uniuersitatem huius quadrige significatio, ita ut de toto duas constituamus partes, quarum uni eam demus quadrigam cuius auriga sit diabolus. Homo namque constans ex quatuor elementis, et quatuor humoribus, quatuor quoque etatum incrementis, quasi quamdam materialem uidetur habere quadrigam  ex parte corporis: porro ex parte anime dum constat quatuor affectionibus, quatuor etiam uirtutibus quibus ad bonum ducitur, ipsius anime uis et profectus uidentur spiritualem habere quadrigam.

uideamus ergo primo quantulecunque animo occurrerint per quaternarium dispositas in homine secundum corpus complexiones, deinde secundum animam etiam quadriformiter designatas affectuum qualitates, ut ex his, sicut diximus, 225 duas constituamus quadrigas, materialem scilicet et affectualem, que utreque ad duos respicientes quadrigas, Christum uidelicet et diabolum, alteri eorum subiiciantur, dum non possint duobus seruire dominis , et aut per Dei gratiam spiritualis recte ac feliciter currens dicatur quadriga Christi,  aut per priuationem eiusdem gratie carnalis peruerse ac infeliciter currens dicatur quadriga diaboli.

Quatuor itaque ut diximus sunt elementa, quibus constat homo, ignis, er, aqua, terra; que quatuor intermiscentur qualitatibus, uidelicet calore, frigiditate, humiditate, siccitate. Ignis quippe calidus est et siccus, er calidus et humidus, aqua frigida et humida, terra frigida et sicca: ipse autem homo his quatuor constans elementis, elementorumque qualitatibus, dum habet calorem ex igne, spiritum ex ere, sanguinem ex aqua, carnem ex terra, in quatuor temporibus, quatuor permutatur humoribus per quatuor etatum incrementa.

 uer quippe qui est quasi primus flos et principium anni: tunc enim terra florere incipit et germinare, et est calidus et humidus; pueritiam pretendit que est calida et humida, quia in puero sanguis est calidus et humidus; estas uero que est calida et sicca adolescentiam ostendit, que est calida et sicca, colera habens rubea que abundant in adolescentibus sicca et calida. Porro autumnus qui est frigidus et siccus iuuentutem denuntiat, que est frigida et sicca, habens melancolica, id est colera nigra, que sunt in iuuenibus frigida et sicca. Hiems autem que est frigida et humida senectutem insinuat, que est frigida et humida, labens flegma, quod in senibus abundat frigidum et humidum.

Huiusmodi nempe complexiones quando in homine  bene et ordinate uigent, hominem sanum ostendunt, quando uero inordinate uagantur, hominem perturbant et infirmum efficiunt: sed quia hec quadriformis constitutio materialiter in corpore hominis est, ex qua trahitur ipse homo ad amorem carnis et mundi huius desideria, que contraxit ex traduce peccati originalis, nascuntur quoque ex hac materiali constitutione quatuor affectuales qualitates, que principaliter uim et naturam trahunt ex quatuor membris intrinsecis, uidelicet felle, splene, iecore et corde. Denique homo habet ex felle ut sit irascibilis, ex splene ut sit risibilis, ex iecore ut sit concupiscibilis, ex corde ut sit rationabilis: porro ex ipso corde siue mente seu animo procedunt quasi quedam quatuor conceptiones, que  omnem precedunt actionem, uidelicet cogitatio, intentio, uoluntas, deliberatio. 226 Nam aliquid acturi prius cogitamus, deinde intendimus quare et qualiter id faciamus, post in uoluntate faciendum disponimus, postremo perficere deliberamus. At uero ipsa uis rationis quadrifariam diffunditur: qui habet ingenium, memoriam, intellectum, discretionem, habet quippe per ingenium ignota et abscondita querendo et inuestigando inuenire, per memoriam inuenta retinere, per intellectum retenta prudenter, uiriliter et honeste disponere, per discretionem bene disposita modeste locis sibi competentibus assignare.

Quatuor quoque affectiones habet sibi insitas ipsa anima rationalis: hoc est timorem, spem, gaudium  atque tristitiam, de quibus dicit peta:

. . . Hi metuunt, cupiunt, gaudentque, dolentque.
Et philosophus cuidam suo alumno quem ab istarum passionum affectionibus releuare cupiebat, dicit:

Gaudia pelle,
Pelle timorem,
Spemque fugato,
Nec dolor adsit.
Et he quidem affectiones ab eis qui de physica tractant, dicuntur secundum complexiones materialium qualitatum, que supra posuimus, in quibusdam magis, in quibusdam minus dominari: sed  preest omnibus his animus ratione uigens, qui ea cum se inordinate ingerunt, componat et ad aliquem modum honestatis uel utilitatis Spiritu regente diuino deflectat. Ad huiusmodi uero studium uel disciplinam necessario adhibende, et a Deo flagitande sunt quatuor uirtutes principales, hoc est prudentia, fortitudo, iustitia, temperantia, que quia in omni spiritualis edificii structura, quasi quidam angulares ponuntur lapides quibus cetere uirtutes includuntur et retinentur, maiora in eis diuine gratie dona considerantur.

Quia ergo duas constituimus quadrigas, materialem scilicet et affectualem, ponamus quoque quasi duos utrique presidentes spiritum et carnem, aurigantes uero Deum et diabolum: nam illa affectualis  tantum plus uel minus mouetur ad rationem et honestatem, quantum plus minusue impellitur ab illa materiali per carnis curam ad temporalis uite amorem; et quantum utrique presidens superior fuerit uel inferior, spiritus scilicet et caro, que duo semper sibi inuicem aduersantur; quia caro concupiscit aduersus spiritum, spiritus autem aduersus carnem . Etenim idcirco utrique presidere dicimus spiritum et carnem, quia sunt in eis quedam partes, que de carne tendunt ad spiritum, uel de spiritu labuntur ad carnem.

Namque in illa materiali quadriga plerumque aliqui qui naturali 227 carnis calore et humore incitantur tanta per Dei gratiam spiritus fortitudine decertant, ut omnem illum naturalem carnis impetum  per ignem diuini amoris et impetu spiritus frangunt, et funditus quandoque excoquant, atque ita ad Deum incalescunt, ut ad seculum omnino frigidi remaneant. Econtra aliqui frigide nature sicut ad omnem actionem intrinsecus in Dei amore frigent, ideoque ad nullum opus bonum laborando student. In illa quoque affectuali quadriga sunt qui irascuntur pro temporali incommodo, sunt et qui irascuntur pro iustitia; sunt quoque, qui concupiscunt bona, sunt qui concupiscunt mala; sunt qui rident et gaudent propter huius uite miseram prosperitatem, sunt etiam qui gaudent et rident in aduersitatibus propter spem et securitatem future beatitudinis; sunt etiam qui bono rationis bene utuntur, et recte agunt et sapiunt; sunt qui male  utuntur et peruerse sapiunt et agunt. Sunt nichilominus aliqui qui ingenio naturali ad bonum utuntur, sunt qui ad malum; sunt qui bonum recte, sunt qui male intelligunt, sunt qui recte offerunt, sed non recte diuidunt, hoc est discernunt; et sunt qui et recte offerunt et recte diuidunt, hoc est discernunt; sicut econtra quidam neque recte offerunt neque recte diuidunt, hoc est discernunt.

Unde ambabus quadrigis istis quatuor coherent species que utrasque in plenos proprii studii deducunt motus, uidelicet suggestio, delectatio, consensus, consuetudo. Deducitur quippe animus cuiusque siue ad bonum siue ad malum, istis quatuor modis, ad bonum quidem suggestione Spiritus sancti, sicut de eo dicitur: Ipse enim suggeret uobis  omnia quecunque dixero uobis ; delectatione anime, consensu spiritus, et consuetudine boni ipsius: ad malum uero suggestione diaboli, delectatione carnis consensu spiritus, consuetudine mali ipsius.

In medio ergo istarum quadrigarum, que ex materia carnis et affectu mentis formantur, quatuor uirtutes principales, quas supra posuimus, scilicet prudentia, fortitudo, iustitia, temperantia constituantur necesse est, ut ex earum quadam quasi circumpositione tota concretio introrsus positi corporis regatur et ad aliquem modum rationabilis forme componatur. Nam sicut quidam dici:

uirtus est medium uitiorum, et utrinque reductum,  
hoc est ab utroque parte remotum: uerbi gratia hebetem esse uel male callidum uitiosum esse, sed horum in medio uitiorum, scilicet hebetudinis et male calliditatis, prudentie uirtus constituitur, cuius moderamine ista inequalitas corrigatur: fortitudo quoque inter timiditatem et audaciam ponitur, ut hoc sit uere fortem esse 228 qui nec timidus in bono nec audax in malo inuenitur. Similiter et in ceteris uideri potest uirtutibus, ex quarum consideratione iuxta se positarum intelligitur qualitas uitiorum.

Ex tota ergo materia huiusmodi, carnali scilicet et spirituali, quadrifariam distincta, unum quoddam fit materiatum, quod in se quasi geminam prefert quadrigam carnis et spiritus, cui presit  aurigans uel Deus uel diabolus: sed Deus regens, saluans et uiuificans; diabolus subuertens, damnans et occidens.

Nomen quidem equiuocum est, quod cum utrobique quadriga appelletur, definitione tamen diuersum est: nam per suggestionem diaboli et delectationem carnis, consensum quoque spiritus, et consuetudinem mali operis a Deo deficere, est quadrigam diaboli esse; et e conuerso per suggestionem Dei, et delectationem anime, consensum quoque spiritus, et consuetudinem boni operis ad Deum proficere, est quadrigam Dei esse: et e conuerso quadriga quoque Dei est mens, quatuor uirtutibus quas supra posuimus, hoc est prudentia, iustitia, temperantia, fortitudine quadrata; cui opponitur  quadriga diaboli, mens scilicet quatuor uitiis ipsis uirtutibus contrariis, hoc est, stultitia, iniquitate, luxuria, formidine eneruata.

Clamat ergo Ecclesia, siue ipse sponsus per Ecclesiam Sunamiti, Reuertere, reuertere, reuertere, reuertere, ut que quatuor his modis deliquerat, quatuor quoque penitentie fructus ad Deum reuertendo, et hec in se per Dei gratiam et uirtutem animi mortificando offerat. Reuertere, inquit, per penitentiam et satisfactionem preteritorum malorum, reuertere per contemptum seculi, reuertere per mortificationem carnis, reuertere per uirtutum constantiam. Reuertere autem ut intueamur te, hoc est ut postquam penitentiam egeris misereamur tui. uidere enim Dei est misereri: unde Psalmista ad  Deum: Respice, inquit, in me et miserere mei ; et contra auersio uultus eius, ira est illius, sicut idem Psalmista dicit: Auertisti faciem tuam a me, et factus sum conturbatus .

Quod autem pluraliter dicit: Ut intueamur te, modus ille locutionis est in Deo, quo alibi dicit Faciamus hominem ad imaginem et similitudinem nostram , qui modus inducitur propter pluralitatem personarum in sancta Trinitate.



229 CAPUT uII.


uERS. 1.---Quid uidebis in Sulamite, nisi choros castrorum? Quam pulchri sunt gressus tui in calceamentis, filia principis! iuncture femorum tuorum, sicut monilia que fabricata sunt manu artificis.

 Quandiu Iudea erroris sui uinculo siue quelibet anima peccati iugo tenebatur captiua, nulla in ea iucunditas, sed miseria uideri poterat, quia et illa inter pugnam littere et spiritus et ista inter pugnam carnis et spiritus meliore parte semper inferior erat: nam illa solam litteram sequebatur, ista carnem; at ubi per penitentiam illa sensum spiritualem agnouit et recepit, ista carnis amore calcato secundum spiritum uiuere cepit, benignus pater utrumque misericorditer suscipiens ostendit suum ei adiutorium impensurum ut ueram iam et plenam libertatem adepta et quasi uictoriam de parte sibi aduersa consecuta, deuotas ei laudes carne et spiritu letabunda persoluat. Hoc enim ipse per prophetam promittit dicens:  Reuertimini ad me, et ego reuertar ad uos. . Unde et eorum conuersioni congaudens dicit Ecclesie: Quid uidebis in Sulamite, nisi choros castrorum? In choris quippe concorditer resonantia melodie alternatio ostenditur; in castris uero bellatorum societas pro tuitione colligitur. Quid ergo sunt chori castrorum, nisi laudes bellatorum? et est sensus: Quia Sulamitis ista de captiuitate, sub qua per 230 culpam detinebatur, ad me conuersa est, tantam ei libertatis et securitatis gratiam conferam, ut nichil aliud in ea, o dilecta, uidere et mirari debeas, quam pro deuictis ac depressis uitiorum motibus, et concessis uirtutum profectibus letas gratiarum actiones et quotidiana laudum preconia.

 Iam quasi in unum coniunctis duobus parietibus, ex aduerso uenientibus Iudaico uidelicet atque gentili populo, quibus ostendit totam uniuersalem constare Ecclesiam, dirigitur rursus in laudem ipsius, ut predicet in uno corpore tam diuersas sue dignationis gratias insigniter constitutas, et ob hoc iuste et digne sibi gratiarum actiones persoluendas. Dicit ergo: Quam pulchri sunt gressus tui in calceamentis, filia principis!

Quid per gressus, nisi actionum cursus exprimitur? quid per calceamenta, que ex mortuorum animalium pellibus fiunt, nisi precedentium patrum, et ex hac uita subtractorum exempla signantur? sicut enim calceamentis pedes tuentur, ita sanctorum patrum exemplis mores eos sequentium  defenduntur.

Que uero filia principis, nisi aut Ecclesia, aut sancta quelibet anima illi per adoptionis gratiam dedita, qui est princeps regum terre? Pulchros ergo gressus habet Ecclesia, siue sancta quelibet anima in calceamentis, quia pulchros et reuerendos habet actus ex sanctorum patrum gestis et documentis. Quare non inconuenienter subiungit: Iunctura feminum tuarum sicut monilia que fabricata sunt manu artificis.

Per iuncturam feminum concordia duorum Testamentorum accipitur, quia tam equaliter iunguntur uetus et Nouum Testamentum, ut quod unum annuntiat in figura, hoc aliud representet in ueritate.  Sed quid est quod hec testamenta monilibus comparantur? Monile enim componitur ex auro et argento pretiosisque lapidibus, et in pectore matronarum ponitur, ut sit eis et pro munimento et pro ornamento. Utrumque autem Testamentum constructum est ex diuini sensus fulgore et eloquii nitore quasi ex auro et argento, diuersarum quoque uirtutum predicamentis, quasi quibusdam pretiosis gemmis. Et sicut matronarum pectus monile munit et ornat, ita utrumque Testamentum sancte Ecclesie, siue cuiusque sancte anime pectus spiritualiter munit et ornat, munit quidem a uitiorum hostilitate, ornat uero uirtutum pulchra uarietate.

Iunctura ergo feminum eius, sicut monilia, quia  concordia duorum Testamentorum, quibus quotidie sancta Ecclesia, uel queuis sancta anima instruitur, magnum ei conferunt tutamentum et ornamentum; tutamentum 231 quidem contra peruersitates hereticorum, ornamentum autem propter decorem et pulchritudinem sensuum et eloquiorum, siue que in ea celebrantur uirtutem sacramentorum, et honestatem ordinum ecclesiasticorum.

Quis uero est iste artifex, cuius manu ista monilia, hoc est Testamenta, fabricata sunt, nisi omnipotens Deus, cuius uoluntate, potestate, operatione hec honeste composita, utiliter exposita, feliciter sunt suscepta? Quare dignitas horum Testamentorum ualde est commendabilis, quando tali sunt auctore constituta, cuius artificium non est  humanum, sed diuinum, non inuentum, sed uoluntarium et potestatiuum, omnia enim quecunque uoluit fecit , semperque eius uelle, fuit etiam eius fecisse.

Omnem ergo decorem et pulchritudinem interioris hominis sui sancta Ecclesia, siue quelibet sancta anima ex istorum Testamentorum consideratione colligit, quid credendum, quid sperandum, quid amandum necessaria sibi utilitas proponat. Unde uero iunctura feminum eius, a sponso laudatur? quia concordia duorum Testamentorum, siue duorum populorum, siue gemine caritatis maximam et totam bene uiuendi constituunt regulam, et certissimam pro conseruata regula reponunt remunerationis gloriam; et bene iuncturam  non femorum, sed feminum dixit, quia ex his concipitur, nascitur et proficit omnis sancte Ecclesie, uel cuiuslibet fidelis anime honestas et utilitas.


uERS. 2.---Umbilicus tuus sicut crater tornatilis; nunquam indigens poculis. uenter tuus sicut aceruus tritici uallatus liliis.

Umbilicus uentris meditullium est: quid ergo est umbilicus Ecclesie, nisi sancti predicatores et doctores, qui in medio populi uersantur eumdem populum sibi colligentes doctrina et operatione? Sicut enim umbilico omnia adherent uiscera, ita populus suis adheret predicatoribus, ad eorum uerba et exempla semper quasi ad quoddam meditullium  circa se positum respiciens, ut in eorum moribus et sermonibus firmamentum sibi quoddam bene uiuendi constituat.

Sed iste umbilicus sicut crater tornatilis dicitur, quia ut superflua et inequalia morum resecent, sancti doctores semper ad idem uersantur, quando pro hoc adipiscendo quod semper est immutabile et idem in sui qualitate perseuerat, currunt, laborant, et alios secum trahere festinant. Qui crater nunquam indigere poculis dicitur, quia iidem predicatores semper abundant diuinorum 232 sententiis eloquiorum, quibus et ipsi per gratiam sancti Spiritus debriantur et sitibunda populorum pectora sufficienter reficere student.

Alio quoque modo, si ad cuiusque fidelis animam  intendimus, spiritualiter umbilicus mentis sancta dici caritas potest, que ueluti in centro quodam posita, omnes quasi per circumferentiam uirtutes tangit, quia dum nulla uirtus sine caritate esse potest, omnes profecto uirtutes ad eam respicientes quasi caritatis appendices esse uidentur.

Sed quomodo hec dicitur crater tornatilis? Apostolus dicit, quia finis precepti caritas ad iustitiam omni credenti , ergo, omnis perfectio in caritate consistit, quia est tornatilis, nichil in se superfluitatis et obstantis uitii retinens, atque ideo perfecta et plana, perfecta quippe caritas foras mittit timorem, quia timor non est in caritate . Ista etenim perfectio finis est precepti, id est consummatio, ut dicit propheta, uerbum  consummatum quod fecit Dominus super terram .

Quomodo autem nunquam indigens poculis? musto pleni dicebantur apostoli quando Spiritu sancto, hoc est igne diuine caritatis ardebant: ebrii enim erant poculo illo calicis spiritualis, de quo dicit Psalmista: Et calix meus inebrians quam preclarus est!  Qui ergo diuina caritate replentur, quomodo non semper illo indeficienti Spiritus sancti madent, et calent poculo? Econtra terra siti arere dicitur, que diuine caritatis infusione non respergitur: unde Dominus hac siti arentibus clamat, dicens: Qui sitit ueniat ad me et bibat, et de uentre eius fluent aque uiue . Igitur crater iste tornatilis nunquam indiget poculo, quia perfecta  caritas nunquam eget rore celesti, et illius summi boni desiderio. Quia uero sunt in Ecclesia prelati et subiecti, fortes et infirmi, prudentes et simplices, postquam in prelatorum uirtutibus Christus Ecclesiam suam laudauit, subdit quoque laudabile testimonium ex obedientia et disciplina subiectorum, uenter tuus, inquiens, sicut aceruus tritici. Quia enim uenter pars est corporis fragilis et mollis, per uentrem fragilitas subiectorum, qui nondum perfectionem magistrorum consequi possunt, designatur; sed quia et ipsi quoque ad Ecclesiam pertinent, et de sorte sunt electorum, quos ille summus Pater familias triticum suum appellat, et in horreum suum congregari iubet, non incongrue aceruo tritici comparatur. Aceruus autem inferius  dilatatur, superius acuitur, tota uero congeries est granorum, quasi inuicem se complectentium et portantium collatio.

233 Quid ergo per aceruum tritici, nisi multitudo fidelium prelatis obedientium exprimitur, qui quamuis per infirmitatem carnis et curas rerum secularium, circa latam et spaciosam uiam aliquantulum deprimantur, tamen per obedientiam et humilitatem, fraternam quoque caritatem fide et spe ad superna eriguntur? nam inuicem se complectentes et adiuuantes, atque infirmitates morum et corporum tolerantes implent illud Apostoli: Alter alterius onera portate, et sic adimplebitis legem Christi .

 Sed iste aceruus tritici uallatus liliis dicitur, quia per recte fidei odorem et peccatorum confessionem multum proficit ad eterne uite candorem, in liliis enim est et odor et candor et medicina: odor enim est in fide et operatione, medicina in peccatorum confessione, candor in uite eterne retributione.


uERS. 3.---Duo ubera tua sicut duo hinnuli gemelli capree.

Per duo ubera non absurde accipi possunt duo caritatis precepta, per que anima cuiusque fidelis per teneritudinem intimi lactis nutritur et in spritualis exercitii robur perducitur, ut possit cum Apostolo dicere: Omnia possum in eo qui me confortat ; nam fortis est ut mors dilectio ; et a caritate nulla sanctos separat tribulatio  . Per hanc enim eunt de uirtute in uirtutem : unde et recte ipse caritatis precepta duobus gemellis hinnulis capree que naturaliter semper alta petit comparantur.

Sed quare gemellis? nimirum propter ipsius gemine caritatis, Dei uidelicet et proximi, concordiam et unitatem, quia ita insimul in mente sanctorum concipiuntur et crescunt, ut neutra possit esse prior altera, sed cum diligit Deum, diligit et proximum et cum diligit proximum, diligit Deum. Utrumque enim alterius et probatiuum, quia sicut dicit Ioannes: Qui dicit se diligere Deum et non diligit fratrem suum mendax est : atque ideo ista duo caritatis precepta quasi duo gemelli sunt capree, quia et uno geruntur loco et tempore,  et semper ad altiora quotidiano uirtutum proficiunt incremento.

Siue, duo ubera duo sunt Testamenta quibus sancta Ecclesia quotidie ad pietatis enutritur opera, quod etiam sunt quasi duo hinnuli gemelli capree, quia ita unum sunt significans et significatum, ut quamuis non uno fuerint tempore in exhibitione, uno tamen sint tempore in significatione et tanta est ipsorum Testamentorum maiestas, ut de eis disputantibus semper maior et altior occurrat subtilitas.


 234 uERS. 4.---Collum tuum sicut turris eburnea: oculi tui sicut piscine in Hesebon, que sunt in porta filie multitudinis. Nasus tuus sicut turris Libani, que respicit contra Damascum.

Quia per colli fistulam uox egreditur, et cibus uentri ministratur, recte per collum sancti predicatores designantur, qui per predicationis officium conseruis ministrant cibaria doctrinarum. Sed considerandum quare dicatur turris, et quare eburnea. Turris, inde primo, quia predicatio sanctorum alta est propter sensus sublimitatem; deinde quia ex alta mentis speculatione, ueluti ex quadam turri, aduentus hostis prospicitur, ut eorum insidie precaueantur, et hec mentis speculatio ex sanctorum sumitur doctrina predicatorum: eburnea propter candorem interius refulgentis sapientie; castam uero pronuntiationem exterius resonantis eloquentie, sicut in Psalmo canitur, quia eloquia  Domini casta et preceptum Domini lucidum, illuminans oculos .

Collum ergo sancte Ecclesie, siue sancte cuiusque anime, est sicut turris eburnea, quia illius predicatio alta, et firma, et pulchra est, et dum mentem ad Deum erigit, ab hostium insidiis defendit, atque nulla heretice prauitatis macula corrumpi permittit; econtra Synagoga per prophetam dicitur turris nebulosa , quia obscura et inuoluta est carnali Iudeorum scientia, que quidem turris est, propter sublimium sacramentorum que in ea teguntur continentiam, sed nebulosa propter carnalem solius intelligentiam littere. Oculi tui sicut piscine in Hesebon, que sunt in porta filie multitudinis.

Oculi sancte Ecclesie, siue potius cuiusque fidelis  anime, non inconuenienter accipi possunt due in mente quasi in capite considerationes dextra leuaque intendentes, uidelicet ad paruitatem et miseriam temporalis uite, ad eternitatem et felicitatem perpetue et incommutabilis uite.

Que recte dicuntur quasi piscine in Hesebon, quod interpretatur cingulum meroris, quia profecto ex merore et tristitia peccatorum, siue ex desiderio eternorum bonorum profluunt per compunctionem ueluti piscine fontes lacrymarum. Iste siquidem piscine profluunt ex duplici compunctione, que nascuntur ex istorum duorum oculorum consideratione, quia dum mens futura supplicia pensat, et suorum reminiscitur malorum, ad penitentiam compungitur, quasi ex altera piscina irrigatur.

 Sed iste piscine sunt in Hesebon, quia ex hac gemina compunctione, ex una parte penitentie, ex altera dilectionis cingitur merore, ut et ad priora uitia ex futurorum malorum recordatione non defluat, et ad 235 uirtutum studia ex futurorum bonorum desiderio se fortiter stringat, Dominicum preceptum adimplens: Sint lumbi uestri precincti .

Piscine autem iste dicuntur esse in porta filie multitudinis. Sed que est ista porta? nimirum exitus uite huius et introitus uite future; unde dicitur in Psalmo de uiro beato: Non confundetur cum loquetur inimicis suis in porta : nulla quippe confusio erit uiro sancto in exitu huius uite,  cum ei pars aduersa obstare et nocere uoluerit, quia illi in uita sua seruiuit in quo nichil suum princeps mundi huius inuenit.

Que est autem filia multitudinis, cuius illa porta dicitur esse, nisi sancta cuiusque fidelis anima, illius uidelicet multitudinis filia, cuius erat cor unum et anima una ? Que tunc quidem in terris rudis erat et primitiua Ecclesia, sed illius prefigurabat unitatem, que nunc in celis uera et perfecta concordia, cum Christo regnat per ineffabilem et immutabilem caritatem.

Huius nimirum multitudinis filia piscinas illas gemine compunctionis in sua habet porta, quia per penitentiam preteritorum malorum, et desiderium futurorum bonorum confidenter et feliciter de hac  uita exiens intrat regna celorum. Pulchre ergo oculi Ecclesie siue sancte anime dicuntur esse ueluti piscine in Hesebon que sunt in porta filie multitudinis, quia dum ex peccatorum recordatione, uel ex eterne uite amore, per geminam compunctionem madent lacrymarum fonte, introitum sibi regni celestis aperiunt in exitu uite.

Aliter oculi Ecclesie possunt non inconuenienter dici prouisores et doctores eiusdem, quibus ista similitudo quoque aptari potest, ut sicut piscine in Hesebon ciuitatem cingunt et muniunt, ita isti cingunt et muniunt Ecclesiam cingulo meroris, quod Hesebon interpretatur, dum sua doctrina et predicatione quasi quodam salutari fonte prouocant ad compunctionem, ad confessionem, ad satisfactionem,  dicentes illud euangelicum: Penitentiam agite, appropinquabit enim regnum celorum . Penitentia quippe recte dici potest cingulum meroris, quia sic undique cingi et muniri debet uita penitentis, ut et commissa lugeat, et lugenda ulterius non admittat. Ea namque uera penitentia est qua sic retroacta peccata conspiciuntur, ut futura timeantur habeatque merorem ex preteritis, timorem ex futuris. Sed quia timor iste penam habet dum ex recordatione preteritorum et timore futurorum merorem animi contrahit, recte penitens cingulo meroris uitam constringit.

Sed piscine iste in Hesebon sunt in 236 porta filie multitudinis: que autem est filia multitudinis, uel que est ista multitudo? Nonne sanctam Ecclesiam  genuerunt apostoli, et eorum successores, apostolici uiri? Quorum dignitatem intuens Psalmista, Nimis, inquit, honorati sunt amici tui, Deus, nimis confortatus est principatus eorum ; quos non paucos, sed multos fuisse considerans, Dinumerabo, inquit, eos et super arenam multiplicabuntur  Huius ergo multitudinis filia est sancta Ecclesia, quam, ut diximus, sua genuerunt doctrina, que habet portam, discretionis uidelicet ianuam, per quam discernit quos uel quales in suo corpore repellat. Nam cum semper tritico mista sint zizania, bonos quidem sibi quasi dulces cibos incorporat, malos uero ueluti malos humores in corpore suo tolerat, hereticos uero quasi uenenum  mortiferum a se prorsus alienat.

In hac ergo discretionis porta stant quotidie prouisores siue doctores sancte Ecclesie; quasi quidam oculi in capite discernere sciunt per spiritum sapientie, qui pertineant, uel non pertineant ad corpus Ecclesie, qui pisces eligendi quiue reiiciendi sint in ultime stationis littore: denique fidelibus apertas uite ianuas ostendunt, peccatoribus uero penitentibus clausas aperiunt, porro impiis et non penitentibus eternaliter claudunt.

Siue porta filie multitudinis fides dicitur, que est initium et quasi quidam introitus ad uiam salutis, sine qua impossibile est placere Deo , quam prima fronte proponunt sancti doctores uiam uite querentibus, et ad celestem patriam  peruenire cupientibus; quia primo debet quisque recte credere, ac deinde recte credens bene operari.

Sed quia portam istam filie multitudinis diximus discretionis gratiam, qua sancti prouisores et doctores Ecclesie uel penitentes admittere, uel non penitentes excludere sciunt, qualis ipsa discretio sit uel esse debeat, subditur, cum dicitur: Nasus tuus sicut turris Libani, etc.

Per nasum quippe quo odores fetoresque discernimus, sanctorum discretio designatur per quam norunt discernere odores uirtutum, fetoresque uitiorum, ut intelligant quid eligere et quid reprobare debeant. Qui nimirum nasus sicut turris Libani esse  dicitur, quia uidelicet prepositorum discretio et munita semper debet esse ex circumspectione, et in altitudine semper uite consistere, id est, in ualle infirmi operis non iacere. Sicut enim turris in montem idcirco ad speculum ponitur, ut hostes qui ueniunt longius uideantur, sic predicatoris uita semper in alto debet fixa permanere, ut more narium discernat fetores 237 uitiorum, odoresque uirtutum, incursus malignorum spirituum longe prospiciat, et commissas sibi animas per suam prudentiam cautas reddat. Et quia ipsa discretio mater uirtutum esse dicitur, recte turri Libani qui candidationem sonat comparatur, quatenus per eam omnium uirtutum pulchritudo custodiri intelligatur.

Sed hec turris contra Damascum respicere dicitur,  quia sanctorum uita contra uitiorum tentamenta per altam discretionis considerationem forti custodia munitur. Damascus, quippe sanguinem bibens interpretatur, quo mundus iste recte designatur, qui quotidie uitiis et peccatis inebriatur; sanguine enim peccata designari propheta indicat, dicens: Et sanguis sanguinem tetigit , hoc est peccato peccatum accessit; et Psalmista: Libera me, inquit, de sanguinibus, Deus, Deus salutis mee .

Turris ergo ista contra Damascum dirigitur, quia sanctorum uita uirtutibus alta et munita, contra mundi huius uoluptates forti et discreta consideratione premunitur.


uERS. 3.---Caput tuum sicut Carmelus: et come capitis tui sicut purpura regis iuncta canalibus.

 Per caput principale mentis designatur. Carmelus autem sciens circumcisionem siue mollis fluuius interpretatur.

Recte ergo mens sancta Carmelo comparatur, quia et in diuina contemplatione alta est, et a se carnalitatem morum siue cogitationum spirituali circumcisione abscidere nouit, atque diuini Spiritus infundente gratia, suaui doctrina quasi molli fluuio audientium corda irrigare studet. Et come capitis tui sicut purpura regis, iuncta canalibus.

Come capitis cogitationes mentis accipi possunt, que sicut purpura regis iuncta carnalibus dicuntur, quia quanto magis iunguntur, et intendunt Scripturis quasi quibusdam canalibus, tanto magis accenduntur ad imitationem passionis Christi carnem  suam mortificando, cum uitiis et concupiscentiis, siue ipsam carnem, si necesse fuerit, pro Christo persecutionibus offerendo, pretiosam Deo purpuram cordis et corporis martyrio sacrificantes.

Possumus et alio modo hanc orationis particulam ipsi capiti Ecclesie, hoc est Domino Iesu Christo, aptare, ut uidelicet ex persona sua eidem Ecclesie sponse sue seipsum inducat loquentem: Caput tuum sicut Carmelus, et come capitis tui sicut purpura regis iuncta canalibus. Ego, inquit, o sponsa, qui dicor et sum caput tuum, monti Carmelo, propter altitudinem et nominis interpretationem, comparari possum; quia cum sim bonum generalissimum, nichil est quod mea natura excellentius esse possit secundum diuinitatem, porro secundum humanitatem  238 nichil uita et conuersatione mea sanctius, et in mea doctrina uera et perfecta cordis circumcisio discitur, atque omnis mea predicatio uere quasi mollis fluuius decurrit, ut audientium mentes sui salubritate reficiat, et ad boni operis studia informet. Huius capitis tui come, mei sunt apostoli, ceteri quoque mei sancti, qui mihi caritate, sicut come capiti adherent, quibus purpura bene congruit, quia sicut purpura que uicinior canalibus est, melius tingitur, ita illorum mens que magis meis uel meorum prophetarum uerbis et institutionibus uicina efficitur, eo magis ad amorem mei uirtute accenditur, et in tabernaculo meo, hoc est in Ecclesia mea, pretiosa et regalis purpura, coccus scilicet bis tinctus  Dei et proximi dilectione refulgere  conatur.

Igitur quia caput uiri Deus , si huius capitis sui coma quisque fidelis uirtute animi esse desiderat, sacris Scripturarum canalibus necesse est ut sedulius scrutator inhereat, quia ibi inuenit unde tingatur, ut Regis sui celestis per amorem intimum purpura mortificatione carnalis uite efficiatur. Notandum autem quod pulchre respondet dilectus dilecte huiusmodi laudis preconio decem partibus quasi decem chordis, uno resonans spiritualiter decachordo, quod ita superiori decachordo, quod in laude sponsi sponsa decantauerat, decenter opponitur, ut illud a superioribus, istud ab inferioribus modum gratissime melodie imponant. Quia enim sponsa ad sponsum recta intentione et perfecto  amore semper ascendere debet, iustum est ut de minoribus ad maiora assurgat, atque ideo a sponso proficientis et quasi crescentis ad uirtutes animi eius preconium dignanter decantatur; non quod iste profectus, uirtus et potentia sit accipientis, sed potius quia laus est sponsi dantis et hanc ei uirtutem atque potentiam suo munere tribuentis.

At uero sponsa intendens uenerabiliter immensam sponsi benignitatem de celo descendentis, et ad nostram se infirmitatem propter nos humiliantis, laudis eius preconia a summo corporis preconio, hoc est a capite, quasi a superiori orditur chorda, ut ostendat se inferius positam, semper se respicere, debere ad uitam et doctrinam sui sponsi superius sibi e regione oppositam, et ad illum per imitationem  ascendere, quem cognoscit ad se per compassionis pietatem descendisse.


239 uERS. 6.---Quam pulchra es, et quam decora, carissima, in deliciis!

Postquam sponsus in sponsa per partes predicauit uarietatem membrorum ex habitu mentis bone et honeste compositorum, unum quiddam totum exinde procreuisse ostendens, uniuersitatem uirtutum stature nomine appellat, doctrine uero abundantiam uberum significatione declarat. Que enim pulchritudo morum siue eloquiorum deest in toto corpore sancte Ecclesie? nam cum iste ista, ille illa, alius alia uirtute resplendeat, quidam plura, quidam pauciora uirtutum genera possideat, quid potest esse speciei pulchritudinis et decoris quam  in suo corpore sancta Ecclesia non habeat? Cumque diuersi diuersa sanctarum doctrinarum eruditione clarescant, que potest esse ueritatis uel sanctitatis scientia, qua sancta non exuberet Ecclesia? Nam cum secundum Apostolum, alii detur sermo sapientie, alii sermo scientie, alteri fides, alii gratia sanitatum, alii operatio uirtutum, alii prophetia, alii discretio spirituum; alii genera linguarum, alii interpretatio sermonum , omnis profecto pulchritudo atque ornatus operum siue sermonum interiori statura sancte Ecclesie spiritualiter refulget.

Unde merito pulchra et decora, et in deliciis carissima pronuntiatur; quia profecto magne sunt  delicie anime uirtutum abundantia, et sapientie salutaris doctrina; sed quo magis anima his delectatur, tanto amplius diuine dilectionis dulcedine repletur.


uERS. 7.---Statura tua assimilata est palme et ubera tua botris.

Cur autem huiusmodi statura assimilata est palme? Palma namque uictorie signum est; que autem maior et gloriosior uictoria quam de uitiis et peccatis triumphare? Unde autem eiusmodi mirabilis et gloriosa succreuit statura, nisi ex uictoria uirtutum et destructione uitiorum? Non incongrue ergo statura Ecclesie palme assimilatur, quia omnis eius morum honestas et probitas insignes loquitur uictorias.

 Porro ubera eius botris assimilantur, quia doctrina et predicatio eius dulci et suaui abundat sapore sapientie et spiritualis intelligentie, et auditores suos ita inebriat, ut a mundi huius uoluptatibus uelut insensibiles faciat. Ut autem ostendat ipse sponsus quod pulchritudo huius stature maxime et principaliter proficiat et succrescat ex mortificatione carnalis uite, passionis sue ei pretendit exemplum et ipsius passionis emolumentum: Dixi, inquiens, ascendam in palmam.


240 uERS. 8.---Dixi: Ascendam in palmam et apprehendam fructum eius: et erunt ubera tua sicut botri uinee, et odor oris tui sicut odor malorum.

Ac si eidem sponse sue patenter dicat: Unde  habes uincere, unde habes proficere? Estne tue uirtutis et industrie, quod tante pulchritudinis decus tibi potes comparare? Si recte consideres, nequaquam tue fortitudini uel prudentie alicuius boni meritum ascribes. Ego enim dixi, hoc est ante tempora secularia decreui et determinate disposui, quia per signi preuaricationem occubuisti et impotens esse cepisti, et inimicum tibi ipsi peccando inuenisti, cui postmodum preualere non potuisti, sed quasi captiua eius dominio subiacuisti, ut rursus per ligni oppositionem perditum tibi bonum recuperarem, et ab inimici potentia, et a captiuitate qua detinebaris eriperem, redditaque libertate inimicum tibi substernerem et contra eius insidias prouidentiam tibi precauendo et uirtutem  resistendi darem: idcirco dixi: Ascendam in palmam, hoc est in crucem, in quam postquam de hoste triumphauero, et fructus huius passionis mee apprehendero, atque in signum uictorie resurgendo protulero, omnibus mihi obedientibus et in mea uirtute spem habentibus huius consolationis oraculum proferam: Confidite, ego uici mundum . Tu ergo debes pugnare, et quia secura es de uictoria me uictoriam iam adepto, crucem mecum carnem mortificando ascende ut omnis statura tue anime assimiletur palme, et perseuerantie titulo eterne mancipetur uictorie.

Sed ueneranda et adoranda omni anime huius ascensio palme. Quare? quia magnus profecto et  incomparabilis fructus eius: quid enim? nonne per hunc fructum refectum et reparatum est totum genus humanum? Quis autem aut qualis fructus iste fuit et est? Nimirum generis humani redemptio, inimicitie erga Deum reconciliatio, quotidiana peccatorum remissio, contra insidias inimici firma defensio, mundane miserie exitus, et regni celestis introitus. Omnis enim profectus Ecclesie ex tempore passionis et resurrectionis Christi cepit, atque exinde sanctitatis eius preconia et Spiritus sancti bona abundantissime profluxerunt. Unde et sequitur: Et erunt ubera tua sicut botri uinee, et odor oris tui sicut odor malorum. Nam predicatio et doctrina eius post remotionem umbre per exhibitionem ueritatis suauior et uberior emanauit, et  post passionem et resurrectionem Christi, multos 241 diuina caritate ita ebrios fecit, ut omnem in eis mundane uoluptatis humorem calore sancti Spiritus excoxerit, et ad celestis uite amorem accenderit.

Ex gutture uero uox egreditur, et idcirco per guttur memoria preceptorum diuinorum, per uocem ipsorum preceptorum predicatio, non incongrue accipitur; nisi enim primo in mente per memoriam teneantur, minime foras per sermonem proferentur; sed huiusmodi uox sermonis malorum odori comparatur, quia sicut per odorem res non tantum presens, sed etiam absens sentitur, sic a tempore passionis et resurrectionis Christi per predicationem Ecclesie, non tantum presentia  Domini ipsius siue sanctorum eius facta et dicta, sed etiam preterita cognita sunt et quotidie legendo et audiendo cognoscuntur. Futura quoque bona seu mala ex his colliguntur, quando et iustorum premia et peccatorum supplicia longe quasi ex quodam intimi tactus odore pensantur. Non autem ad odorem florum, sed malorum uox ista refertur, quia predicatio Ecclesie que nunc per totum resonat mundum non rudis uel tenera, sed matura et perfecta unam fidem credentibus ostendit.


uERS. 9.---Guttur tuum sicut uinum optimum, dignum dilecto meo ad potandum, labiisque et dentibus illius ad ruminandum.

Guttur uero sicut uinum optimum dicitur, quia memoria preceptorum diuinorum mentem sui dulcedine  inebriat, et quod suauiter interius meditando bibit, utiliter exterius eloquendo profundit. Dignum dilecto meo ad potandum. Christus in corpore suo, hoc est in Ecclesia, que cum eo per Spiritum unum efficitur, sicut iustitia, fide et sanctitate refici, ita et potari dicitur; quemadmodum e contrario in infidelibus iustitiam, fidem et sanctitatem esurire atque sitire predicatur. Nam in cruce pendens cum diceret: Sitio , fidem et sanctitatem infidelis populi sitiebat, quia propter eum quasi quodam estu laboris fatigatus fuerat, quem de Aegypto multis signis et portentis duxerat, ante quorum faciem gentes contriuerat, ad quos testamenti sui et legis pactum confirmauerat, quibus terram repromissionis, urbem templumque delegauerat,  pro quorum salute postremo ipsam mortem suscipere non dedignatus fuerat.

Cum ergo sancta Ecclesia, siue sancta quelibet anima, legem Domini die ac nocte meditatur, in mente ipsius Christus quodam dulci meditationis uino potatur, et illius sancta meditatio est quasi suauis et digna Deo potatio. Unde cum sponsus guttur dilecte, hoc est meditationem mandatorum 242 Dei, quasi uinum optimum predicaret, illa laudantis uocem interrumpens, et cooperatrici gratie adgaudens, dignum, inquit, dilecto meo ad potandum, hoc est, dignum quod ipse sua gratia prouehat, et ad effectum perducat.

Quomodo? Labiis et dentibus ruminando: quod  enim secum frequenter meditando intelligit, debet aliis docendo impendere, exponendo tractare, et discutiendo retractare, quod est quasi mundi animalis proprium ruminare. In uno enim corpore Ecclesie quod uniuersus Christus intelligitur, guttur est diuine Scripture meditatio, labia ipsius Scripture pronuntiatio, dentes eiusdem explanatio ueluti grosse littere confractio, et ad spiritualis intelligentie subtilitatem diminutio. Quare ipsi sponso dignum dicitur ad potandum siue ruminandum, quia omnis profectus Ecclesie siue cuiuslibet sancte anime eius muneris est et gratie.


uERS. 10.---Ego dilecto meo, et ad me conuersio illius.

Quandoquidem, inquit, preeunte ipsius dilecti  mei gratia, placeo illi sanctarum Scripturarum meditatione, ergo uolo et iure debeo magis ei appropinquare obediendo, bonis actibus studendo, ceterisque precepta illius annuntiando, ut fiat hoc quod scriptum est: Appropinquate Deo et appropinquabit uobis . Si enim me ad ipsum conuertero, tunc ad me conuersio illius, sicut ipse dixit: Conuertimini ad me, et ego conuertar ad uos : nulla autem mutabilitas in Deo est, ut humano more auerti uel conuerti posse dicatur, sed quidem motus uenientis siue recedentis gratie in homine, quedam conuersio siue aduersio Dei appellatur. Conuersio illius ad nos, est gratie uocantis, iustificantis et glorificantis miseratio, per quam liberum iuuatur arbitrium, et bone uoluntatis intentio ad  boni propositi perducitur effectum. Unde bene primo dicit: Ego dilecto meo, ac deinde, et ad me conuersio illius, quia nostrum est primo bone uoluntatis intentionem ad boni operis studium assumere, illius bona intentione conceptum opus per cooperatricem gratiam ad bonum usque finem perducere. Quodcirca quia promptam in se sentiens uoluntatem de cooperantis sibi adiutorio fiduciam assumit, continuo ad operationis studium accingitur dicens: ueni, dilecte mi.


243 uERS. 11.---ueni, dilecte mi, egrediamur in agrum, commoremur in uillis.

Egrediamur, inquit, quia postquam ad me conuersio tua facta fuerit per cooperantem gratiam libere et secure possum exire, et ad predicationis  officium et ad bone actionis studium, ut omnis mea operatio et a te semper incipiat et per te cepta finiatur: nichil enim boni sine te possumus facere.

Sed quo primo egrediemur? in agrum uidelicet, hoc est gentem Iudeorum que iam habilis est ad suscipiendum semen uerbi Dei, quia iam exarata habet corda per legem scriptam et etiam naturalem, atque ideo magis intelligere potest ex lege et prophetis diuine bonitatis propositum quo decreuit restituere genus humanum. Illis enim primo oportet loqui uerbum Dei , quorum adoptio filiorum est gloria, et testamentum et legislatio, et obsequium, et promissa; quorum patres ex quibus  Christus secundum carnem, qui est Deus benedictus in secula . In hunc ergo agrum diuini uerbi semine conspergendum, egrediamur per predicationis officium, et quia primo credita sunt eis eloquia Dei , prima quoque in eis fidei et diuinorum sacramentorum seminaria iaciamus.

Deinde progredientes, in uillis commoremur, hoc est in gentibus, que a ciuitate Dei, id est Ecclesia, remote sunt, in quibus quia tardiores sunt ad credendum propter insolitam et inauditam fidei predicationem, necesse erit moram facere et frequentius uerbum uite annuntiando ad urbane consuetudinis elegantiam, hoc est ecclesiastice legis obseruantiam reducere. Commoremur ergo inter eas, tu, o dilecte, per gratiam inspirans, ego per predicationem  adiuuans, ut ingenitam eis ignorantiam, et rudis animi simplicitatem crebra eruditione atterentes, nostram ciuilem honestatem et ueram sapientiam infundamus, per quam illius superne ciuitatis felices accole ascribi mereantur.

Cum autem hos duos parietes e diuerso uenientes, Iudeos scilicet et gentiles, in una fide coniunxerimus; non duo, sed unus erit populus, una Domini Sabaoth uinea, que Spiritus sancti opere exculta, non iam labruscas, sed dulces faciet uuas.


uERS. 12.---Mane surgamus ad uineas, uideamus si uinea floruit, si flores fructus parturiunt, si floruerunt mala punica: ibi dabo tibi ubera mea.

244 Ad has autem uineas ex circumcisione et  preputio plantatas, mane surgamus, in exortu scilicet fidei, quando uerus sol in cordibus credentium oriri ceperit et sue sapientie caritate irradiare ea et uirtutis calore accendere: uideamus si uinea floruit, hoc est si iam unus christianorum populus factus initia bonorum operum protulit; si flores fructus parturiunt, hoc est si ipsa initia ad integritatem et perfectionem aliquam assurgere conantur; si floruerunt mala punica, hoc est si tanto Dei amore flagrent, ut non solum mente sed et corpore pro eo pati desiderent.

Ibi dabo tibi ubera mea: postquam enim hos duos populos per unitatem fidei unum fecerimus, et ad boni operis studium promouerimus, tunc ad laudem tui nominis, o dilecte, sacramenta que ex  subtilitate duorum Testamentorum tuo munere cognouimus, eis quoque committemus, quatenus in eis semper et ad maiora uirtutum opera nutriantur, et contra mundi tentamenta roborentur, et ad futura beatudinis bona appetenda magis accendantur. Confidenter quippe predicabo, et preceptorum tuorum precepta  reserabo, quoniam habeo spem fructificandi, et effectum boni operis consequendi. Unde? quia mandragore dederunt odorem.


uERS. 12.---Mandragore dederunt odorem in portis nostris. Omnia poma noua et uetera, dilecte mi, seruaui tibi.

Ipse nempe odor spem mihi affert predicandi, quia credo ex odore illo consequenter prouenire  utilitatem fructus percipiendi. Sed considerandum diligenter que sit ista mandragora, quiue huius mandragore odor. Si ad litteram respicias, mandragora est herba aromatica que ad similitudinem humanorum membrorum formata solo capite caret, cuius uirtus est ut in potum data his quos uigilie premunt, somnum adducat et requiem; porro steriles si ea utantur, concipere faciat.

Si uero spiritualem sensum attendas, mandragora non absurde accipi potest gentilitatis conuersio, que quandiu in sui erroris prauitate agebatur, non inani tantum, sed etiam exitiabili labore fatigabatur; sed postquam conuersa Deum agnoscere cepit, et curis et uoluptatibus rerum secularium minus uigilare imo magis quam dormire, et a prauo  labore huius mundi quiescere didicit; et que prius a bono opere sterilis erat, postmodum fecunda uirtutibus exstitit, impleta prophetia que dicit: Letare, sterilis, que non paris: erumpe et clama, que non parturis, quia multi filii deserte, magis quam eius que habet uirum .

245 Mandragora uero ut diximus cum habeat humani corporis similitudinem, capite caret, quia gentilis populus cum naturaliter ratione uigeret ad discretionem boni et mali, tamen ipsa uis rationis hac in parte in eo hebetata erat, qua Creatorem suum cognoscere non ualebat, quem quia in sui cognitione non habebat, quasi capite carebat. Iudaicus quoque populus per mandragoram significari potest, qui dum ratione per obseruantiam legis  uteretur, caput tamen non habebat, quia Christum suscipere recusabat; sed mandragora ista postmodum odorem dedit, quia que prius per infidelitatem sterilis fuerat, postea credens multos Deo filios generabat. Mandragore ergo odorem dederunt in portis nostris, quia Iudaicus et gentilis populus, te, o dilecte, in celum ascendente, per tuam gratiam et meam predicationem fidei sacramenta susceperunt. Quenam autem sunt iste porte, in quibus credentem populum dicit dilecta odorem dedisse? Nimirum si diligenter consideres, agnoscere poteris per quas portas anima Deum inuenire cupiens paulatim usque ad ipsa cubilis secreta progrediatur: primo namque in homine est animi conceptio, qua concipit id cuius summam  adipisci desiderat, quo concepto quid uel quale sit inuestigat, donec ipsius cognitionem habeat. Cognito autem eo amplectitur, et sic eo ad utilitatem sui utitur, ut omnem eius integritatem ad se quandoque conuertere conetur. Est ergo in unoquoque credituro quedam porta et quasi primus ad Deum introitus, prima fidei in animo conceptio qua uoluntatem credendi accipit, deinde ipsius fidei inuestigatio ut cognoscat quid uel qualiter credere debeat; post quam secundam inuestigationis portam aperitur ei tertia porta, fidei scilicet cognitio, post cognitionem sequitur operatio, sine qua fides otiosa esse decernitur, bene autem operantem Deo coniungit mundi cordis contemplatio.

 Per has ergo portas ad Deum uenire contendentes, in ipsarum portarum introitu, bone uoluntatis odorem spargunt; sed iste odor per secundam portam inuestigate fidei transiens, tertiam quoque cognite fidei iam portam attingens, ac deinde quartam operationis portam percurrens, per quintam demum contemplatiue dulcedinis portam ad ipsa interiora celestis sponsi secreta illabitur. Cum ergo mandragore dant odorem in his portis, euidens est quod Deum querentes anime ad fructum boni operis iam maturescunt. Digna ergo gratulatione sponsa 246 dilecto alludit dicens: Mandragore dederunt odorem in portis nostris, quia dum Ecclesia filiorum suorum profectum intendit, competentes Deo gratiarum actiones persoluit. Unde magis ad  predicationem accingitur, quia in eorum cordibus proficere se sperat, quos ad Deum toto corde conuersos esse considerat. Ipsum uero profectum suum non suo labori et industrie, sed diuine gratie imputat dicens: Omnia poma noua et uetera, etc., dilecte mi, seruaui tibi. Ad tuum, inquit, honorem seruaui, o dilecte, omnem fructum sanctitatis, quem ex ueteris uel Noui Testamenti institutione cognoui, siue quem ex preceptorum informatione didici, siue quem ex Patrum uita et floribus informando collegi. Tui enim hoc est muneris, non mei laboris, uel quod ipsa bene uiuendo et docendo profeci, uel quod alii meo exemplo siue doctrina proficere potuerunt. Siue, ut alio modo dicam, Omnia poma noua et uetera seruaui tibi, quia omnia que in  ueteri Testamento mysterialiter facta et dicta, in Nouo autem realiter exhibita leguntur, de tua natiuitate, passione, resurrectione, et ascensione, scripta docui et exposui, cunctisque legentibus et audientibus fructum in eis fidei et bone operationis ostendi.



247 CAPUT uIII.


uERS. 1.---Quis mihi det te fratrem meum, sugentem ubera matris mee, ut inueniam te foris, et deosculer, et iam me nemo despiciat.

Si sensum allegoricum inspiciamus, potest uox ista referri ad illos sanctos, qui ante aduentum Domini magno desiderio estuabant uidere quod a patriarchis et prophetis diu predictum nouerant et ipsi in spiritu preuidebant futurum, uidelicet  incarnationem Christi per quam uniuersalem mundi salutem prouenire non dubitabant. Dicat ergo antiquus ille sanctorum populus desideratiuo locutionis modo: Quis mihi det te fratrem meum sugentem ubera matris mee: fratrem, inquam, meum propter humane carnis susceptionem, siue generis cognationem, sugentem ubera matris mee, hoc est natum et nutritum in synagoga Iudeorum. Et quare hoc desiderio? ut inueniam te, inquit, foris et deosculer, hoc est ut in carne te aperte uideam et amplectar, quem in diuinitatis secreto uidere non possum: et iam me nemo despiciat, imo potius ueneretur et diligat propter specialem tam generose sobolis de mea carne nascentis nobilitatem; apprehendam autem  et ducam in domum matris mee, quia hoc tue dignationi placuit, ut in sola gente Iudeorum carnis tue presentiam exhiberes et miraculorum tuorum potentiam demonstrares. Ubi ergo me docebis et uerbis et factis, quid in figura, quid in ueritate intelligere debeam et quod ipse sis finis precepti ad iustitiam omni credenti . Sed quantum doctrine tue suauitate proficiam! Dabo tibi poculum ex uino condito, quia quasi potaberis delectatione fidei et operationis mee, quam tibi offeram ex nomine Patris et Filii et Spiritus sancti, et uirtute fidei, spei et caritatis. Sicut enim uinum conditum ex tribus principaliter constat, hoc est uino, melle, atque pigmentis, ita mens mea ex tuorum doctrina sermonum conditur fide sancte Trinitatis, siue, ut  dictum es., uirtute fidei, spei 248 et caritatis. Dabo quoque mustum malorum granatorum meorum, quia predicatio tua siue operatio pariet in me anime a uitiis expurgate nouitatem et suauitatem ex feruore caritatis et studio multiplicium uirtutum.

Porro si moralem sensum consideremus, unicuique fideli anime uocem istam optabimus, que sane Scripture intenta se ipsam scientia et alios uerbo exhortationis edificat: que enim sacre Scripture scientiam habere desiderat tota animi auiditate his uerbis ad Deum clamat: Quis mihi det te fratrem meum sugentem ubera matris mee? Ut quid te fratrem appello, nimirum et propter participationem humanitatis, et propter gratiam adoptionis, qua te ipsum fratrem nominas dicens: Ite, nuntiate fratribus  meis , et: Quicunque fecerit uoluntatem Patris mei, ipse meus frater, soror et mater est . Quis ergo mihi det te fratrem meum, ut mecum sis, et mecum labores per cooperatricem gratiam, te dico sugentem, hoc est sugere facientem, ubera matris mee. Hoc enim eo locutionis modo dictum fit, quo et alio loco Scriptura utitur: Ipse enim postulat pro nobis gemitibus inenarrabilibus : postulat dicens, pro eo quod est postulare faciens.

Que autem sunt ubera matris mee, et cuius matris mee? Profecto ubera matris mee dogmata sunt sancte Ecclesie, que ex utriusque Testamenti paginis mentis mee infantiam nutriunt, et in robur uirilis intelligentie producunt. Utquid uero tantopere  te mecum esse desidero? ut inueniam te foris et deosculer: quid est hoc? Ubi enim lates quando foris non es? nimirum in nube diei, hoc est in obscuritate et subtilitate spiritualis intelligentie, quam postquam illuminatione ignis tui, id est Spiritus sancti, accepero, profecto te qui intus latebas, foris inuenio, cum autem te inuenero, deosculor, hoc est totis mentis mee lacertis amplector, quia tantum in percepto munere intelligentie delector, ut libeat cum Propheta dicere: Quam dulcia faucibus meis eloquia tua, super mel et fauum ori meo! 

Iam uero tuis amplexibus sic me inherentem et sancte Scripture mysteria sapienter eloquentem,  nemo me despiciet, quia, sicut Scriptum est: Sapiens implebitur benedictionibus et uiuentes illum laudabunt , et: Sapiens in populo hereditabit honorem, et nomen illius erit uiuens in eternum ; et iterum: Os prudentis queritur in Ecclesia et uerba illius cogitabunt in cordibus suis . Nemo ergo me despiciet, quia audiunt quod unctio tui Spiritus docet me de omnibus , imo cadentes in terram adorauerunt Dominum, pronuntiantes quod uere Deus in nobis sit .


uERS. 2.---Apprehendam te et ducam in domum matris mee. Ibi me docebis, et dabo tibi poculum ex uino condito, et mustum malorum granatorum meorum.

 249 Tantum autem placet hec dulcedo palato cordis mei ut te hoc modo inuentum, sola ad meam utilitatem tenere nolim, uerum potius, apprehendens ducam te in domum matris mee, familiam scilicet sancte Ecclesie, ut quod ex tua gratia intelligo, hoc fratribus meis audire et discere cupientibus cum beneuolentia communicem.

Ibi ergo me docebis, quia quo plus alios docuero, tanto amplius cum eis disco: plus enim confert collatio, quam lectio. Et dabo tibi poculum ex uino condito, quia sic docendo, uel conferendo, exponam figuram legis cum ueritate et gratia Euangelii siue sensum historicum cum allegoria et moralitate conditum, et hoc poculum tibi dabo, quia omnem hanc scientiam ad tuum honorem et gratiam conferam.

 Dabo tibi quoque mustum malorum granatorum meorum, quia dum sanctorum patientiam, et multiplicem uirtutum laborem predico, ipsa quoque exemplum laboris et patientie ipsorum accipio, que tamen omnia nec ipsorum, nec mee potentie, sed tue pietati et gratie ascribo.

Igitur tanta dilecti mei et fratris mei presentia, mecumque commorantis dulcedine et gratia, quasi ab omnibus mundi huius uoluptatibus et curis abrepta, ad uos, o filie Ierusalem, conuertor, et quid in me habeam proposito denuntio quantaue ei caritate coheream ostendo. Quid, inquiunt, hoc est? Leua, inquit, eius sub capite meo.


 uERS. 3.---Leua eius sub capite meo, et dextera illius amplexabitur me.

Bona enim omnia temporalia ab eo mihi concessa amore eternorum bonorum postpono, ipsa uero eterna tota mente concupisco, et ad illa peruenire tota animi uirtute propono. Licet enim in sinistra eius sint diuitie et gloria , quantum ad utilitatem et pulchritudinem creature qua homo ad cognitionem sui Creatoris ducitur, ut non sit inexusabilis, longitudo tamen dierum in dextera eius est , non que finiatur, sed que immutabiliter in sui beatitudine consistat.

Leua ergo eius sub capite meo erit, sed dextera eius amplexabitur me, quia temporalium memoria me tenebit, non tamen ad sui delectationem et  unum perpetuum, eternorum uero desiderium totam me circumdabit, adeo ut omnes sensus meos in sui studium conuertat, et ea que retro sunt obliuisci, atque in ea que ante sunt totam me extendere compellat. .

250 uerum quia hec agit sponsus, qui piis animi studiis atque profectibus gaudet, atque eius deuotionis et pure intentionis dulcedine delectatur, adiuro uos, inquit, filie Ierusalem, etc.


uERS. 4.---Adiuro uos, filie Ierusalem, ne suscitetis, neque euigilare faciatis dilectam, donec ipsa uelit.

Nolite, inquit, filie Ierusalem, dilectam a tam utili et honesto proposito suo abducere, aliqua rerum transeuntium cura, importune ei suggerendo  uestram uel sui ipsius necessitatem circa exteriora, que non permittunt liberum esse animum ad appetenda et perfecte conseruanda sancte contemplationis otia, sed hoc magis eius iudicio relinquite, que ex unctione mei Spiritus docetur ; hanc habete discretionem, ut sciat quando sit utile nunc diuinis rebus insistere, nunc uestre infirmitati condescendere. Siue dilectam futuram nullo modo suscitetis, neque euigilare faciatis, compellendo minis uel promissionibus, quia Deus coacta seruitia non approbat, quin potius eam sue relinquite uoluntati, quia scriptum est: uoluntarie sacrificabo tibi , et, Qui sponte se offerunt Domino, benedicuntur a Domino : Nemo autem uenit  ad me, nisi Pater qui misit me, traxerit eum . Si enim trahitur uenit, si non uenit non trahitur: ergo non compellatis eam donec ipsa uelit: tunc enim acceptabile Deo erit boni operis sacrificium, si bone uoluntatis condimento fulciatur.

uos autem, dilectissime sorores, quas aliquantulum morosius et prolixius pars Cantici huius sua modulatione tenuit, istam quasi extremam in depositione uocem attendite, considerantes quam acceptum Deo et dulce sit anime in sancte conuersationis proposito quiescere et in diuina contemplationis studio dormire; et e contrario quam periculosum, quamque Deo aduersum, de hoc uos proposito aliqua occasione abducere, et ad rerum temporalium curam detorquere.



LIBER QUARTUS.


 251 Si tantum paruitatis mee studium in hoc precipuo genere Cantici apud uestram dilectionem profecisset, ut toto spiritu concitate, post positis temporalium curis cum Apostolo dicere possetis: Orabo spiritu, orabo et uirtute; psallam spiritu, psallam et uirtute , multum profecto cor meum exsultaret in Domino, quia non parua hec mea esset gratulatio dicere cum Apostolo: Gaudium et corona mea uos estis in Domino . Si  enim ad modum cantationis mee, iam aliquantulum frondetis in Domino, bene collaudatis canticum, quia hoc nimirum est laudare canticum, canticum experiri et modum. Que autem uis est cantici huius? secundum nomen eius quod dicitur Canticum canticorum, precellentius et sublimius ferre mentem ad amorem sui Conditoris et perfecte ab ea deponere quidquid ad huiusmodi speculationem ex mundi potest rebus obstare. Si ergo istam  aliquantulum experte estis, dicat uobis concordia et harmonia carnis et spiritus quos inuicem sibi non aduersari, est pulchre canere et recte modulari. Si ancilla seruit libere, hoc est, si caro consentit rationi, non est melior, neque suauior concentus, qui summe placeat Diuinitati, hoc nempe est cantare canticum nouum et huiusmodi laus est in Ecclesia sanctorum . Siquidem laus Dei est pia uita et conuersatio sanctorum, quia hoc suum tale uiuere habent ex Dei gratia et benignitate: inde Deus laudandus est, non ipse homo, quia non hoc est opus hominis, sed opus Dei ipsum hominem iustificantis.

Quid enim est canticum nouum, nisi uenerabile Noui Testamenti mandatum? Quid est canticum nouum  cantare, nisi ueterem hominem exuere et nouum induere? Exuite, inquit Apostolus, ueterem hominem, et induite nouum qui secundum Deum creatus est in iustitia et sanctitate : ergo iustum et sanctum esse profecto est canticum nouum cantare, omnis enim sanctitatis perfectio ex euangelice institutionis agnoscitur instrumento. Nam cum lex dicat: Non occides, Euangelium docet sine causa non irascendum; et cum lex 252 dicat non mechandum, Euangelium docet, nec in concupiscentia peccandum . Talis utique sanctitatis perfectio nimirum noui cantici est modulatio. Hoc canticum nouum cantat Ecclesia sanctorum, et huiusmodi decantatione frequenti peruenit ad decantandum  Canticum canticorum. Quid nempe est Canticum canticorum cantare, nisi Dominum tota mente, tota anima, tota uirtute diligere? Sicut enim Canticum canticorum dicitur, quod omnia alia sua dignitate superet cantica, ita caritas dici potest uirtus uirtutum, quod omnes sui excellentia superat uirtutes.

Si ergo uos, o dilecte sorores, uere et sincere Dominum diligitis, profecto Canticum canticorum cantatis; et quia laus est in Ecclesia sanctorum, in uobis certe laus Dei erit, que, ut credimus, Ecclesia sanctorum estis. Benedicite ergo Dominum in operibus suis et cantate illi in canticis labiorum uestrorum, et cytharis . Quecunque enim in uobis religionis et sanctitatis insignia sunt, eius  profecto opera sunt, in quibus eum benedicitis quando hec omnia non uestre industrie sed eius gratie ascribitis.

Unde illi cantare debetis in canticis labiorum et cytharis, ne de uobis dicatur: Populus hic me labiis honorat, cor autem illorum longe est a me . Quid enim est cantare in canticis labiorum et cytharis? Nonne cum Dominum laudat uox et uita? tunc enim bene concinunt labia et cythara. In cythara autem extenduntur chorde de mortuorum animalium uisceribus facte, que ita in ligno diuerso aptantur modo ut diuersam reddant uocem secundum tensionem et mensurarum diuersitatem. Quid ergo in cythara, nisi mens iusti potest designari? in qua ex mortuorum animalium uisceribus facte extenduntur chorde, quia in  ea uitiorum mortificationes, quas ex sanctorum Patrum de hac uita subtractorum dictis et scriptis, siue gestis didicit, presentantur, quibus ita sensus suos interius exteriusque castigat, ut in auribus Domini Sabaoth dulci modulatione carnis et Spiritus concordiam deprimat. Diuersitas autem quedam uocum ibi quodammodo denotatur, quandiu alio modo mortificatio superbie, alio modo luxurie, alio iracundie atque alio auaritie agitur, recte pulcherrima quadam harmonia mens Domino Deo suo canticum nouum, imo Canticum canticorum, delectabiliter personare uidetur: in canticis ergo labiorum et cytharis canitis, quando et uoce et opere Domino Deo uestre sanctitatis officium impenditis. Si ergo ad uocem cantici huius mens uestra aliquandiu excitata est, ut credimus,  ad amorem celestis sponsi, et si aurem cordis promptam habetis, ad huiusmodi concentum magis ad ea que restant uestra nos deuotio animabit. Nemo enim inuito auditori libenter refert.

Extremam ergo partem quasi finalem huius Cantici chordam Spiritu sancto digitos mentis regente tangere incipiam et in ea totam 253 promissi tetrachordi consonantiam, Domino adiuuante, deponam.


uERS. 5.---Que est ista que ascendit de deserto, deliciis affluens, innixa super dilectum suum? Sub arbore malo suscitaui te; ibi corrupta est mater tua, ibi uiolata est genitrix tua.

Si uocem istam Ecclesie admirantis de conuersione  Iudee ascribam, absurdum non erit; quia profecto fuit mirandum populum dure ceruicis et indomabilis cordis, post passionem Domini cui credere multis signis Diuinitatem eius attestantibus noluit, quin potius post multas ei illatas iniurias cruci afflixit, subito predicantibus apostolis uiam salutis arripuisse et noue legis dogma suscepisse.

Miratur autem et non sine causa quia magnopere attendit, quod de deserto ascendit, quod deliciis affluens, quod innixa super dilectum ascendit. Desertum enim quoddam Synagoga fuit propter infidelitatem a Deo derelicta, sicut de ea per prophetam comminatur, Et derelinquetur, inquiens,  filia Sion sicut umbraculum in uinea et sicut tugurium in cucumerario, sicut ciuitas que uastatur . Et Dominus in Euangelio: Relinquetur, inquit, uobis domus uestra deserta . De hoc ergo deserto Iudea, quando credidit, per fidem ascendit, quia de illo ualloso et infirmo carnalis obseruantie intellectu ad spiritualem et sublimem euangelice institutionis formam transiuit. Ascendere autem non potuit nisi deliciis affluens, quia ad illam noue intelligentie et gratie sublimitatem peruenire non potuit, nisi per uirtutum affluentiam, et sancte caritatis abundantiam. Sed his uirtutum deliciis affluere non potuit, nisi super dilectum sancte Ecclesie, hoc est Christum inniteretur, quia sine cooperante eius gratia, nulla potuerunt  ei prouenire sanctitatis et fidei preconia.

Porro alio modo si ad unamquamque sanctam animam respicias, superiora diligenter attende, ubi dilectus filias Ierusalem adiurat, ne suscitent neque euigilare faciant dilectam donec ipsa uelit. Quid enim putas in hac sua dormitione dilectam consecutam fuisse, ut tantopere dilectus prohibeat iam suscitari et euigilari? Quid, inquam, omnipotens Deus, tam pulchrum, tam delectabile, tamque gratiosum sibi in hac eius dormitione attendit. Nimirum si recte consideres, magnum quiddam et honestum ac admiratione dignum dulcissimus iste dilectus placabili dignationis sue uultu intendit. Miratur enim ascendentem, locum quoque ascensionis,  ascendentis habitum et ascendendi presidium. Que est ista quasi dormientis et quiescentis ascensio, nisi de terrenis ad celestia, de mundo ad Dominum contemplatiua subleuatio? uerum quia multum iuuat ascensionem istam animi et corporis solitudo, nam alia ab alia iuuatur, quandoquidem mentis defenditur solitudine corporis, parumque prodest solitudo corporis, si circa mundi strepitum 254 uersatur animus omnipotens Pater sereno pietatis intuitu, de deserto ascendentem animam miratur dicens: Que ista que ascendit de deserto? Que est ista? inquit, »que ascensiones in corde suo disposuit, in ualle lacrymarum ,« ascendens de deserto, hoc est solitudine mentis mundi  huius strepitum contemnentis et in quiete Spiritus dormientis meorumque mandatorum solummodo obseruantiam eligentis? Ex hoc enim sequitur ut eum concipiat habitum, quo uideatur deliciis affluere, quia hoc confert obseruantia mandatorum meorum, ut uirtutum deliciis affluat, nec est aliud uirtutibus affluere, quam mea precepta seruare. Quidquid enim uirtutis esse uel dici potest, hoc totum in meorum preceptorum catalogo continetur. Sed unde habet hoc posse, uidelicet ascendere, deliciis affluere? Nunquid a se ipsa? Minime, quia infirma et debilis est omnis anima sine cooperatrice gratia. Quis est autem iste dilectus? Filius, inquam, meus de quo uobis dixi: Hic est Filius meus dilectus, in quo mihi complacui . Quia ergo super eum innixa fuit, quia eius uestigia secuta est, seruando et pro posse imitando que ille per carnem exhibuit et docuit agendo et loquendo, ideo mente ascendere, et deliciis uirtutum affluere potuit.

Alio quoque modo intelligere absurdum non erit, uidelicet ut desertum presentem uitam, delicias uero istas quibus dilectus affluens ascendit, sacram Scripturam accipiamus. Cur enim sacra Scriptura delicie non dicantur, in qua tante diuersitates intelligentie ad profectum anime ueluti una mensa diuersa ciborum fercula inueniuntur: sicut enim inter diuersa fercula, cibus cibo delicatior est, ita in sacra Scriptura inter diuersas intelligentias sensus sensu subtilior est: ibi enim legentes, modo  uelut grossior cibus nuda pascit historia, modo sub textu littere medullitus quasi subtilior cibus moralis reficit allegoria, modo ad altiora suspendens uelut singularis et electus cibus suauiter mentem afficit contemplatio. Quisquis enim deliciis affluit, in quadam sui remissione resoluitur, atque a laboris studio quasi ex lassitudine relaxatur: quia nimirum anima cum interius deliciis abundare ceperit, terrenis iam desideriis incubare minime consentit, sed amore Conditoris capta, et suaui captiuitate libera ad contemplandam speciem eius deficiendo suspirat, et quasi lassescendo conualescit, quia dum sordida opera portare iam non ualet, ad illum per quietem properat quem amat interius. De deserto ergo uite presentis seculi anima deliciis  affluens ascendit, quia dum sanctarum Scripturarum 255 mysticis intelligentiis pascitur, ad superna quotidie contemplanda subleuatur.

Que tamen super dilectum innixa describitur, quia nisi ipsa sacre Scripture studiose inuestigando adhereat, minime ad illa sublimia Spiritualis intelligentie capienda ascensionis sue gradum subleuat: super dilectum quippe suum mens sacre Scripture intenta innititur, quia dum in ipsa Scriptura Deus inuenitur et agnoscitur, quasi super ipsum mens agnoscentis et diligentis inclinatur.

uox ergo ista potest esse Ecclesie de profectu cuiusque sancte anime exsultantis et dicentis: Que est ista que ascendit de deserto, deliciis affluens, innixa super dilectum suum? Ac si aliis uerbis dicat:  Que est ista que tanto studio dilecto meo Domino Iesu Christo meditatione sanctarum Scripturarum intenta adheret, ut earum mysticis intelligentiis, ueluti quibusdam deliciis affluens, ad amorem uite eterne per contemplationem potens sit ascendere.

Quare mox subiungit: Sub arbore malo suscitaui te: ibi corrupta est mater tua, ibi uiolata est genitrix tua.

Postquam dilectus dilectam, hoc est fidelem animam, pro uirtutis statu et habitu ipsius munere collato approbauit, repente ad eam ipsam facit apostropham, reducens in memoriam boni status uictoriam, quatenus in maiorem diuine caritatis coalescat  gratiam. Sub arbore, inquit, malo suscitaui te: ac si diceret: Si animaduertis quid in primo parente fueris, unde cum toto humano genere quasi ex traduce contraxisti culpam, non frustra mihi studiosius adherebis, cum attendis qualem te modo fecerim, uel quantam contulerim gratiam. Sub arbore enim malo suscitaui te, quia ut in mea perseuerares gratia, conditionis tue tibi formam pretendi, et ut sub mea disceres esse potestate, obedientie te lege constrinxi. Quando enim dixi ad Adam: De omni ligno paradisi comede, de ligno autem scientie boni ac mali ne comedas ; quasi adhuc tepidum et ignarum suscitaui, et monui ad rationis bene utende officium, ut disceret se aptare ad discipline et obedientie studium; sed quid?  transgressus est preceptum et contempsit discipline et obedientie bonum.

Ibi ergo corrupta est mater tua, ibi uiolata est genitrix tua. Quomodo? Eua seducta et uiolata est, persuasit uiro et presumpserunt ambo de ligno uetito. Corrupta est ergo et uiolata sub arbore malo mater siue genitrix tua: corrupta in exteriorum sensuum incontinentia, uiolata per consensum spiritus et anime, in inobedientie culpa; uidit enim et concupiuit, obediuit serpentis persuasioni et tangens de fructu uetito comedit et uiro comedendum porrexit . 256 Hoc ergo peccatum postquam consummatum fuit, mortem generauit , et huius mortis pena quasi de hac priorum tuorum parentum radice progressa, in totius humani generis  posteritatem est diffusa.

Igitur in primis parentibus tuis te suscitaui, et ad uirtutum studia prouocaui, sed tui in ipsis parentibus tuis magis ad uitia declinasti, et morti obnoxia fieri non timuisti.

uerum cum tali modo perdita esses, quis te saluti restituit? quis te talem qualis modo uideris fecit? Nonne ego pro te mortem suscepi et te ab illa morte redemi? Nonne iterum te sub arbore malo, hoc est sub crucis ligno, suscitaui, et ad tantam uite honestatem et pulchritudinem erexi?

Sed ut hanc uite honestatem et pulchritudinem inuiolatam custodias, necesse habes ut in mea caritate forti animo persistas.


 uERS. 6.---Pone me ut signaculum super cor tuum, ut signaculum super brachium tuum: quia fortis est ut mors dilectio, dura sicut infernus emulatio; lampades eius lampades ignis atque flammarum.

Duo hic signacula proponit dilectus dilecte, unum uidelicet super cor ponendum, alterum super brachium. Quid enim sunt hec duo signacula, cordis scilicet et brachii, nisi custodia cordis et custodia operis? De signaculo enim, hoc est de custodia cordis scriptum est: Omni custodia custodi cor tuum, quoniam ex ipso uita procedit : de signaculo uero, hoc est de custodia operis, scriptum est: In omnibus operibus memorare nouissima tua et in eternum non peccabis .

 Et bene hec duo homini in omni uita sua necessaria sunt, primaque custodia si neglecta fuerit altera perit; nam sicut bonus homo de bono thesauro cordis sui profert bonum, ita malus homo, de malo thesauro cordis sui profert malum . Quidquid enim foras in opus procedit in corde prius conceptum est, atque ideo si cordis custodia negligitur, ne ratione regatur, quidquid foris in opere ostenditur, irrationabile iudicatur. Si cor ratione componitur, honestum est quod inde in opus profertur, quia secundum statum uel qualitatem mentis, omnis actio uel bona uel mala intelligitur agentis.

Quid est ergo quod dicit sponsus sponse: Pone me ut signaculum super cor tuum, ut signaculum super  brachium tuum? Que custodia potest esse tuta et secura sine Deo? Nisi enim Dominus custodierit ciuitatem, frustra uigilat qui custodit eam : ideoque Psalmista precatur: Custodi me, Domine, ut pupillam oculi; sub umbra alarum tuarum protege me . Quia uero sicut nichil boni operis absque eo inchoari, 257 sic nec perfici potest, dicit idem Psalmista: Nisi Dominus edificauerit domum, in uanum laborant qui edificant eam : Idcirco etiam necesse est, ut signaculum Dei super brachium ponatur, ne boni operis edificatio destruatur.

Recte ergo sponse dicitur: Pone me ut signaculum super cor tuum, ut signaculum super brachium tuum, quia non potest recta cogitare uel facere,  nisi diuina gratia aspirante et gubernante; neque hec ad finem perseuerando producere, nisi eadem gratia se custodiente. Quando enim clausa et quasi signata sunt opera sanctitatis, ne aliqua prauitate corrumpantur, tunc reuera signaculum Dei super cor et brachium anime cuiusque positum non inconuenienter accipitur.

Siue dicamus signaculum Dei sanctitatis impressionem que super cor et brachium cuiusque anime sancte et iuste cupientis uiuere ponenda est. Quando enim uita et conuersatio siue doctrina Domini Iesu Christi imitanda, siue obseruanda sancte anime proponitur, recte signaculum eius super cor et brachium eius figitur, ut sicut portauit imaginem terreni portet et imaginem celestis .  Nonne cum Dominus diceret discipulis suis: Discite a me, quia mitis sum et humilis corde , quasi dicere uidetur: Ponite me ut signaculum super cor uestrum? Ibi enim quasi figuram mansuetudinis et humilitatis cordibus eorum impressam relinquere uoluit; at uero cum diceret: Exemplum dedi uobis, ut quemadmodum ego feci, ita et uos faciatis , nonne uisus est dicere: Ponite me ut signaculum super brachium uestrum? Ibi enim eis relinquere uoluit figuram quamdam et imaginem bone operationis et officiose caritatis, quam et ipsi postea suis auditoribus docendo et operando imprimerent. Unde et Apostolus ad Philippenses scribens, et signaculum siue sigillum sanctitatis ex sua mente  eorum mentibus imprimere uolens: Fratres, inquit, quecunque sunt uera, quecunque pudica, quecunque iusta, quecunque sancta, quecunque amabilia, quecunque bone fame, si qua uirtus, si qua laus discipline, hec cogitate, que et didicistis, et accepistis, et audistis, et uidistis in me, hec agite, et Deus pacis erit uobiscum .

Dicit ergo sponsus, id est Christus, sponse sue, hoc est fideli anime: Pone me ut signaculum super cor tuum, ut signaculum super brachium tuum; ac si ei aliis uerbis dicat: Quidquid in mea doctrina, quidquid in meis operibus legis, in mente tua repone, et actibus comple, ut ex eis formam et imaginem sanctitatis accipias, per quam 258 omnem ueteris hominis figuram, quam sub arbore  malo peccando assumpsit, deponas. Et quare? quia fortis est ut mors dilectio.

Bene et congrue cum premisisset dilectus dicens: Pone me ut signaculum super cor tuum, ut signaculum super brachium tuum, continuo subdit, quia fortis ut mors est dilectio, dura sicut infernus emulatio, quia cum ipse Deus sit caritas, sicut Ioannes dicit , Deum super cor ponere, est eius caritatem habere, super brachium uero ponere, est per eamdem caritatem bonum operari, quia sicut scriptum est: Fides per dilectionem operatur . Charitas autem est radix omnium uirtutum, quia sicut de una radice multi rami prodeunt, ita de una caritate multe uirtutes generantur. Si ergo sola caritas multas uirtutes generat, et nemo uirtutes  in se nutrit nisi qui Deum diligit, profecto caritatem habere, Deum est habere, atque idcirco ipsius super cor et brachium posito signaculo, bona et honesta est per dilectionem operatio.

Quid est autem quod Deum incarnari et mori fecit, nisi caritas? Sic enim Deus dilexit mundum ut Filium suum unigenitum daret, ut omnis qui credit in ipsum non pereat, sed habeat uitam eternam : itaque, ut signaculum super cor et brachium suum, unaqueque fidelis anima Deum ponit, quando ad imitationem ipsius sicut ipse pro ea animam posuit, ita ipsa pro eo laborare, et si causa poposcerit, mortem quoque subire non dubitet. Unde bene ipsa dilectio fortis ut mors dicitur, quia mentem que uere Deum diligit tanta ui accendit,  ut pro eo mori non dubitet, quem aliquo amore rei secularis offendere timet. Ipsa enim caritas quem perfecte possederit, ab amore rerum secularium funditus occidit. Fortis ergo est ut mors dilectio, quia sicut mors uitam temporalem perimit, ita dilectio Dei in mente iusti amorem huius mundi interficit, et quem intus perfecte caritas imbuerit, ad exteriora omnia carnaliter appetenda uelut insensibilem reddit.

Dura quoque sicut infernus emulatio est, quia imitatio operum Christi tam ualida est a peccatis hominem absoluere et iustificare, sicut infernus ualidus est peccatores cruciare: que tamen emulatio ex ardore caritatis procedit, que tantam uim doloris  ex desiderio superne [felicitatis] importat, sicut infernus ex recordatione malorum suorum peccatoribus quos cruciat.

Unde subditur quia lampades eius lampades ignis atque flammarum, ut in electorum cordibus ipsa caritas non simpliciter calor sed ignis et flamma esse intelligatur.


uERS. 7.---Aque multe non potuerunt exstinguere caritatem, nec flumina obruent illam; si dederit homo omnem substantiam domus sue pro dilectione, quasi nichil despiciet eam.

Quia tanta uis eius est in mente cuiusque sancti, ut sicut 259 immensum ignem aque non possunt exstinguere, ita feruorem caritatis a mente sancti multe tribulationes mundi non possunt auferre.  Unde quidam qui hoc igne caritatis ardebat dicit: Quis nos separabit a caritate Christi, tribulatio an angustia, persecutio an fames, an nuditas, an periculum, an gladius? Sed in his omnibus superamus propter eum qui dilexit nos. Certus sum enim, quia neque uita, neque mors, neque angeli, neque principatus, neque potestates, neque uirtutes, neque dominationes, neque creatura aliqua poterit nos separare a caritate que est in Christo Iesu Domino nostro .

Unde recte subditur, quia si dederit homo omnem substantiam domus sue pro dilectione, quasi nichil despiciet eam.

Cur enim sancta anima pro amore Dei omnem substantiam suam non despiceret, que semetipsam  ita despicit, ut propter eamdem caritatem Dei, mortem non timeat? Si enim omnia illa que Deus non est, causa dilectionis eius despicit, quid est quod eidem dilectioni preponere possit? Cumque nichil sit in celo quod caritati que Deus est, ipsa preponat, profecto non parum sed nichil est si omnem substantiam propter eam despiciat. Sequitur ergo summum bonum esse caritatem, si nullum bonum ei preponi potest.


uERS. 8.---Soror nostra paruula est et ubera non habet; quid faciemus sorori nostre in die quo alloquenda est?

Supra dilectus caritatis eminentiam commendauerat, et quale uel quantum bonum ipsa caritas esset, ostenderat; quomodo ad eam pertingi  possit nunc demonstrare intendit: quia cum tante sit excellentie, tante dignitatis, non facilis est uia apprehendere illam, et tenere in pace perpetue securitatis. Necessarie ergo sunt ad eam obtinendam constantia uel fortitudo animi, scientia Scripturarum, et perseuerantia boni operis. Quare dicit dilectus de dilecta, hoc est Ecclesia, siue qualibet sancta anima quam sororem appellat, propter fidem et bonam operationem, quia paruula sit et ubera non habeat; datque protinus consilium, quid pro hac imperfectione sit agendum.

Soror, inquit, nostra paruula est: unde paruula est? Quia adhuc tenera est in fide, in sensu, in uerbo et ratione, in mentis fortitudine et bone uite  actione. Et ubera non habet. Quomodo ubera non habet? intellectum sacre Scripture, que in duobus Testamentis continetur, nondum habet, quia quamuis legat et audiat quod 260 littera ostendit et sonat, nondum tamen scientiam spiritualis intelligentie accepit, in qua omnis uis et ratio recte loquendi et disputandi consistit, sine qua nec docendi, nec predicandi uirtus obtineri potest. Quapropter prius euacuare debet que sunt paruuli , et ad perfectionem tendere credendo et operando, ut postquam ubera habuerit per integram cognitionem duorum Testamentorum, tum demum officium docendi et predicandi congrue arripere possit.

Quid ergo faciemus, inquit, sorori nostre, in die  quando alloquenda est? Cum soror nostra adhuc paruula sit, atque ideo alloqui non possit, crescat tamen quotidie, et ad perfectionem cupiat peruenire, quando tempus eam alloquendi uenerit ut dicatur ei: Surge, propera, amica mea, ostende mihi faciem tuam, sonet uox tua in auribus meis , quale inueniemus consilium in die discretionis iam habite, intelligentie quoque et scientie, ac uite honeste?


uERS. 9.---Si murus est, edificemur super eum propugnacula argentea: si ostium est, compingamus illud tabulis cedrinis.

Due sunt prelatorum qualitates, una eorum qui publice predicationis officio intenti, contra hereticos et quosque reprobos, se quasi murum pro domo  Isrel, id est Ecclesia, opponunt . Altera eorum qui solum officium doctoris gerentes et contemplatiue uite inherentes subiectos suos ad bone actionis studium uerbo et exemplo accendunt, quibus sunt quasi ostium, quando eis introitum regni celestis recte docendo et bene operando ostendunt.

Quid ergo faciamus sorori nostre, in die tali quando alloquenda est, et admonenda ut iam surgere incipiat ad predicandum siue docendum? Duo eam oportet habere huic officio necessaria, murum uidelicet et ostium, ut sit constans et docta, hereticis resistens et populum Dei erudiens: murum enim habebit pro defensione, ostium pro introductione.

 Si ergo murus est, quid faciemus? Aedificemus, inquit, super eum propugnacula argentea: propugnacula enim sunt necessaria contra hostium insidias; sed quare argentea? quia eloquia Domini argentum igne examinatum . Propugnacula ergo argentea diuinorum eloquiorum sunt munimenta, que in mente predicatoris per scientiam sanctarum Scripturarum sunt edificanda. Si, inquit, murus est, edificemus super hunc murum propugnacula argentea; si, inquit inter aduersa et prospera spiritum habet fortitudinis 261 et tante constantie ut quasi murus stet pro iustitie defensione, demus ei etiam sanctarum scientiam Scripturarum, ex quarum sententiis uelut quibusdam propugnaculis,  contra hereticorum siue peruersorum hominum prauitates dimicare et ueritatis rationem defendere possit.

Porro si ostium est, et ad hoc studiosa inuigilat, ut auditores suos uerbo uite erudiat, et ad bonum uiuendi modum introducat, quid faciemus? Conpingamus, inquit, illud ostium tabulis cedrinis; pictura enim litteras nescientibus pro lectione est. Que est ergo materia picture huius, que in hoc ostio ponenda est; nisi uita et conuersatio sanctorum? Quando enim quisque prelatus, causa edificationis subiectis suis proponit exempla sanctorum, profecto in eorum mentibus quasi pingit quid amare, quid timere, uel qualiter uitam suam ad eorum imitationem componere debeant.

 Unde et ipsa pictura tabulis cedrinis dieitur cumponenda; cedrus quippe imputribilis est nature, et idcirco tabule cedrine recte sancti intelliguntur, quia nulla uitiorum putredine corrumpuntur, imo bono odore replent Ecclesiam, quia Christi bonus odor sunt in omni loco .

Tabulis ergo cedrinis ostium compingitur quando quisque predicatorum, predicationem suam uirtutibus sanctorum quos pro exemplo inducit, confirmat, ut eterne uite ianuam uel imitantibus aperiat, uel contemnentibus claudat.

Igitur sancta Ecclesia siue sancta quelibet anima, que ad sponsi sui dilectionem tendit, dum adhuc paruula et tenera est in fide et scientia, in moribus et disciplina, si perfectionem illam adipisci  desiderat, que plenam in se Dei caritatem pariat, necesse erit cum animi constantia diuinorum eloquiorum habere propugnacula, in doctrina quoque et bona uita, felici stare perseuerantia. Cum enim ubera predicationis et doctrine habuerit, ut alios quoque nutrire et ad perfectionem perducere possit, quasi ex debito uidetur debere, ut hoc quod ex Dei gratia habet, proximis etiam communicet, sicut dicit Apostolus, quia Grecis et barbaris, sapientibus et insipientibus debitor sum, ita, quod in me, promptum est et uobis qui Rome estis euangelizare . Unde mox post adeptam scientie gratiam, ad ostium predicationis sponte se exhibens sponso suo constanter respondet: Ego murus et ubera mea sicut turris.


 262 uERS. 10.---Ego murus, et ubera mea sicut turris ex quo facta sum coram eo quasi pacem reperiens.

Causam enim collate sibi gratie ostendit, uidelicet repertionem pacis per quam ad profectum sui et aliorum constanter predicando et operando tendere satagit; cum enim militia sit uita hominis super terram , quando est in pugna et aduersantium uim patitur, quomodo pro aliorum defensione staret, qui pro sua adhuc laborat? Necesse ergo habet primo in se ipso sentire pacem et quietem, ei intimam adipisci securitatem, et tunc primum ad defensionem aliorum murum esse, primo scire seipsum instruere, regere et docere, deinde ad aliorum profectum ubera sue doctrine extendere,  quod etiam cuiusdam pacis signum est, quia cum mens propter ignorantiam laborat, et pro scientia adipiscenda secum confligit, adepta iam scientia, postquam diu secum pugnabat, magne profecto fructum pacis et quietis assecuta esse comprobatur.

Quam ergo pacem dicit se reperisse, et ubi? nimirum pacem illam que exsuperat omnem sensum , quam ipse sponsus suis amatoribus reliquit dicens: Pacem relinquo uobis, pacem meam do uobis ; que enim pax isti paci preferri potest, que hic quidem incipit, sed ibi eternaliter manet? Ipse namque Christus pax est, de quo dicit Apostolus: Ipse enim est pax nostra, qui  fecit utraque unum ; unde et hanc dicit se reperisse coram eo. Ex quo, inquit, facta sum coram eo quasi pacem reperiens: ibi enim pacem reperit, ubi eum qui uera pax est, presentem agnouit. Quomodo autem eum reperit presentem et agnouit? quomodo uero eo presente pacem inuenit? Tali nimirum modo, quo ipse docuit qui suis dicit: Habete sal in uobis, et pacem habete inter uos . Docturus enim de pace habenda, non sine causa premisit, habete sal in uobis; nullo quippe modo pacem istam consequi quis potest, nisi mentem habuerit sale sapientie conditam; ut enim quidam dicit. Sapientia est stultitia caruisse, quia sicut sal aufert putredinem a carne, sic sapientia stultitiam a corde. Condimento autem sapientie  ablata stultitia a corde, que generat putredinem uitiorum, cito ad pacem istam perstringitur, qua inter carnem et spiritum omnis pugna sopitur, nichilque caro desiderat quod spiritui repugnet; sicque pace ista in hac terra reperta, ad illam quandoque perueniet, que nullo est fine auferenda. Quomodo autem pugna ista aufertur, ut 263 pax concedatur, nisi coram eo, nisi presente illo, qui suos sic pugnaturos consolans, dicit: Confidite, ego uici mundum ; ac si diceret: Quia ego uici, per me et uos uincetis?

Recte ergo sponsa dicit: Ex quo facta sum coram eo quasi pacem reperiens, ego murus, et ubera mea sicut turris; quia ex quo eius gratia uici carnales affectus, et spirituali sum pace confortata, possum  pro aliorum quoque salute stare, et uerba exhortationis constanter edicere. Ubera nempe mea sicut turris, quia tantum ex diuina gratia in uerbo exhortationis excreui, ut possim iuxta prophetam, montem excelsum ascendere et exaltare in fortitudine uocem meam ut euangelizem Ierusalem  Nempe murus sum, ad defendendum et custodiendum populum Dei, et ubera mea sicut turris, ut possim ex alto prospicere, et a longe futura annuntiare.


uERS. 11.---uinea fuit pacifico in ea, que habet populos: tradidit eam custodibus, uir affert pro fructu eius mille argenteos.

Magnopere considerandum quis iste pacificus,  uel que sit uinea pacifici, qui uero populi, uel qui custodes, siue quis fructus uinee istius.

Pacificus iste Dominus est iehsu Christus: propter causas superius prenotate pacis, pacificus appellatur, cuius in pace factus est locus , quique nos in pace uocauit, soluens inimicitias in carne sua, legem mandatorum in decretis euacuans ut duos conderet in semetipso, in unum nouum hominem faciens pacem, ut reconciliaret utrosque in uno corpore Deo, per crucem interficiens inimicitias in semetipso, et ueniens euangelizauit pacem his qui longe et pacem his qui prope .

Illuminato oculo interioris hominis diligenter inspiciendum quam congrue, quam uere, et unice pacificus iste sit, qui tales et tantas tamque longas  inimicitias soluit in carne sua, facta reconciliationis miranda et adoranda maiestas tunc magis agnoscitur, quando inimicitie qualitas et quantitas pensatur; quantam enim inimicitiam primus homo contraxit erga Deum per inobedientie malum, ut non solum felicitatem illam paradisi, in quo positus erat amitteret, uerum etiam mortem preuaricationis ultricem susciperet? Sed huius inimicitie pondus per successionem humane propaginis ex augmento malitie et nequitie succreuit, ut ipse conditor, sicut dicit Scriptura, tactus dolore cordis intrinsecus diceret: Penitet me fecisse hominem , et idcirco data iudiciali sententia, excepto Ne qui tunc solus cum uxore et filiis saluatus est, uindice aqua totus consumptus sit mundus.

 Quis autem huius tante inimicitie pondus resolueret? Nunquid 264 angelus? Sed angelus, eque ut homo creatura Dei, gratia Dei indigebat, et creatura creaturam ab huiusmodi necessitate liberare non poterat. uenit ergo ipse Conditor creature, nullius indigens, omnipotens, et huius inimicitie parietem destruere, reconciliationis autem et pacis uere eternum pactum statuere sine aliquo obstaculo omnimodis sufficiens. Qui quoniam per diuinitatem uideri non potuit, ut uisibilis fieret, per humanitatem uenit, cui nascenti signo temporalis pacis totus occurrit mundus, annuntians et predicans insigne illius summe et eterne pacis per eum constituende. Unde et in eius natiuitate clamabant angeli: Gloria in excelsis Deo, et in terra pax hominibus  bone uoluntatis .

Quis ergo magis et uere pacificus, quam iste talis et tante pacis conditor eternus? Salomon quidem qui ex nomine suo dictus est pacificus, Salomon quippe interpretatur pacificus, temporalem pacem rex temporalis, concedente Deo, habuit, quatenus domum Deo nullo impediente edificaret, sed suo nomine, et opere, et tempore hunc uerum pacificum precessit, sicut nox diem, umbra ueritatem, qui ut sibi domum, sanctam uidelicet Ecclesiam, conderet, signum huius mirande et conseruande pacis quasi in fundamento posuit, Pacem inquiens, relinquo uobis, pacem meam do uobis .

Huic pacifico fuit uinea, sancta uidelicet Ecclesia, que idcirco uinea non incongrue nuncupatur, quia  si cultura siue natura uinee attenditur, non paruam sui profectus utilitatem ex eius similitudine sibi attrahere uidetur. Quis nempe modus est culture qui uinee adhibetur? putationis tempore recisis inutilibus sarmentis quasi purgatur, deinde circumfossa erigitur et ad palos religatur: porro si nature eius qualitatem attendas, uidebis quia primo uiuam defigit radicem, deinde quia flexibilis et caduca est, quasi brachiis quibusdam, ita clauiculis quidquid comprehendit, stringit, hisque se erigit et attollit. Quenam est in Ecclesia siue in qualibet anima putatio, nisi uitiorum de cordibus amputatio? que autem circumfossio, nisi per compunctionem et confessionem peccatorum, ad mentem  reductio? Quasi enim sarculo quodam compunctionis moles terrenorum operum ad memoriam reducitur, ut per confessionem et satisfactionem mens exonerata, melius in bonis actibus fructificare possit. Quid autem agit huius officii minister qui penitentem suscipit, eique confitenti modum penitentie imponit? manu certe consolationis et spe diuine miserationis erigit, et quale 265 deinceps uite propositum teneat, per sanctorum exempla proponit, quibus se quasi ad palos religatus, ne cadat, sustentare debeat.

Porro iuxta naturam uitis, Ecclesie siue cuiuslibet anime profectus consideratur, quia postquam fidei radice plantata et fixa fuerit, repressa humilitatis propagine, ne aliquibus procellis uel tempestatibus  seculi possit reflecti siue deduci, quasi clauiculis et circulis, amplexibus caritatis proximos quosque complectitur, et in eorum compunctione requiescit.

Talis ergo uinea fuit uero pacifico Domino nostro Iesu Christo, non quod modo non sit, uel in futuro esse non debeat, sed fuit dictum accipere debemus in prescientia et predestinatione ipsius, sicut alibi scriptum est de omni creatura: Quod factum est in ipso uita erat , quia in eius prescientia omnia iam erant et uiuebant, quemadmodum in mente alicuius artificis rei faciende forma uel exemplar est, cuius similitudinem manus operantis imitantur, ut rem in apertum producat.

uinea autem fuit in ea, subauditur pace, que  habet populos, quia Ecclesia non de una gente Iudeorum, sed de omnium est nationum populis collecta, in unitatem fidei, dilectionis et pacis, sicut scriptum est: Erat eis cor unum et anima una . Porro notandum quod non dicit, in ea pace quam habent populi, sed que habet populos, ut magis attendatur gratia uocantis, iustificantis, glorificantis, quam labor et studium uolentis, currentis, comprehendere nitentis, quia sicut dicit Apostolus: Non uolentis neque currentis, sed miserentis est Dei . Ipse est enim pax nostra qui fecit utraque unum , et ex ea pax que exsuperat omnem sensum . Cum ergo ista pax habet populos, non potest aliquod schisma, siue aliqua dissensio, unitatem fidei illorum irrumpere, quin firmiter  in ea pace ita cohereant, ut electissima uinea uero pacifico Domino nostro Iesu Christo fiant: nam si ipsi haberent pacem sine habente eos pace, non firma radice tenerentur, quia illi paci complantati non essent, in qua in idipsum dormirent et requiescerent . Que dormitio et requies post hanc uitam datur in idipsum, quia uidebimus eum sicuti est , et non est ibi transmutatio, nec uicissitudinis obrumbratio , sed pacem quam semel acceperimus, in eternum sine aliqua permutatione seruabimus.

Sed hos populos quos habet ista pax quamuis primo loco accipere debeamus uniuersalem Ecclesiam ex Iudeis et pentibus congregatam, secundo  tamen loco non incongrue accipere possumus particularem Ecclesiam per diuersa professionum 266 genera in ipsa uniuersali constitutam, que etiam uinea Domini potest dici, et eadem pace et unanimitate debet colligari. Porro si ad indiuidua descendamus, potest non absurde dici uinea Domini aliqua fidelis et Deo seruiens anima, cuius cultor Spiritus sanctus est per gratiam, quoniam secundum formam superius positam, quam uniuersitati diximus congruere, singulari quoque uidetur non inconuenienter competere, uidelicet ut hoc eius sit studium uitia et peccata ueluti inutilia sarmenta manu pii operis per cooperatricem gratiam rescindere, terrena opera per compunctionem et confessionem, quasi per circumfossionem ad mentem  reducere, sicque penitendo et bona opera agendo acceptum Deo fructum offerre.

Tradidit eam custodibus: custodes huius uinee, hoc est sancte Ecclesie, fuerunt sancti apostoli siue eorum successores apostolici uiri, quorum studii et diligentie fuit, eam in sanctitate et iustitia erudire, et a malorum operum atque prauorum dogmatum peste, uerbo et exemplo defendere, non quod eorum proprii fuerit operis, quidquid in hac custodia consecuti sunt profectus, sed quod ministri et officiales fuerint diuine operationis et efficientie, sicut dicitur a Domino in Numeris ad Aaron: uos ponite nomen meum super filios Isrel, ego Dominus benedicam eos  : ac si aliis uerbis dicat: uos per ministerium uobis traditum gratiam meam  uerbo et opere transfundite hominibus, meum erit ipsius gratie bonum in eis ostendere et ad effectum perducere.

uerbum autem traditionis quod hac enuntiatione prolatum est, non absque formidine attendendum omnibus Ecclesiarum prelatis atque eorum subiectis, quia et illos ad prudentie et istos ad obedientie uirtutem cautos et sollicitos esse premonet. Loquitur autem prelatis Apostolus: Attendite uobis et uniuerso gregi, in quo uos Spiritus sanctus posuit episcopos, regere Ecclesiam Dei, quam acquisiuit sanguine suo ; porro subiectis: Obedite, inquit, prepositis uestris et subiacete eis. Ipsi enim peruigilant quasi rationem reddituri pro animabus uestris, ut cum gaudio hoc faciant et non gementes,  hoc enim non expedit uobis . uos ergo, hoc est prelatos, cum sollicitudine, prouidentia, et istos, hoc est subiectos, cum humilitate, patientia attentos facere debet, propter uerbum traditionis huius, quo dicitur: Tradidit eam custodibus.

Si ergo Deus Ecclesiam suam tradidit custodibus, ualde timendum est ne, si custodes custodiam negligunt, et custodiendi custodes despiciunt, uel custodie repugnant et detrahunt, illum qui custodes posuit et custodiam statuit, grauiter offendant. Isti nempe custodes Deus speculatores appellat, sicut ipse propheta loquitur: Speculatorem dedi te domui Isrel; que uides, annuntiabis eis ex me  ; 267 que uides, inquit, annuntiabis eis ex me, hoc est que oculo mentuali intelligis, siue oculo corporali aspicis, corrigenda uel emendanda, annuntiabis eis, exhortatione, consilio et precepto, ex me, hoc est secundum rationem et modum quem tibi aspirando premonstrauero. Et in huius custodie traditione ipsis custodibus, siue speculatoribus periculum, et modum euadendi periculum Deus proposuit dicens: Si dicente me ad impium: Morte morieris, et non annuntiaueris ei, ipse quidem in iniquitate sua morietur, sanguinem autem eius de manu tua requiram, ecce periculum. Modus uero euadendi periculum istud, sequitur in eo quod dicit: Si autem anuntiaueris impio, ut ab iniquitate sua conuertatur et ille te non audierit, ipse quidem in  iniquitate sua morietur, tu autem animam tuam liberasti . Hoc ergo custodibus, hoc est prelatis in Ecclesia, periculum pro negligentia, securitas pro uigilantia proposita est, unde maior eos cura et sollicitudo erga officium sibi creditum tenere debet.

Porro, priuatorum siue subiectorum non minus, imo grauius est periculum pro contemptu et inobedientia; quia cum prelati infirmitate et negligentia plerumque peccent, isti ex superbia et temeritate delinquunt, et illorum contemptus et irreuerentia, Dei est contemptus siue irreuerentia. Sic ipse dicit: Qui uos audit me audit, et qui uos spernit me spernit ; et ad prophetam, quem dicit se speculatorem domui  Isrel dedisse: Ideo inquit, te non audiunt quia domus exasperans est . Mala et metuenda appellatio, ut domus indisciplinatorum et inobedientium, domus exasperatrix nuncupetur, et alio loco dura ceruice et incircumciso corde dicantur, quia Spiritui sancto resistant . Qui enim uerbo discipline et honestatis resistunt, Dei uerbo resistunt. uerba autem Dei spiritus et uita sunt , atque ideo Spiritui sancto resistunt. Unde Propheta quia uerbo Dei resistere damnabile uidit, bonitatem et disciplinam se doceri a Deo postulauit, eo quod mandatis eius crediderit et obediens fuerit .

Precepit autem sermo diuinus in sacra lege de filio contumaci et proteruo atque inobediente, ut apprehensum  parentes ducant ad seniores ciuitatis et ad portam iudicii , ne scilicet suam precipitent sententiam, sed sapientes adhibeant in testimonium; nam scire debent, quia prima generis nostri quam omnes luimus culpa est inobedientia, et quia contumacibus et proteruis nullam iustitia Dei reponit ueniam, sed, sicut scriptum est: Deus superbis resistit, humilibus autem dat gratiam .

Semper enim tales ad portam iudicii examinandi sunt, ut si in sua contumacia uel temeritate permanserint, et obedire noluerint, a consortio fratrum eiiciantur; si uero penituerint et humiles et quieti fuerint, 268 denuo recipiantur. Hec est etiam porta iudicii in ciuitate Dei, hoc est sancta Ecclesia, ut contumaces et rebelles si corrigi nolunt, ferro  excommunicationis tanquam putrida membra a corpore Ecclesie precidantur, de quibus scriptum est: Ex nobis quidem exierunt, sed non erant ex nobis ; porro penitentes et sue malitie finem imponentes, tanquam curata et sancta membra in corpus Ecclesie reponantur. Igitur cetera quidem peccata toleranda sunt in domo Dei, contumaces autem et proteruos filios seueritas patrum sapientum obruit, ut auferat malum de medio sui, cum auctoritate legis Domini quam memorauimus; imo proprio exemplo Dei, qui inobedientes primos homines de paradiso expulit .

uerbum igitur traditionis quod de domino uinee pronuntiatur, non negligenter sed diligenter et cum timore cogitandum et pensandum est, quia utrobique  neglectum uel contemptum, siue a prelatis siue a subiectis, ad tradentis respicit iudicium.

uir affert pro fructu eius mille argenteos. Diligens et studiosus inspector huius capituli attendere debet quis uel qualis, aut quantus sit huius uinee fructus, qui tanti pretii estimatur, ut pro eius assecutione, non decem, aut uiginti, aut triginta, sed determinate mille sunt argentei deferendi, et qui hos deficiens, comparare hunc fructum possit non quilibet potens et diues, siue officialis uel priuatus, sed absolute uir dici et esse debeat.

Quis igitur fructus est iste? nimirum quidem ille qui uelut tribus pulchritudinis coloribus depingitur, uidelicet potentia, sapientia, bonitate: potentia  quidem qua nichil efficacius, sapientia qua nichil rationabilius, bonitate qua nichil dulcius. Nam potentia nulla impossibilitatis uel infirmitatis lege constringitur, sapientia nichil admittit quod rationis uirtute careat, bonitas tanta dulcedinis multitudine affluit, ut nichil supra. Preterea huiusmodi fructus attactus et usus efficax et saluberrimum sanitatis toti homini prebet experimentum. Sed ubi hoc in creaturis et uisibilibus inuenitur? Nunquid in angelis? Scriptum est autem, quia et in angelis suis iniquitatem reperit . Creatura enim corruptioni et mutabilitati subiacere potest, quod autem non potest, immutabile et incorruptibile esse necesse est.

Porro tres pulchritudines huius fructus diximus  tales esse, ut nichil supra se suscipere possunt; potest tamen aliquid infra esse, quod ex earum affectione uel participatione dicatur aliquo modo potens, sapiens et bonum esse, 269 sed non substantialiter, potentia, sapientia, bonitas. Quod enim susceptibile et participabile est, non idem est quod suscipiens et participans, nam suscipiens et participans est, quando nec suscipit, nec participat, atque ideo mutabilitati subiacet et potest corrumpi: porro susceptibile et participabile in sui semper essentia immutabiliter consistens, nunquam potest corrumpi, nulla autem creatura susceptibilis et participabilis est, Deus igitur est. Cum ergo querimus quisnam fructus huius uinee sit, et omnes eius uirtutis et pulchritudinis circumstantias attendimus.  procul dubio Deum esse postremo concludimus. Susceptione autem et participatione hoc consequitur rationalis creatura, ut quandoque transeat in incorruptionem et immutabilitatem, non natura sed gratia, atque ita ex homine operante et Deo cooperante, quasi nascitur et crescit fructus iste, qui est premium omnium ad Dei regnum pertinentium, et appellatur uera beatitudo. uera autem beatitudo ipse est Deus quem habere et quo frui eternaliter est uere beatum esse. Fructus igitur iste Deus est.

Porro de qualitate huiusmodi fructus quid dicemus, cum de ea scriptum sit, quod nec oculus uidit, nec auris audiuit, nec in cor hominis ascendit?  uerumtamen superius eumdem fructum tribus distinximus coloribus, quod magis ad qualitatem  pertinet, non quod differentia colorum diuersum faciat fructum, sed quod hec diuersitas ita inseparabiliter uni substantie cohereat, ut nullam proprietatis uirtutem et efficaciam aliquo modo adimat. Sicut enim, uerbi gratia, in uno aliquo subiecto tres conueniunt colores, et unus nomen habet ut dicatur rubeus, alter albus, tertius uiridis, una tamen substantia et eadem est, que hos continet; sic in isto fructu, cum aliud non sit potentia, aliud sapientia, atque aliud bonitas, unus tamen et idem est fructus, et unam atque eamdem uirtutem et efficaciam ubique habet, uidelicet posse, sapere, uegetare, que tamen efficiunt ut nichil boni sit, quod eius plenitudini desit.

 De quantitate uero huius fructus quid dicendum est, cum tante immensitatis sit ut nullo circumscribatur loco, nullo concludatur termino? uidetur tamen quedam spatia habere, non secundum se, sed secundum participans: nullum autem huius rei participans esse potest, nisi rationalis creatura. Porro rationalis 270 creatura, altera spiritualis est, ut angelus et anima, altera corporalis ut elementa, et que ex his composita sunt. Sed quia non est huius loci de corporalis rei dimensionibus disputare, que linea, superficie, uel solido corpore constituuntur, fructus autem iste de cuius quantitate dicere cepimus, non corporalis sed spiritualis est; Deus enim spiritus est , de cuius quantitate quia incomprehensibilis et incircumscriptus  est, nec cogitare, nec dicere aliquis potest, uideamus tamen nunc que sint spatia que habere potest non secundum se, sed secundum participans. Quidquid enim bonitatis, honestatis, sanctitatis, discipline uel scientie habere potest participans anima, de participabili Deo quasi profluentem in se gratie sumit uigorem; atque per hoc uidetur habere participans aliquid longius uel breuius, latius uel angustius, altius uel inferius, secundum quod illi placet distribuere, qui dat unicuique gratiam secundum mensuram fidei . Unde Apostolus ad illos loquens quos ad huiusmodi dimensiones suscipiendos hortabatur: In caritate, inquit, radicati et fundati, ut possitis comprehendere cum omnibus sanctis que sit longitudo,  latitudo, altitudo et profundum .

Quia uero fructus iste, de quo loquimur, de radice caritatis nascitur et crescit, et ad maturitatem quasi ad perfectionem peruenit, non quantum ad capabilem Deum, qui semper perfectus, sed quantum ad capacem hominis mentem, qui augmento et detrimento subiacet, ut hoc modo proficiendo Deum quandoque comprehendat, cum quo suo modo perfectus et incommutabilis fiat, primo uideamus de ipso nostro Domino Iesu Christo, quomodo iuxta humanitatem de radice caritatis omnes has in se susceperit dimensiones, longitudinem uidelicet, latitudinem, altitudinem et profundum: quis enim maiorem eo caritatem habuit, qui animam suam pro ouibus suis posuit? 

 Si autem ponamus oculos mentis in genere et qualitate passionis eius, uidebimus omnes has dimensiones uenerabiliter contineri, et hoc exemplo omnem Christianam animam uiriliter promoueri. In figura quippe crucis, notande sunt quatuor dimensiones iste, scilicet longitudo, altitudo, latitudo et profundum, que ex radice caritatis Christi in totum protenduntur mundum, significantis et monentis omnem animam que eius passione redempta fuerit, si predictum fructum, hoc est si eternam beatitudinem consequi uoluerit, eiusdem caritatis dimensionibus, iuxta modum et naturam sibi concessam, ad eam pertingere debere.

271 Lata enim debet esse caritas, quia usque  ad dilectionem inimicorum extendi debet, sicut Christus in cruce pendens pro inimicis orauit dicens: Pater, ignosce illis, quia nesciunt quid faciunt . Longa debet esse, quia non horaria, sed usque ad finem uite, sicut de Christo scriptum est: Cum dilexisset suos, in finem dilexit eos , tantam quippe perseuerantiam debet habere caritas, ut pro nulla tribulatione uel angustia deficiat. Alta debet esse, propter causam finalem, ut scilicet attendat propter quid agat uel patiatur, hoc est propter eternam beatitudinem, que est fructus iste, de quo loquimur, propter quem semper sursum intendere, et in celo conuersationem habere monetur; profundum debet habere, quia nunquam absque timore debet esse, sed semper attendere  quod quidquid ex latitudine, longitudine, et altitudine consequitur, non ex suis meritis, sed ex Dei misericordia habet; et ideo quia ignorat occultum et profundum Dei iudicium, quare unum eligat et alterum repellat, et semper finis incertus est dum multi uocantur, pauci cliguntur , nunquam sine timore debet esse.

Itaque quoniam in Christo habitat omnis plenitudo diuinitatis corporaliter , et ei non ad mensuram dat Deus spiritum , omnes autem sancti de plenitudine eius accipiunt, gratiam pro gratia , uidentur ad harum dimensionum spatia, suo quique modo uel mensura pertingere, secundum quod eis dat qui plenarie habet et de sua plenitudine dare potest, quantum uoluerit.

 Porro quia caritas ueluti centrum in meditullio posita omnes quasi per circumferentiam uirtutes tangit, omnis enim uirtus ex radice caritatis descendit; cumque omnis motus sex species habeat, sit namque ante et retro, sursum et deorsum, dextrorsum sinistrorsum; ad quamcunque partem mens hominis intentionem dirigit pro consequendo eiusmodi fructu, semper originem omnis boni motus a caritatis uigore accipit. Et quia ipse homo minor mundus dictus, ad instar maioris mundi quatuor constat elementis, quatuor quoque mensuratur partibus, quibus continetur totus, si ad Dei similitudinem conseruandam fuerit institutus, uidelicet prudentia, iustitia, temperantia, fortitudine.

His quatuor partibus a centro mentis, hoc est  caritate, equa distantia porrectis, quidquid uirtutis in anima potest esse, quasi circulum et circumferendo tangis et concludis.

Hec ergo aliquo modo esse potest mensura siue dimensio, quam potest habere fructus iste participans, non secundum se ut dictum est, sed secundum participans, ut quandoque a participante sicuti est 272 adeptus, omnem deinceps adimat dimensionis in crescendo passibilitatem siue mutabilitatem, et conferat perfecte eternam impassibilitatem, immutabilitatem, immortalitatem  .

Igitur iste fructus uera est beatitudo, uera autem beatitudo est Deus cuius qualitas et immensitas incomprehensibilis est. Sed quia iam cognouimus qui sit fructus prescripte uinee, uideamus nunc de  offerente, qui sit, quia uir dicitur esse, nec aliter nisi uir sit, offerre possit. uir quippe a uirtute dicitur, et qui pro tanto fructu offerre debet, oportet ut uirtutum pulchritudine et gratia resplendeat, quia non erit accepta oblatio, quam nulla uirtutum commendat claritudo. In ratione enim dati et accepti ea debet esse forma ut talis sit in dante habitus compositio, et honestatis atque discipline gratia, ut in accipiente pariat beneplacitum et hilaritatem uultus, et munus reddat acceptius. Et si hoc discipline et honestatis bonum mortales inter se affectant, et approbant homines, quid putamus Deum omnipotentem et immortalem uelle et querere a nobis, cuius natura bonitas, sanctitas, honestas  singularis et disciplina est? Ergo qui tali Domino offert, indutus debet esse fortitudine et precinctus uirtute : fortitudine quidem mentis ad cercenda et repellenda uitia et peccata, uirtute animi ad bona opera agenda et exercenda. Non enim recta est oblatio quam culpe repellit obfuscatio, quia et Cain Dominus dixit: Si recte offeras, recte autem non diuidas, peccasti . Recte quidem obtulit, qui fruges terre Deo dedit, sed non recte diuisit, qui cor in malo detinuit, et oblationem suam inuidie peste maculauit: secernere enim debuit bonum a malo, quia nulla participatio lucis ad tenebras, nec possunt in conspectu Dei simul esse  ueritas et falsitas, equitas et malitia. Recte quidem obtulit, quia cui debuit Deo obtulit; sed non recte diuisit, quia quod erat melius Deo recte negauit, quod uilius dedit: non enim satis Deo charus est, imo Deo indignus est, qui rem suam illi quidem offert, seipsum autem sibi retinet.

Talem ergo uirum Propheta describit in primo psalmo, ubi huiusmodi habitum uiri et propositum representat, quem psalmum quia intelligentibus notus est, quicunque hunc uirum assumere cupit, iugiter meditetur et opere exerceat: alio quoque loco hunc eumdem uirum breuiter commemorat dicens: Beatus uir qui timet Dominum, in mandatis eius cupit nimis , et cetera, hoc est enim quod hunc uirum efficit, et beatum, quia uirtutis est  timere Deum, et mandata eius considerare et seruare; beatitudinis uero quod propter hoc, potens in terra erit semen eius, et iustitia eius manet in seculum seculi .

273 Descripto offertore quem uirum decet esse, uidendum nunc quid pro tali fructu uir affert et afferre debet. Mille, inquit, argenteos. Millenarius numerus pro perfectione ponitur, argentum autem castorum eloquiorum purum et lucidum designat sensum, sicut scriptum est: Eloquia Domini, eloquia casta, argentum igne examinatum . Sed quid possumus dicere argenteum de hoc argento formatum et inscriptum? Si diligenter inspiciamus, quid est quod format, uel inscribit in mente hominis imaginem Dei, imaginem sanctitatis et iustitie;  nisi preceptum Domini lucidum illuminans oculos , oculos uidelicet hominis interioris? ubi autem preceptum Domini audimus, et unde cognoscimus, nisi ex sancta Scriptura que est eloquium Domini? Hec ergo Scriptura bene intellecta format, et quasi quamdam inscriptionem facit in mente hominis, ut cum ex lectione sancte Scripture caritatem perfecte assumpserit, de corde puro et conscientia bona, et fide non ficta , argentei cuiusdam monetam suscipiat, hoc modo inscriptam, ad imaginem et similitudinem Dei, hanc enim formam ipse rerum Conditor homini creando imprimendam instituit dum diceret: Faciamus hominem ad imaginem et similitudinem nostram ,  quod est dicere: Faciamus hominem uiuentem, rationabilem, Deo similem: cuncta etenim animantia duplici honore precellit hominis conditio, dum dicitur ad imaginem et similitudinem nostram; ad imaginem uidelicet, ut sit rationalis, ad similitudinem nostram, ut rectus sit sectando iustitiam Dei. Horum altero, scilicet rationalitate, carere non potest; alterum, hoc est diuine rectitudinis uel iustitie similitudinem, nisi per gratiam assequi non potest: sed ea qua carere non potest homo facultas rationalitatis instrumentum est, siue oculus quidam ad querendam similitudinem Dei. Est ergo inexcusabilis, cum ad Dei similitudinem non peruenerit,  quia uidelicet bono instrumento ad hoc, propter quod sibi datum est, uti noluit.

uerum cum primum fecit Deus hominem, non solum rationalem, sed et similitudinis sue fecit honore pollentem, Deus enim, inquit Scriptura, fecit hominem rectum, ipse uero implicuit se multis questionibus . Nunc autem seductus perdidit quidem honorem similitudinis Dei, sed facultas rationis in eo permansit, per quam reuocantem audire et ad restaurationem sui ducem ac preceptorem ualeat sequi. Argentum ergo huiusmodi diuinus et summus ille trapezeta in anima hominis inscripsit, quando eam rationalem et sue sanctitatis participem fecit.

274 Quocirca debitor est homo Deo, ut, quia Deus  eum hoc duplici honore insigniuit, intelligat debitum suum, uidelicet ut rationis capax, ipsa ratione duce, semper ad Dei similitudinem per sanctitatem proficiat, ne, si non intelligat, compararetur iumentis insipientibus, et similis fiat illis . Hoc denique debitum quia homo debeat Deo ostendit Dominus in Euangelio, quia cum tentaretur a Scribis et Phariseis dicentibus: Si licet censum dare Cesari an non, respondit: Ostendite mihi numisma census; qui cum ostendissent, dixit: Cuius est imago et superscriptio? Quibus respondentibus: Cesaris: Reddite, inquit, que sunt Cesaris Cesari, et que sunt Dei Deo .

Hac ergo sententia sua demonstrat Dominus et demonstrando docet, ut sicut iustum est homini  mortali ea que illius sunt; et que ab illo donata sunt, tributaria subiectione reddi, ita iustum, imo iustissimum est, Deo omnipotenti et immortali ea que illius sunt, et que ab illo concessa sunt, homini summa deuotione et humili subiectione deferri. Sunt autem homini a Deo concessi ratio et intellectus, quibus ita uti debet, ut ad Dei similitudinem bene uiuendo proficiat, atque hanc superscriptionem argentei in anima et mente sua ex sanctitatis fulgore suscipiat, ad imaginem et similitudinem Dei.

Igitur huiuscemodi argenteum, unum uel duos siue tres aut plures, secundum mensuram donationis Dei, aliquis fidelis offert, ut comparet fructum  illum, hoc est uitam eternam que per dilectionem operatur, tendit et proficit ad Dei similitudinem. Sed mille affert argenteos, qui perfecte sanctitatis claritate Dei adeptus est imaginem et similitudinem.

Siue millena unitas unam significat fidem, unum baptisma, unum Deum qui operatur omnia in omnibus, et qui fructum illum, hoc est eternam desiderat uitam, oportet ut ueram et rectam fidem teneat et doceat, unum Deum et unum hominem habeat et colat, nomen Christianitatis quod in baptismo suscepit, fide et operibus exornet, ueram, catholicam, et unam diuinam Scripturam legat, doceat, amplectatur et sequatur. Igitur cum hec de semetipsa dilecta ad gratiam et gloriam  dilecti dicit, continuo respondens ait: uinea, etc.


uERS. 12.---uinea mea coram me est. Mille tui pacifici, et ducenti his qui custodiunt fructum eius.

uinea, inquit, mea coram me est, hoc est cognosco et approbo meam 275 uineam, ex hoc quod gratiam plantationis mee in ea inuenio, quam si non inuenirem, coram me esse non posset, nec mea uinea dici posset. Nam de uobis qui uinea mea dici et esse potestis, per prophetam locutus sum, quia aspiciam uos et crescere faciam, multiplicabimini, et firmabo pactum meum uobiscum : qui enim coram me sic sunt, ut presentia mea et uisione digni sint, bonorum operum claritate fulgentes illos agnosco et custodio; quia oculi Domini super iustos , sicut econtrario,  qui me postponunt contemnendo, illos quoque et ego postpono reprobando, atque ideo adiutorium gratie mee non impendendo.

Mille tui pacifici, et ducenti his qui custodiunt fructus eius; ex opposito illius uinee, que in prauum conuersa est, de qua dicitur, quia exspectaui ut faceret uuam, fecit autem labruscas , melius huius capituli sensus patebit. Dicit enim Dominus per Osee de ea sub specie meretricis: Et fodi eam mihi quindecim argenteis, et coro hordei et dimidio coro hordei : sacramentum autem, in his numeris absconditum est pulcherrimum; hic in mille argenteis, illic in quindecim argenteis, et coro hordei et dimidio coro hordei; cuius uidelicet hec summa est, quod ista et uirgo sit et uiro coniuncta, illa  autem neque uirgo neque uiro coniuncta, huius namque uirginitatem unitas millena; coniunctionem uero siue nuptias binarius centenus significat. Arithmetici uero siue abaciste melius norunt quod dicitur, et qua ratione unitas uirgo pronuntietur, usu habent in suis tractatibus, quod uidelicet in semetipsa multiplicata nichil creat, quia semel unus, unus est, quod nulli alii numero contingit: nam ceteri numeri in semetipsos ducti alios creant, ut bis duo quatuor, et tertia nouem: porro nuptias huius centenus designat binarius, et hoc felicissimum est, quia dilecta hec que ex fide est, et semper uiro coniuncta est, et semper uirgo permanet, semper generat, semper tamen uirgo permanet.

 E contra illius uiduitatem simul et corruptionem illius designat, quod pretium eius neque in unitate mansit, neque ad binarium peruenit, cum dicitur: Fodi eam mihi quindecim argenteis et coro hordei et dimidio coro hordei. Si argenteos attendas, neque decem sunt argentei, que esset unitas decena, neque uiginti qui esset binarius decenus, sed sunt quindecim, in quo uidelicet numero plus unitate, minus est binario: similiter neque unus tantum corus hordei, neque duo sunt cori, sed corus et dimidius hordei, plus monade, minus binario. Itaque et illi hoc infelicissimum est, quia neque uirgo est, neque uirum habet. Igitur mille tui pacifici argentei, 276 hoc est omnes sermones in una fide consonantes; numerus enim iste, millena  unitas est, et pacem, hoc est remissionem peccatorum facientes uel acquirentes sunt tibi; quandoquidem unum Dominum, unam fidem, unum baptisma habere, est in catholica Ecclesia esse, ubi datur remissio peccatorum per pacem, id est Christum, qui est pax nostra, qui fecit utraque unum . Sancta etenim Scriptura, que hec tria resonat et docet, totam huius pacis summam in se continet, quia quidquid legis, de Deo, de fide, de Christianitatis religione est, et omnia Ecclesie sacramenta ex his sunt constituta, et qui ea habet, sicut habere debet, pacem illam consequitur, que sentit bella uitiorum; cumque hac pace ad uirtutum abundantiam profecerit, data sibi remissione peccatorum, ad illam perpetuam atque nunquam finiendam pacem pertinget, ubi nullus labor, nullus dolor,  nichil omnino erit, quod ei aduersari possit.

Sunt igitur tria ista huius pacis instrumenta, quia omni anime ad hanc tendenti semper considerandum cui credat, quid credat, quomodo credat. Si enim queras cui uel in quem credere debeas, Deus tibi proponitur; si uero queris quid credere, Ecclesie tibi sacramenta ostenduntur; porro si queras quomodo credere debeas, Christianitatis tibi religio prescribitur. Fides enim sine operibus otiosa, imo mortua est , et: Sine fide impossibile est placere Deo . Proinde, ut diximus, propter istarum trium rerum unitatem, que ueram eternamque constituunt et acquirunt pacem, recte quidem huic uinee mille dicatur esse pacifici.

 Sed ducenti his qui custodiunt fructus eius, cur esse dicuntur? Primo quidem uidendum qui sunt huius fructus custodes, deinde quid uelit eis datus numerus iste binarius centenus de quo supra paululum predicauimus. Custodes huius fructus primo loco dicere possumus eos, qui in Ecclesia Dei presunt uerbo et opere, et ne per hereticos aliosque peruersos homines fructus iste a fidelium mentibus rapiatur, lingua manuque, hoc est doctrina et operatione, student obsistere, nunquam steriles esse, sed in seipsis et in aliis semper uirtutum sobolem procreare. Secundo uero loco generaliter omnes Christiani huius fructus custodes esse debent, quia hoc ab eis exigit Christiana religio, ne male uiuendo uitam eternam perdant, sed semper cum Deo  unus Spiritus existentes, ex hac spirituali coniunctione bonorum operum fecunditate cumulentur, sicque tandem uirginali coniugio in celestibus nuptiis quas hic significat binarius centenus, cum Deo in sempiternum perfruantur. Cuius coniugii dos erit 277 duplex stola, uidelicet beatitudo corporis et anime, quam etiam potest significare binarius centenus, quia et centenarius in dextera manu eiusdem beatitudinis exprimit coronam.


uERS. 13. Que habitas in hortis, amici auscultant, fac me audire uocem tuam.

Post multa et diuersa pulchre et laudabiliter prolata dilecti et dilecte colloquia, quasi summam et finalem epithalamii huius deponens uocem idem  dilectus, tanquam erudit iam, et ex consortio sermonis eius ad plenum edocte proclamat, atque ut specie sua et pulchritudine quam ex hac eruditione assumpsit, procedat in exemplum aliorum denuntiat. Que habitas, inquit, in hortis. Qui sunt horti, nisi amenitas Scripturarum uel delectatio uirtutum? nichil enim iucundius floret, uel dulcius olet, quam circa riuos et fluenta siue germina sanctarum Scripturarum, et pulchram delectabilemque ac salubrem uarietatem uirtutum. Utrobique enim laudabilis et celestis est disciplina, hic in dicendo, ibi in faciendo. Quid autem est in his hortis habitare, nisi sancte legis frequenti meditatione et uirtutum exercitatione requiescere? Cuius enim uoluntas in lege Domini est, et in lege eius meditatur die ac nocte, simpliciter cum Iacob domi habitat , hoc  est in mentis sue tranquillitate secura stabilitate moratur, nichil uarium, nichil mutabile in fidei, uel morum identitate recipiens. At contra in his hortis non habitat, qui cum Esau rerum secularium uenationi intendens , circa mundi strepitum per siluas cogitationum uagatur, neque unitatem fidei, neque morum integritatem conseruans.

Igitur, o dilecta, que in his hortis simpliciter ac salubriter habitas, fac me audire uocem tuam. Qualem uocem? uocem pii sermonis, uocem uirtutis, uocem bene et recte docentis, uocem iuste et pie uiuentis. Sicut enim uox magna est predicatio uera et recta, sic et uox magna est conuersatio pia et sancta. uox magna est humilitas, uox magna est obedientia, uox  magna est castitas, uox magna est patientia, uox magna et sonora est caritas, et quot uirtutibus sancta anima radiat, quasi tot magnis uocibus ad Deum clamat.

Et quare uolo audire uocem tuam? uidelicet ut te uerbo et opere clamantem audiam, sicut scriptum est: Filii qui nascentur et exsurgent, audiant et narrent ea filiis suis, ut ponant in Deo spem suam et non obliuiscantur operum Dei, et mandata eius exquirant . Et quid est meum audire? nimirum approbare, acceptare, et meo adiutorio 278 dignam iudicare, cum enim audio approbo, cum exaudio adiuuo. Tu autem fac me audire uocem tuam. Quomodo facies? honeste et pie conuersando, uera et pia docendo. Siquidem rationem et intellectum,  memoriam et ingenium tibi concessi; ut sis inexcusabilis, neque dicas te nec scire, nec posse, omnem tibi impossibilitatis exemi necessitatem, quatenus ut debito habeas et facias: ego autem debitor tibi esse uolo, ut cum feceris quod iure facere debes, uinear cum iudicor ; tuo, inquam, iudicio uinci uolo, quia ualde delector si meo bene uteris dono, et idcirco tuum est facere ut uelim uocem tuam audire: attamen tuum facere non est tuum, sed meum, quia ut uelis et possis, munus est gratie mee.

Fac me, inquit, audire uocem tuam. Quare? quia amici auscultant: cuius amici? Et mei et tui: mei per caritatem, quia me diligunt sermonem meum  seruando; tui, quia te diligunt salutem tibi optando. Sunt enim amici quos corporalibus oculis non uides qui de profectu tuo et salute, siue de conuersione tua gaudent, de quibus scriptum est, quia: Gaudium est angelis Dei super uno peccatore penitentiam agente . Hi nempe administratorii spiritus sunt in omnem terram propter eos qui hereditatem capiunt salutis : hi enim solliciti sunt et agunt pro salute hominum, sicut a quodam istorum amicorum inuisibilium cuidam amicorum uisibilium dicitur, quia in tempore illo consurget Michel qui stat pro filiis populi tui , ac subinde, et nemo est adiutor meus in omnibus his nisi Michel princeps uester .

Isti ergo amici auscultant, quia ualde delectantur  audire uocem tuam, ad me clamantem siue orando, siue psallendo, siue predicando, siue optando. Sunt et alii amici, quos pre oculis habes, qui etiam huiusmodi quadrifidam concentorum ueluti pulchrum symphoniam audire delectantur, et idcirco aures adhibent et auscultant atque optant audire te canentem et dicentem: Ego autem sicut oliua fructificaui in domo Domini, speraui in misericordia Dei mei, et exspectabo nomen tuum ante conspectum sanctorum tuorum . Hi, inquam, sancti et tales amici auscultant, optatiuo et desideratiuo modo, ut fias quales ipsi sunt, ut unus eorum optabat anathema fieri pro fratribus suis , quorum salutem desiderabat; et quia  ipse in hortis uirtutum sapientie quoque et scientie iam habitabat, sollicitus erat sic uocem suam in auribus meis temperare, ut et Deo et hominibus placeret, et quid saluti hominum competeret, uita et doctrina ostenderet. Unde hec uox eius est ex hortis sapientie et uirtutis resonans, et mihi audibilis: Castigo corpus meum et seruituti redigo, subiicio, ne forte dum aliis predicauero, ipse reprobus efficiar . Hoc 279 modo dum caro ita spiritui subiicitur, ut nichil infra se cupiat, solum quod supra se est querat, hec est uox que delectabiliter sonat in auribus meis, imo hoc est Canticum canticorum quo nichil dulcius in hac mortali uita cantare potest homo mortalis et passibilis, quali uoce et quali cantico semper rapitur  ad illam ineffabilem dulcedinem capiendam, quam nec oculus uidit, nec auris audiuit , cuius assecutio perficiet hominem immortalem et impassibilem. Hanc nempe uocem et hoc canticum, dum angeli et omnes sancti mei auscultant et audire desiderant, ad eamdem gloriam quam isti, hoc est angeli adepti sunt, et illi hoc est homines, sancti per fidem, spem et caritatem se adepturos, non dubitant, te quoque que nondum adepta es, secum adipisci peroptant, atque pro hoc mihi incessabiliter supplicant. Quid tandem ad hanc uocem dilecta respondet? Fuge, dilecte mi, etc.


uERS. 14.---Fuge, dilecte mi, et assimilare capree hinnuloque ceruorum super montes aromatum.

Si attente inspiciamus, magna hec uox humilis  corde, siue ad totam Ecclesiam referamus, siue ad quamlibet Deo deuotam animam: cur enim sancta Ecclesia siue quelibet sancta anima hec ad Deum non utatur uoce in presenti uita? Dicit nempe unus sanctorum: Ex parte cognoscimus et ex parte prophetamus; cum autem uenerit quod perfectum est, euacuabitur quod ex parte est . Quid iste persensit, qui cognoscendi et prophetandi imperfectionem in hac uita presenti pronuntiauit? quod enim ex parte est, perfectum non est; sed hanc imperfectionem dicit euacuandam, quando in futura uita uenerit quod perfectum est; cuiusmodi autem imperfectionem si recte consideres, nimirum huius dilecti fuga est.

Porro quidquid in sacramentis Ecclesie agitur,  magna et profunda mysteria continet, que omnia huius dilecti potentiam, uirtutem et gratiam predicant, sed quis est qui de his ad plenum disputare ualeat? unde dilecta pre huiusmodi magnitudinis attonita, ex parte cognoscit et ex parte prophetat, sed quia ad plenum comprehendere non ualet, deficit, et dilecto ut fugiat non pro neglectu, sed pro defectu proclamat: fuge enim subtilium rerum in discussione sacramentorum, dilecti huius fuga est. Nam quando uim eorum et efficaciam ad plenum enarrare, uel discutere non possumus, fugit nos iste dilectus: item cum sacre Scripture faciem intendimus, sed eam plene peruidere et arcana thesaurorum eius introire non possumus, profecto fugit  nos iste dilectus.

280 Sed fugientem non temere retineamus, uerum quidquid in sacramento uel sanctarum Scripturarum subtilitate comprehendere non possumus, igni comburamus, hoc est sancto Spiritui reseruemus, et ne in sensum hereticum nimis discutiendo incidamus, fugere dilectum sinamus. Nempe secundum exemplum beati Iacob qui cum angelo luctatus est, nos quidem cum uerbo Dei luctari monemur, sed postquam, data benedictione, tactu nerui claudicamur, fugere Dei uerbum permittamus. Quid namque est luctari cum uerbo Dei, nisi infatigabiliter sensum sacre Scripture inuestigare? Quid denique uictorem a uicto benedictionem postulare et suscipere, nisi ipsius sensus intelligentiam querere et  inuenire? Sed uictor a uicto benedictione accepta femore emarcente claudicat, quia is qui sacram Scripturam, Deo inspirante, bene intellexerit, omni carnis uoluptate restincta, in actiua et contemplatiua uita proficit, et grandi quidem spiritus commodo, sed magno carnis sue uincit detrimento. Denique is claudicat qui uicit, quia tetigit qui uictus est, neruum femoris eius et emarcuit; quomodo claudicat? uidelicet uno pede terre innitens, alterum a terra suspendens, id est actiuam uitam pro cura subditorum non omnino relinquens, et contemplatiue pre eius dulcedine totis uiribus inherens.

Iste claudus salit uel ascendit sicut ceruus, terramque uix tangere dignatur, nam conuersatio eius in celis est : uerumtamen ex parte, uno  enim tantum pede nunc interim illuc suspensus est, donec ueniat quod perfectum est. Et idcirco quia nunc perfecte comprehendere non potest, recte dicit: Fuge, dilecte mi. Cum ergo uerbi Dei sensum in monte cum Domino loquentes, mente percipimus, illud Apostoli attendamus: Noli altum sapere, sed time , ne dum dilectum fugientem incaute prosequimur, in peruersi dogmatis foueam dilabamur. Item hoc modo dilectum fugere dicimus, quia semper est incomprehensibilis; nam istud concedendum maiestati eius ut non possit comprehendi, semperque sit desideratus ac desiderabilis, nosque lateat, quandiu simus in hoc corpore, quam magna sit multitudo dulcedinis eius, quam abscondit timentibus se .

 Dicamus ergo ei: Fuge, fuge, cautus nobis ac prouidus, ne unquam dum uiuimus, nos comprehendisse arbitremur, sequentes ut comprehendamus. Siue hoc modo dicat queuis fidelis anima et sapiens Deo humili et deuota mente: Domine, non sum digna ut intres sub tectum meum , non sum digna ut in me ostendas aliquod frequens presentie, uel uisitationis tue miraculum. Fuge, inquit, dilecte mi, non quero in presenti uita gloriam, sed desidero gratiam, non quero claritatem miraculorum, sed opto remissionem peccatorum. Fuge, inquam, dilecte mi, et 281 saltus huiusmodi similes saltibus capree aut hinnulo ceruorum effice, non super me, sed super montes aromatum, super excelsa merita sanctorum atque perfectorum. Non est meum de  diuinitatis tue arcano, de altissimis preceptorum tuorum documentis, de profundis sacramentorum tuorum mysteriis tractare, uel disputare, sed illorum potius qui montes excelsi possunt dici propter eminentiam sapientie et uirtutum, qui tacti Spiritu tuo sancto fumigant tuum bonum odorem, ut possint dicere cum Apostolo: Christi bonus odor sumus  Deo in omni loco , atque ideo recte dicuntur montes aromatum.

Et quid mirum si te ego infirmitatis mee conscia, fugere dico, cum ipsi montes magni et docti, in ipsorum tuorum operum, siue preceptorum, uel etiam sacramentorum consideratione obstupescant, et te nonnunquam fugere sinant? Nam unus istorum montium, qui usque ad tertium celum porrectus fuerat, et que non licet homini loqui audierat, , fugientem te dilectum persequi timens, O altitudo, inquit, diuitiarum sapientie et scientie Dei, quam incomprehensibilia sunt iudicia eius et inuestigabiles uie eius! Quis enim cognouit sensum Domini, aut quis consiliarius eius fuit? aut quis prior dedit illi et retribuetur ei? quoniam ex ipso et  per ipsum et in ipso sunt omnia, ipsi honor et gloria in secula seculorum .

Idcirco, dilecte mi, fuge, non ut me omnino derelinquas, sed quod hic, qui incomprehensibilis es, adipisci non ualeo, in futura mihi uita, uera et eterna beatitudine sine fine concedas. Similis esto capree, hinnuloque ceruorum super montes aromatum. Hoc est, etiam perfectorum sanctorum intellectum incomprehensibili diuinitatis tue cognitione transcende; siue in eorum cordibus tales fac saltus, ut de uirtute in uirtutem proficiant , quia quoties electi de bonis ad meliora, de uirtutibus ad uirtutem proficiunt, quasi quosdam in eorum mentibus saltus Deus facit, quatenus his paulatim gradibus siue saltibus, ad illum summum et perfectum  perueniant statum, in quo uidetur Deus Deorum in Sion , ubi possint incessabiliter dicere et cantare in auribus Domini Sabaoth, non simpliciter canticum, sed Canticum canticorum, hoc est cognoscere et percipere illud summum et optimum bonum in secula seculorum. Amen.



282 EPILOGI LOCO AUCTORIS PARAENESIS Ad sacras uirgines quibus hec commentaria scripsit et inscripsit.


 Ecce, dilecte sorores, ut potuimus uobis cantauimus, et quantum ille noster summus preceptor donauit, sub cuius disciplina omnes sunt qui recte et bene canendi scientiam querunt. Sed quia bene et recte canendi scientia triplici constat instrumento, uidelicet, corde, ore et opere, conuincor peritus non esse cantor. Ore quidem cantare possum, sed si reliqua duo defuerint, omnis mei cantionis species coram Domino inanis erit: siquidem corde et opere cantare, potest Deo placere, etiam si non cantet ore; ore autem solummodo cantare, non  autem corde et opere, impossibile est Deo placere posse. Porro qui uult perfectam habere canendi scientiam, et summam ipsius nosse dignitatem, trium istorum oportet semper habere facultatem. Quam Apostolus se nosse et habere ostendens: Psallam, inquit, spiritu, psallam et mente . Nam spiritu psallere est et uerba spiritualia memoriter proferre, quod est ore cantare; et ad opera spiritu concepta procedere, quod est opere cantare; mente psallere est uitalem uerborum sensum mente percipere, quod est corde cantare.

 Dato autem instrumento ad recte et bene canendi scientiam consequendam opus est, ut etiam sciamus quid primum sit in canendo sciendum, et quale canticum, ut perueniamus ad canticum canticorum. Primo quippe discere et cantare nos oportet canticum illud nouum, de quo cantando hortatur nos Spiritus sanctus in Psalmo: Cantate, inquit, Domino canticum nouum, laus eius in Ecclesia sanctorum . Si relatiuorum qualitatem consideres, ubi dicitur nouum, consequitur ut et uetus sit. Sed primo uideamus quid sit uetus canticum, ut ex eius agnitione melius nouum intelligamus.

uetus illud canticum uetus homo Adam cantauit et docuit, sed nouo cantico quod postea auditum est, ualde oppositum et contrarium et ea distantia  distans, que est inter mortificans et uiuificans. Et quod est illud canticum? nimirum illud, quo uetus ille homo Factori suo reclamauit, et contra iustitiam et pietatem uociferatus est, uidelicet superbia, inobedientia et peccati sui excusatio. Iustum quippe fuit ut factori et rectori suo subditus esset, et obediret, miserum autem fuit, quod post culpam se non recognouit 283 neque de pietate Dei presumpsit, sed contemptor culpe sue penam in omnem suam posteritatem exsul paradisi transfudit. Huius cantici flebilem tragediam multi quanto plus cantant, illius presumptionem et negligentiam imitando, tanto maiorem imposite mortis exsoluunt uindictam.

Huic autem cantico oppositum est illud nouum  canticum, canticum pacis et letitie, canticum uite et iustitie, canticum uirtutis et salutis quod precinuit ille nouus homo, et non tantum simpliciter homo, sed Deus et homo; huiusmodi nempe precentore qui dixit: Discite a me quia mitis sum et humilis corde et inuenietis requiem animabus uestris , monemur nouum utilitatis cantare canticum. Porro exemplo ipsius Domini, de quo dicit Apostolus: Christus factus est obediens Deo Patri usque ad mortem , monemur suauis obedientie cantare canticum; ad uocem quoque eiusdem noui precentoris qui dicit: Penitentiam agite, appropinquabit enim regnum celorum , monemur non declinare cor nostrum in uerba malitie, ad excusandas  excusationes in peccatis ; quia hec est grauissima, imo miserrima uox ueteris hominis impenitentis, uox, inquam, ueteris et dolore pleni cantici, quin potius conuerso modo eiusmodi cantici et in nouum mutato, laboriosam quidem quantum ad corpus sed salubrem quantum ad animam spiritus contribulati melodiam, quatuor modorum genere, hoc est compunctione, confessione, satisfactione, perseuerantia Deo concinamus; et in quatuor ipsorum modorum finalis uidelicet cogitationem, locutionem, actionem et consuetudinem quotidie deponamus.

Siquidem utriusque cantici, hoc est ueteris et noui, isti sunt finales, cogitatio, locutio, actio, et consuetudo, et secundum precedentis speciem modi  depositionem suscipiunt; siue et elegiacam quantum ad uetus, siue suauem et musicam quantum ad nouum. Musica nempe depositio est, que fit rationabile uocum siue tonorum, coniunctione, dispositione, tenore, et hanc magis, imo semper suscipit nouum canticum, propter rationabilem motum mentis, bene et pulchre canentis, et ad bonum finem cogitando, loquendo, agendo, consuescendo semper tendentis. E contra elegiaca hec est tristis et misera depositio est, que fit irrationabili et inequali motu mentis; et quia confusa est huiusmodi cantionis species, in suauem et immitem depositionis generat qualitatem.

Est ergo inter huiusmodi duo cantica ea distantia, que est inter uitam et mortem; quia uetus  occidit, nouum autem uiuificat, et hoc a simili, nam dicuntur quedam marine bestie, que syrene nuncupantur, que dum nauigantes dulcedine cantus sui alliciunt et attrahunt, 284 subito incautos et negligentes submergunt: hoc autem modo dum carnales quique in huius mundi pelago, quasi nauigantes carnalis uite dulcedine, peccati delectatione tenentur, repente salutem anime sue negligentes, et conuerti per penitentiam nolentes ab immundis spiritibus ad eternam mortem rapiuntur. Et hic est ueteris cantici modus, quia a spiritu superbie et inobedientie inchoans, in eterne damnationis barathrum, grauissimo et miserrimo cordis impenitenti sono extremam deponit uocem.

Porro ex alia parte ea similitudo est, que nobis  ostenditur ex diuina et humana Scriptura. Ex diuina quidem qua scribitur Dauid cithara sua furorem Saulis mitigasse : ex humana uero qua scribitur Orpheus cantu suo lenisse tigres et leones; et Amphion sono testitudinis saxa mouisse, quod significat noui cantici hanc esse uirtutem, ut contra salutem suam furentes mitiget bestiales hominum mentes et dura mortalium corda, rationali uerborum et sensuum motu, ad bonum uiuendi modum et rationabilem morum honestatem componat. Et iste est noui cantici modus, qui a spiritu humilitatis et obedientie inchoans, in eterne beatitudinis gaudium altissimo et letissimo cordis innocentis siue penitentis sono ultimam deponit uocem.

 Sicut ergo contraria sibi sunt uita et mors, ita sibi contraria sunt uetus et nouum canticum iuxta qualitates personarum quarum auctoritate utrumque canticum initium accipit et finem. ueteris siquidem cantici auctor est diabolus, noui uero cantici auctor est Christus. Quocirca, contempto auctore mortis, auctorem uite sequamur, cuius delectabilem et suauissimum sanctitatis concentum iugiter attendentes, ineptas sirenarum uoces, hoc est stultas malignorum spirituum persuasiones, surda pertranseamus aure.

Officine autem et mansiones, in quibus instrumenta huius noui et salubris cantici parentur et seruantur, et in quibus ipsum canticum audiamus et discamus, et cantandi consuetudine et exercitio  perueniamus ad illud Canticum canticorum, cuius suauitas et dulcedo nunquam deficiet, sunt dilecta Domini tabernacula, de quibus quondam diuinus ille, qui dixit se auditorem sermonum Dei, et uisionem Dei intuentem, qui cadit, et sic apertos habet oculos, percunctaturus est:

Quam dilecta, inquit, tabernacula tua, Iacob, et tentoria tua, Isrel; ut ualles nemorose, ut horti iuxta fluuios irrigui; ut tabernacula que fixit Dominus, quasi cedri propter aquas multas . ueri autem Isrel ac spiritualis Iacob peregrinantis uel militantis in presenti seculo, tabernacula sunt religiosi, et secundum 285 disciplinam Christi bene dispositi, ordines uidelicet coniugatorum, continentium, uiduarum atque uirginum secundum  utrumque sexum, hec plane tabernacula singula in suo proposito pulchra sunt.

Quam pulchra tabernacula, quam pulchra tentoria? ut ualles nemorose, ut horti iuxta fluuios irrigui. Ista similitudo ex aliis Scripture locis perspicua est: siquidem in Isaia Dominus derelicte quondam gentilitati spiritualium uirtutum merita tanquam deserto arbusta promittens: Dabo, inquit, in solitudine cedrum et spinam, myrtum et lignum oliue: ponam in deserto abietem, ulmum et buxum simul, ut uideant, et sciant et recogitent et intelligant pariter . Ergo pulchra tabernacula ut ualles nemorose. ualles propter humilitatem, nemorose propter diuersarum pulchritudinem uirtutum.

 In his enim tabernaculis Dei, hoc est professionibus sanctis, sunt cedri, hoc est sancti fide et opere incorrupti et imputribiles, atque odore uirtutum redolentes: sunt spine uerbo et exemplo alios compungentes et ad bona opera prouocantes: sunt myrtus proximorum tribulationes per compassionem uerbo consolationis temperantes: sunt oliue misericordie et pietatis actibus perfluentes; sunt abietes contemplationi uirtute ad alta semper surgentes: sunt ulmi quamuis seculares et minus fructificantes alios tamen bene uiuentes suis facultatibus sustentantes et adiuuantes: sunt buxus quamuis ad alta uirtutum non surgentes, neque fructum facientes, parentum tamen fide semper uiuentes:  sunt ergo hec tabernacula Domini ut ualles nemorose, quia hoc ex humili corde, actu quoque et habitu infimo contrahunt, ut tantarum ubertate uirtutum uirescant atque florescant.

Sunt etiam ut horti iuxta fluuios irrigui, sicut alibi dicitur: Et eris quasi hortus irriguus, et sicut fons aquarum cuius non deficient aque . Et in eisdem canticis: Hortus conclusus, fons signatus, fons hortorum, puteus aquarum uiuentium, que fluunt impetu de Libano . Ecce tabernacula pulchra ut horti iuxta fluuios irrigui. Quia ex humore Spiritus sancti semper sunt uirentes et florentes sermone et actione, et assidua diuinorum preceptorum meditatione.

Sunt quoque cedri propter aquas; quod Psalmista  ostendit, qui cum dixisset: Rigans montes de superioribus suis, etc., continue subsecutus: Saturabuntur, inquit, campi et cedri Libani quas plantauit . Ergo pulchra tabernacula ut cedri propter aquas, id est iuxta aquas, uidelicet in quibus passeres nidificant , quorum abundantia cum sunt diuites homines, pauperum supplet inopiam.

Igitur, hec tabernacula sunt 286 ut tabernacula que fixit Dominus, quia omnis ista eorum pulchritudo, ornatus et compositio, opus est Dei omnipotentis, sua gratia illa collocantis, promouentis, decorantis et sustentantis.

Fluet aqua de situla eius, et semen eius erit in aquas multas . Que est situla eius? Imo, que est aqua eius? Nimirum ueri Iacob, hoc est supplantatoris,  siue ueri Isrel, hoc est mentis Dominum uidentis. Quorum nonnulli in his tabernaculis, hoc est professionibus, habitant. Cuius situla est Christus de quo hauritur aqua, id est sancta Scriptura. Per eum quippe sancta Scriptura aperitur, imo ab illo sitis excitatur, ut hec aqua desideretur, ab illo sensus aperitur, ut Scripture intelligantur. Fluet ergo aqua de situla eius, id est uera manabit intelligentia Scripturarum de Christo eius. Quid deinde? Et semen eius erit in aquas multas. Quod est aqua de situla eius, hoc est multitudo aquarum de semine illius. Nam semen illius, semen patris eius Abrahe , illius uidelicet, qui uere Pater excelsus, siue Pater multarum gentium Christus est.

Hoc semen illius erit in aquas multas, id est hoc  semen fundit aquas multas. Bibendo experti sumus quod uere in aquas multas sit semen illius. Qui in me credit, inquit, flumina de uentre eius fluent aque uiue . Item: Qui biberit ex aqua quam ego dabo ei, non sitiet in eternum, sed aqua quam ego dabo ei, fiet in eo fons aque salientis in uitam eternam . Hoc, inquam, gratia eius bibendo experti sumus. Ecce enim de hac situla, que est Christus ipse, multa sancti Spiritus in una Ecclesia dona percepimus, multa et largissima Scripturarum mente possidemus.

Igitur in his tabernaculis Domini, nouum illud semper resonat canticum quod cantant horum tabernaculorum habitatores septem uocum differentiis,  regente cantum Spiritu sancto sua septiformi gratia, uidelicet sapientia et intellectu, consilio et fortitudine, scientia et pietate atque timore Domini. Porro ex his septem uocum differentiis diuerse fiunt beatitudines quasi octo modorum species; uidelicet humilitas, mansuetudo, luctus, siue tria secundum Dominum, pax, misericordia, munditia, iustitie appetitus, patientia.

Et iste cantus siue laus Dei non est nisi in Ecclesia sanctorum, quia quod sancti sunt et quod sciunt et possunt hoc unde sancti sunt, Dei solius gratie munus est. Et tales quotidie exeuntes de Aegypto huius mundi, contemptu proprie uoluntatis tenentes citharas Dei, hoc est carnis mortificationem, non solum cantant canticum nouum, sed et  canticum canticorum, quia hoc modo ad illam ineffabilem Dei caritatem proficiunt, que est uirtus uirtutum, et ex qua procedit, et in qua continetur omnium uirtutum plenitudo.

uos itaque, dilecte sorores, quia tabernaculum Dei estis, siue in tabernaculis Dei habitatis, hoc nouum semper concinite canticum humilitate, castitate, patientia, obedientia, carnis mortificatione, Dei et proximi dilectione. Cantabiles uobis sint iustificationes  Domini in loco peregrinationis uestre, , ut quandoque de Aegypto huius seculi exeuntes et ad terram promissionis peruenientes atque bonis ipsius terre, que nec oculus uidit, nec auris audiuit, nec in cor hominis ascendit , eterna liter perfruentes, cum omni suauitate et dulcedine sine intermissione cantetis non solum canticum nouum, sed et canticum canticorum, per omnia secula seculorum. Amen.




uolume back matter






INDEX RERUM, uERBORUM ET SENTENTIARUM MEMORABILIUM AD WOLBERONIS COMMENTARIUM IN CANTICA.


 A

    Aaron interpretatur mons fortitudinis 11.---Aaronis uirga florida quid prefigurauerit? 33. Aaronis uestimenta omnia fideles nouissimi temporis sunt, 12.
    Abies significat contemplationis uirtutes ad alta semper surgentes, 285.
    Accubitus regis quis sit, 66. Accubitus regis et sinus Patris uel humane nature assumptio uel sancte mentis inhabitatio, 68. Ad accubitum regis peruenire uolenti que necessaria sunt, 69.
    Aceruus testimonii SS. Patrum institutio est, 141.
    Adiurare dilecti quid sit, 97.
    Adolescentularum nomine fideles accipiuntur anime, 285.
    Aestas alius corporis, alius cordis, 39.
    Affirmationis simplicem negationem sequitur affirmatio armatoria, 61.
    Agar ancilla et Sara libera figura fuerunt ciuitatis terrestris et celestis, 26.
    Agni paschalis immolatio, 48.
    Agni sanguis super utrumque postem et super liminaribus quando ponatur, 49.
    Agri, lecti, mole nomine ex quibus unus dicitur assumendus et alter relinquendus quid significetur, 16.
    Ale et myrrha carnis mortificatio signatur, 167.
    Altare.---In altari cor nostrum figuratum est, 12.
    Altitudinem mundanarum tres species per tria nomina montium designantur, 150.
    Amana nocturna auis sonat, 151.
    Amare cur Ecclesie comparetur et dicatur pulchra ut luna, etc., 217, 218.
    Amica formosa columba que sit, 105, 139.
    Amicus et sodalis in quo differant, 75. Amicus quasi amici custos dicitur, 204. Amicus nuncupatur, Deus dicitur et est,. 204. Amici et karissimi quos dilectus inuitat ad comedendum, bibendum et inebriandum qui sunt, 211. Amicorum ad uocem sponse auscultantium alii uisibiles, alii inuisibiles, 151.
    Angelus non potest sed solus Deus pro peccatis Ade satisfacere, 264.
    Anima non debet se ignorare, 47. Anima fidelis quando per desertum ascendat, 128. Anima rationalis quatuor habet affectiones, 226. Anima sponse ad locutionem sponsi quomodo lignefacta sit, 184. Anima fidelis deliciis affluens et super dilectum innixa quomodo dicatur ascendere de deserto, 253, 254. Animam fidelem paruulam esse et ubera non habere, 259. Anime simplices in Ecclesia cur filie non filii Ierusalem appellentur, 121. Anime quales regine apellentur, 214. Que concubine, 214.
    Animus a mundi cuius remotus desertum nuncupatur, 126.
    Antichristi tyrannis quanta, 15.
    Apostolus Paulus quam uocem dederit ex hortis, 278. Apostoli barba sunt Aaron, 33. Apostoli montibus comparantur, 116. Apostoli pigmentarii fuerunt, 193. Apostoli contra matrem qualiter pugnauerint, 30. Apostoli martyres,  sacerdotes, significantur per doctissimos Isrel ambientes lectulum Salomonis, 132.
    Aque uiuentes que sunt et quare dicantur fluere impetu de Libano, 169.
    Aquilo asperitatem minarum lenitatem blandimentorum auster significat, 170. Aquilo diabolum, auster S. Spiritum significat, 170. Aquilone uel austro perflante hortum Domini, quomodo aromata illius dicuntur fluere, 170.
    Ascensus mentis non fit nisi per desertum, 117. Ascensus palme fuit ascensus Christi in crucem, 240.
    Aspiratio Dei pro eterna felicitate et inclinatio umbrarum, pro indeficiente nocte huius mortalitatis accipitur, 148.
    Auster aduenire et hortum Domini perflare nequit, nisi surgat et recedat aquilo, 171.
    Auola aromatum et mens humilis uirtutibus redolens, 207.
    Auolare Dei quale sit, 211.
    Axa filia Calebs petens irriguum inferius et superius, quod figurauerit, 61.

B
    Baptismus duplex est, 74. Baptismo et penitentia incorporamur Christo, 150.
    Bases auree sunt sapientia et bonitas, quibus columne marmoree, id est misericordia et ueritas, 198.
    Beata uirgo cur campo comparetur, 85.
    Beatitudo, fructus uinee Dei est, 271 Beatitudo corporis et anime duplici stola exprimitur, 13.
    Bellatoris spiritualibus utile considerare, proportionem inter ueritatem et figuram pugnam et pugne causam, uictorem et uictum, 52.
    Bibere uinum cum lacte, et comedere fauum cum melle dilectus quando dicatur, 174.
    Binarius centenus nuptias celestes significat, 175
    Bona opera sine fide, spe et caritate esse non possunt, 157.
    Bonum quod ducit ad summum bonum a paucis apprehenditur, 116. Bonum anime consistit in duobus, 159. Bonum substantiue et adiectiue dicitur, 159.
    Botrus dulcedinem resurrectionis Christi significat, 70, 74. Botrus per exploratores de terra promissionis portatus, figura Christi fuit, 71. Christus botrus Cypri in uineis Engaddi, 72.
    Buxum.---Per buxum significantur, qui quamuis ad alta uirtutum non surgant neque fructum faciant, parentum tamen fide semper uirent, 285.

C
    Cecus coloris ignei caritatem significat, 143.
    Cain recte obtulit sed non recte diuisit, 271.
    Cancelli per quos dilectus in pariete generali prospicit, antiqui Patres fuerunt, 102. Cancelli item et fenestra sunt Euangeliorum et apostolorum documenta, 103.
    Canendi recte scientia triplex requirit instrumentum, 282. Quale canticum sciendum ante Canticum canticorum,  282. Cantici noui et ueteris finales qui sint, 282. Cantici noui et ueteris distantia, 282. Canticum uetus comparatur syrenis marinis bestiis, nouum uero Dauidi, Orpheo et Amphioni, 284. Cantici ueteris auctor diabolus, noui Deus est, 284. Cantici noui instrumenta, in qua officina parentur et seruentur, 284. Cantico nouo dispositio musica, ueteri cantica elegiaca conuenit, 282. Quis recte cantet canticum nouum et canticis labiorum et citharis, 251. De canticorum diuersis generibus, uide prefationem generalem. Cantare canticum nouum, in terra aliena, quid sit, 95. Canticum nouum quid sit, 282. Canticum uetus, quid sit, 282.
    Caprea quatuor, et ceruicus tria habet notabilia nature, que fidelis anima haberi debet, 97.
    Castitas uirginalis pretiosior est castitate uiduali et coniugali, 189.
    Cauda in sacrificio olim offeri, quare precepta, 40.
    Cauerna macerie Christus, 103.
    Cedar interpretatur tenebre, 261.
    Cedrus quatuor, et cypressus duas habet proprietates, 83.
    Cellaria Dominica tres specialiter species, 23. Cellaregis sunt lex et Euangelium, 21. Cellaria hec pauci, domum multi intrant, 21.
    Charitas uerbum trisyllabum, quia Deus qui caritas, est unus in maiestate, trinus in personis, et septenarius in donis, 270. Charitas quare dicatur crater tornatilis nunquam indigens poculis, 232. Charitas aliarum uirtutum centrum est, 171. Charitas oleo comparatur, 11, 17. Charitas boni operis radix est, 67. Charitas uirtutum uirtus et plenitudo est, 186. Charitatis excellentia, 67. Charitatis encomium, 24, 67, 210, 258. Ad caritatem obtinendam necessaria sunt, fortitudo animi, scientia Scripturarum perseuerantia bonis operis, 289. Charitatem timet diabolus, 209.
    Chrismatis excellentia, 72.
    Christus quare dicatur pacificus, 263. Christus ueraciter et uniuerse quando sumatur, 130. Christus in cruce quatuor dimensiones caritatis longitudinem, latitudinem, altitudinem et profundum habet, 270.
    Circumcisio, transitus Rubri maris, legislatio, carnaliter pugnantium fuga et uictoria, spiritualiter quid significauerunt, 53.
    Ciuitas Dei et diaboli, que sit, 44.
    Celum tertium quale fuerit in quod Apostolus se raptum memorat, 5. Celi primi nomine, humilitas, secundi caritas, tertii contemplatio accipitur, 5.
    Cognitione sui, aut ignorantia sui, homo fit iustus, uel iniustus, 44.
    Collum sponse, sublimem doctorum eloquentiam significat, 15.
    Columbe ad fenestras suas sunt prelati Ecclesie, 140. Columbarum oculos absque eo quod intrinsecus latet habere quid sit, 140.
    Columna nubis et ignis, idemque uirga Moysis miraculorum operatrix quid significarint in Ecclesia militante, 48. Columne anime iusti, quatuor sunt uirtutes cardinales, 13.
    Come capitis quod est Christus sunt prophete uel apostoli 190.
    Compunctio quatuor habet qualitates, 59. Compunctio procedens ex amore prestantior est illa que ex timore, 59. Compunctionis duo sunt genera, 181.
    Contemplatio intellectibilis ad naturalem et intelligibilem incomparabilis est, 59. Contemplationis tres sunt partes, naturalis intelligibilis et intellectibilis, 59.
    Contraria duo uno eodemque tempore, in uno eodem-subiecto simul esse possunt, 45.
    Corda cum manibus ad Deum leuare, est credere et operari, 24.
    Cubare quomodo et in quibus Deus dicatur, 37.
    Cursus sponse uel fidelis anime quis qualisue debeat esse, 15. Cursus qualitati et labori sua respondet requies, 18. In cursu, modus, qualitas, intentio et utilitas considerari debet, 17.
    Custodes uinearum qui sint, 30, 31, 32. Custodes murorum tollentes pallium sponse qui sint, 186.
    Cyprus in Ecclesia queuis sancta est anima, 166.

D
    Damascus interpretatur sanguinem bibens, 237.
    Dauid ante arcam saltans preuidit per incarnationem Christi, sacrificium, fide et operibus instruendum, 25. Dauid saltans ante arcam figura fuit saltus spiritualis prelatorum Ecclesie, et in quo ille consistit, 25.
    Decoloratio solis in quo consistat, 27.
    Dentes et capilli anime cogitationum subtilitates, sunt duras Scripturarum propositiones infringentes, 214. Dentes in Ecclesia S. Scripture expositores sunt. 141.
     Descendere in infernum cum annis suis quid sit, 52.
    Desertum quid sit, 125. Synagoga cur desertum dicatur, et ascensus Iudee de deserto quando fuerit, 253. Desertum in stagnum aquarum et terram inuiam in riuos aquarum quando Deus posuerit, 253.
    Deus est bonum generalissimum, 18. Deus tribus modis dicitur aliquid indicare, 33. Deus quatuor modis hominem trahit, 14. Deus cum sit illocalis, quomodo moueri dicatur, 197. Deus non secundum se sed secundum participans, que possit habere spatia, 270. Deum super cor ponere est caritatem habere; super brachium ponere, est per caritatem bonum operare, 258.
    Diabolus cur nocturna auis, dens uigiliarum et anathema uocetur, 151.
    Diadema regis Salomonis, quo coronauit eum mater sua, quid sit, 135.
    Dies alius naturalis, alius actualis, alius intelligibilis et alius eternalis, 38. Dies intellectualis non modo particulariter in aliquo, sed uniuersaliter in unoquoque homine constitui potest, 43. Dies desponsationis, quo Salomon hoc diademate coronatus, tempus incarnationis et passionis Christi fuit; dies uero letitie cordis eius, tempus resurrectionis, 137. In die naturali, actuali, intellectuali, quid sit mane, meridies et uespere, 34
    Digiti sponse pleni sunt myrrha probatissima, quando uirtutum eius opera sunt discreta caritate diuina et fraterna, 183.
    Dilectio, secundum carnem duplex est, 90. Dilectionis diuine et humane differentie, 113. Dilectio Dei, quo ordine distinguatur, 91. Dilectio quare dicatur fortis ut mors, 258.
    Dilectus in allocutione, dilecte boni oratoris officium imitatur, 104. Dilectus quomodo pascatur inter lilia usque ad aspirationem diei et inclinationem umbrarum, 113. Dilectus si in nocte queritur non inuenitur, 117.---Quid sit dilectum per uicos et plateas querere, 118. Dilecta dilectum quod petat reuerti et simulari capree quid figuret, 115. Dilecte inquisitio et dilecti in domum matris et cubiculum genitricis introductio que sit, 120. Dilectus quando dicatur uenire in hortum suum et comedere fructum pomorum suorum, 172. Dilectus et dilecto Deus de Deo est; cur dicatur electus ex millibus, 187, Dilectus pascitur inter lilia quia munda cogitatione et operatione delectatur, 208, Dilecti crura sunt misericordia et iustitia, quare columnis marmoreis comparentur, 198.
    Docenti alios que necessaria sint, 108, 262. Qui alium docet se ipsum docet, 249.
    Domus exasperans, domus inobedientium est, 267.
    Dormitio spiritualis explicatur, 97. Dormitio et uigilantia secundum respectum ad interiora simul esse possunt, 175. Dormitio sponse et cordis eius uigilantia que sit, 175
    Ducenti qui custodiunt fructus uinee Dei qui sint, 276.

E
    Ecclesie prefert et prefertur, 25. Ecclesia et sancta anima quare dicatur nigra ut tabernacula Cedar, 27. Ecclesiam quomodo sol decolorauit, 32. In Ecclesia alii predicant solo uerbo, alii exemplo alii uerbo et exemplo simul, 61, 62. Ecclesia presens continet ciuitatem Dei et diaboli, 50. Ecclesia amica et bis pulchra uocatur, 76. Ecclesia uniuersalis et omnes particulares sunt domus Dei, 82. Ecclesia gentium cur uocetur deserta, 125. Ecclesia corpori, Christus capiti comparatur, 129. Ecclesia horto concluso idque iterato cur assimiletur, 152, 164. Ecclesia fons signatus, quare, a quo et unde dicatur, 165. Ecclesia sicut generaliter fons hortorum ita quibusdam specialiter puteus aquarum uiuentium est, 169. Ecclesia monti Libano comparatur, 201. Dicitur electa ut cedri, 202. Cur perfecta et columba uocetur, 215. Ecclesie aliqui incorporantur per conuersionem, nonnulli per conuersionem et satisfactionem simul, 62, 63.
    Egredi in agrum est genti Iudeorum uerbum Dei annuntiare, commorari in uillis est gentibus predicari, 243.
    Engaddi, fons hedi interpretatur et significat baptismum, 73.
    Epithalamium hoc sponsi et sponse desponsationem totaliter respicit, 137
    Equi Dei sunt sancti et qualiter illis presideat in equo albo, 52.
    Equitatus Domini fuit populus Isreliticus, 48. Equitatus Domini Ecclesia est, 48. Equitatus antiquus et nouus, quis sit, 49. Equitatus Domini ante signatus Christus est, 59, Equitatus Dominicus a Pharaonico in quo discernatur, 52. Equitatus diaboli, Synagoga infidelium est, quibus presidet in equo pallido, 50. Quis sit fructus, 52.
     Exempla precedentium Patrum pellibus animalium mortuorum figurantur, 27.
    Exsultatio et letitia in quo differant, 23

F
    Facies sponse publicus Ecclesie conuentus est, qui uaria professionum dignitatum et ordinum qualitate distinguitur, 139. Facies dilecte que sit, 109. Faciei eius ostensio in quo consistat, 110.
    Femur uniuscuiusque ensem spiritualiter habere debet, 195.
    Fenestre et cancelli per quos dilectus ad nos prospicit, diuinitas eius sunt, 102.
    Ferculum quod sibi fecit Salomon Ecclesia est, 136. Item quam Ecclesiam Scriptura significat, cur ex lignis Libani factam esse memoretur, 136. Columne ferculi Salomonis cur argentee, etc., dicantur, 131, 133.
    Fidelis anime nigredo et formositas diuerso modo explicatur, 26, 28. Fideles ab infidelibus ut discernantur, discretio necessaria est, 42. Fidelis anime sub arbore malo suscitatio, que fuerit, 255.
    Fides in trifariam diuiditur, et que dicatur fides ficta, mortua et probata, 4. Fides pedes, spes manus, caritas os Domini osculatur, 7. Fides et operatio sunt partes constituue amicitie Dei, 75. Fides, spes, caritas, per myrrham thus et uniuersum puluerem pigmentarii figurantur, 127.
    Filie que sint inter partes Ecclesie siue fidelis anima tanquam inter spinas dicatur commorari, 86. Filie Ierusalem sunt anime infirme, 204. Filie Ierusalem sunt anime ad superne uisionis pacem tendentes, 97. Filie Ierusalem cur adiurentur a sponsa annuntiare dilecto, quod amore langueat, 186. Filie et non filii Sion cur iubeantur egredi ad uidendum regem Salomonem in diademate, 135. Filie Ierusalem causas querunt cur sic a dilecto sunt adiurate, 187.
    Flores et mala quibus sponsa fulciri petit quid significent, 91.
    Fluxus aque de situla quid significet, 285.
    Fons hortorum, cur uniuersalis appellatur Ecclesia, 108.
    Foramina petre, uulnera sunt Christi, 108. Item quatuor Euangelia, 108.
    Formositas intima que sit, et quibus constet partibus, 66.
    Formula ex qua contrarietas equitatus Dei et diaboli ex diametro colligi potest, 56.
    Fortis animi exempla in lege scripta, 39.
    Fructus uinee Dei Deus est, 268. Fructus hic tres habet pulchritudines, 268. Fructus spirituales inequaliter a nobis participantur, 86.
    Frumentum, uinum et oleum mystice a Domino quando accipiatur, 21. Frumenti grano Christus pulchre comparatur, 22.
    Fuga dilecti que sit, et cur suadetur a dilecta, 267.
    Fugiens dilectus retinendus non est, 267.

G
    Galaad interpretatur aceruus testimonii, et significat S. Scripturam, 141.
    Gemelli fetus duo sunt Testamenta, 142, 147. Precepta et consilia amor Dei et proximi, 214.
    Gene, oculi, capilli, dentes, collum, ubera in Ecclesia qui sint, 139. Gene in Ecclesia disciplinatorum uerecundiam significant, 144. Cur malo Punico comparentur, 139. Per genas dilecti continentes accipiuntur, 192. Et cur gene iste assimilentur areolis aromatum consitis a pigmentariis, 193.
    Genetrix cui Ecclesia dicitur non antiquorum patrum Ecclesia est, 215.
    Germinatio malorum Punicorum, uoluntatem pro Christo patiendi significat, 221.
    Gladii sermones Dei sunt, 134.
    Gloria et honore, Christus quando coronatus sit, 136.
    Gratia quibus modis resuscitetur, 200. Gratia germinate osculum sancta anima qualiter expetat, 2. Septem gratie Spiritus S. et quod uniuscuiusque sit munus describitur, 77. Gratie uocantis, iustificantis, et glorificantis miseratio, Dei ad nos conuersio est, 242.
    Guttis noctium et rori dogmata hereticorum comparantur, 177.
    Guttur dilecti S. Scripture sonus accipitur, 202. Per guttur memoria preceptorum, per uocem predicatio illorum accipitur; cur uino assimiletur, 241

H
    Hedi quos significent, 44. Quid sit pascere hedos iuxta tabernacula pastorum, et egredi et abire post greges, 46.
     Heretici anathema sunt 154, Heretici, cur uulpes dicantur, cur uulpes paruule, quando capiantur Deo, cur capiendi fiat, 110. Hereticorum uaria tabernacula sunt synagoge Satane, 46.
    Hemor anathema sonat, 151.
    Hiems, senectutem, autummus iuuentutem, etas adolescentiam, uer pueritiam designat, 225. Per hiemem et imbrem, qui transit, per flores et tempus putationis quod aduenit quid intelligatur, 105.
    Hinnulo ceruorum et capree cur Christus assimiletur, 101. Hinnulo ceruus uelocior est, significat Christum agiliorem patriarchis in uirtutibus de quorum stirpe descendit, 101. Hinnulis capree gemellis sponse ubera cur assimilentur, 147.
    Homo quid potuerit ex lege nature, 38. Quid possit ex libero arbitrio, 113. Homini lex scripta quid contulerit, 113. Homo minor mundus dicitur, 271. Hominis conditio duplici honore cuncta animantia precellit, 273. Homo totus dicitur corpus et anima pars aliqua totius est cor, et quare totus homo dicatur dormire, cor solum uigilare, 176. Homo quatuor constat elementis, 225. Homo ex felle habet quod sit irascibilis, ex splene risibilis, ex iecore concupiscibilis ex corde rationabilis, 226.
    Hordei corus et dimidii hordei corus quid significat. 275.
    Hortus nucum uniuersitatem generis humani significat, 221. Per hortos amenitas Scripturarum intelligitur, 277. Quid sit habitare in hortis, 277. In hortum suum quare dilectus descendat, 207.
    Humanitas Christi in dilecto cur uentris nomine exprimatur, 196. Humanitas Christi cur ebori comparatur, 196.
    Humilitas auctoris, 123. Humilitas per fistulam penitentium habitus per cinnamomum exprimitur, 266, 167.

I
    Ignis in Sion et caminus in Ierusalem quando sit, 41.
    Ignorantia populi Iudaici qualis fuerit, 222.
    Incarnatio Domini cur facta dicatur super montes Bethel, 16. In incarnatione Christus similis factus capree aut hinnulo ceruorum, 115.
    Incrementum aliud naturale aliud affectuale, 12. Incrementum naturale affectualis significatiuum est, 13.
    Inebriari ab ubertate domus Dei qui dicantur, 195.
    Inimicitias quales et quantas Christus soluerit, 263.
    Innocentie uere definitio, 179.
    Intentio quasi quidam mentis oculus est, 20.
    Intrinsecus latens est uis caritatis soli Deo patens, 144.
    Introductio regis in cellaria est spectabilis ex parte trium, persone introducentis, loci, et modi introducendi, 21. Introductio dilecti in domum ad uitam actiuam, in cubiculum ad contemplatiuam ordinatur, 121. Introductionem hanc sequitur gratiarum actio, 23.
    Instrumenta pacis que sint et per mille pacificos qui intelliguntur, 276.
    Inuidia et equitatus diaboli inseparabiliter iunguntur, 55. Inuidie definitio, 55.
    Ismel interpretatur exauditio Dei, 26. Ismelis lusus cum Isaac figura fuit persecutionis Ecclesie, 26.

I
    Iacob cum angelo luctans quid nos doceat, 280.
    Ieiunio  quomodo debeat caput ungi et facies lauari, 16.
    Ierusalem est triplex, 208 Cur sponsa dicatur pulchra, 208; et cur Ierusalem pulchritudo dilecte comparetur, 209. Ierusalem superna mater est, cui Ecclesia una dicitur, 215. Ierusalem uisio pacis dicitur, 208. Et quomodo spiritualiter uideatur, 122. Ierusalem superna est mater credentium, huius filii fuerunt apostoli, 30.
    Ioannis S. Euangeliste Encomium, 11.
    Iudea, cur desertum dicatur, 126; cur hortus nucum appelletur, 220.
    Iudei primo fuerunt filii, post facta sunt ligna infructuosa, 87. Iudeorum argumentum quo contendunt probare legem nouam non fuisse necessariam, eiusdem refutatio, 222.
    Iudaici populi et Christiani differentia, 72.
    Iugum quomodo dicatur computruisse a facie olei, 6.
    Iunctura feminum, concordia duorum Testamentorum est et quare monilibus comparentur, quisue illorum sit artifex, 230.
    Iusti et reprobi dicuntur ciuitas Dei et diaboli per metonomiam,  50. Iustorum congregatio equitatus et currus Dei sunt, 50.
    Iustitia habitus, iniustitia priuatio est, 43.
    Iuxta quatuor indicandi modos quorum fit re et intellectu, 2. Re et uoce, 3. Intellectu et uoce, fidelis anima petit. Sibi indicari mansionem diuinam, 34, 35.

L
    Labia sponse diuini uerbi predicatores sunt, et quare uite coccinee comparentur, 143, 193; cur faui distillanti dicantur similia, 161. Labia sponse utriusque Testamenti predicatio sunt, 160.
    Leua bona temporalia, dextera eternalia signif., 95. Per leuam passio, per dexteram resurrectio figuratur, 95. Leua sponsi cur sub capite sponse memoretur, et dextera sponsi dicatur sponsam amplexari, 93, 249.
    Lectulus uirorum sanctorum est studium uite contemplatiue, 81. Lectulus Dei triplex describitur, in iustis, in utero B. uirginis, et in sepulcro, 81, 82. Lectulus Salomonis tripliciter accipitur, 129, 131. Lectulum Salomonis ambientes cur sexaginta finite ponantur, 132. Lectuli nomine requies dupliciter designatur, 80, 117.
    Leonum lubicula corda sunt peruersorum, 153.
    Lex uetus uino mordaci quare comparetur, 8, 10. Lege scripta que non eguerint, 39. Lex noua homini quid contulerit, 39. Legis Domini meditatio digna Deo potatio est, 241. Legem Domini labiis et dentibus ruminare, est eam aliis docendo exprimere, 242.
    Libanus interpretatur candidatio, 136, 149. 202 Species dilecti cur Libano monti assimiletur, 200. Libani montis descriptio, 201.
    Liberum arbitrium defenditur et explicatur, 14.
    Ligna uniuersa Libani uirtutes omnes sunt, 167.
    Lilium inter spinas fuit Christus inter Iudeos, et est Ecclesia inter filias huius seculi, 85. Lilium inter spinas, fuit B. uirgo inter filias Synagoge, et debet esse fidelis anima inter filias malitie, 86. Liliis distillantibus myrrham primam, predicatores comparantur, 194.
    Lingua. Sub lingua sponse cur lac et mel esse dicuntur, 161.
    Loca quo dilectus dilectam introducit quomodo differant, 119. Locus exterior et abest et prodest loco interiori 125. Locus sepositus desertum dicitur, 125.
    Locutio indeterminabilis in lege et prophetis, determinabilis fit in Euangelio, 3. Locutionis diuine uarii sunt modi, 3. Locutio nouissima unde dicatur, 3.
    Lotio pedum sponse quid figuret, 181.
    Lucerne opera bona designant, 17.

M
    Maceria doctrina apostolorum uirorum potest intelligi, 109.
    Maius et minus Deo displicet in pondere, 19.
    Malum est negatio boni, 61. Mali descriptio, 43.
    Mamme et ubera quomodo differant, 156.
    Mandragore gentiles et Iudeos significant in quorum conuersione odorem in partu dederunt, 245.
    Mane pueritiam, meridies iuuentus, uespera senectus est, 40.
    Manibus Domini osculum quando detur, 6. Manus sponse myrrham distillare et opera eius mortificationem carnis redolere, 83.
    Manus Dei cur auree et plene hiacynthis memorentur, 195; cur tornatiles, 194. Per manus dilecti intelligitur omnis uirtus potentia eius, 181. Missio manus dilecti per foramen qualis sit, 194.
    Margarita quomodo ante porcos mittatur, 47.
    Maria Magdalena triplex osculum a Deo consecuta est, 7.
    Martyrium duplex est, 60; ita et duplex fasciculus myrrhe, 70. Martyrium an castitati preferendum non facile diiudicari potest, 193.
    Mater cuiusque fidelis est S. Ecclesia, 120.
    Memoria passionis et ascensus purpureus ferculi Salomonis, 134.
    Mens iusti est domus Dei, 17.
    Meridies in quo sponsus cubat anagogice tantum dicitur, 37.
    Messis tripliciter fit, 175.
    Militie spiritualis audacia a quibus accipiatur, 138.
    Mille argentei quid significent, 175. Mille clypei ex domo Dauid pendentes, sunt uniuersa uirtutum documenta nos munientia, 145. Millena unitas unam significat fidem, unum baptisma unum Deum qui operatur omnia in omnibus, 174.
    Modulatio interioris hominis per septiformem S. Spiritus  gratiam, quasi per septem discrimina uocem constituitur, 95.
    Modus culture uinearum quomodo Ecclesie conueniat, 264.
    Monilium descriptio, 64. Foramen in quibus gemme in monilibus includantur quid significat, 64.
    Montes pardorum corda sunt peruersorum, 133. Montes in quibus dilectus dicit se uenire saliens, sunt eminentes uirtutes, 100.
    Mors per fenestras ascendit, cum per sensus corporis concupiscentia ueniens habitaculum mentis intrat, 33.
    Mortificationis spiritualis instrumenta, 73. Mortificationem spiritualem sequitur resurrectio spiritualis, 74.
    Murenula quid sit, unde dicatur, 74; cur dicantur argento uermiculate, 65.
    Musica siue ualet ad commouendos, componendos, siue, pacandos animos ita et consideratio modi quo hoc Canticum canticorum decurrit, 21.
    Myrrhe fasciculus ab Apostolo describitur, 70. Myrrha amaritudinem passionis Christi significat, 70. Dilectus sponse cur non simpliciter myrrhe, sed fasciculus myrrhe dicatur. 70. Myrrhe fasciculus cur inter ubera dicatur commorari, 70. Myrrhe succus multis medetur infirmitatibus, 71.
    Myrthum. Per myrthum significantur proximorum tribulationes, per compassionem uerbo consolationis temperantes, 285

N
    Nardus quid sit et significat caritatem, 67. Nardi proprietates caritati applicantur, 68. Nardi exhibitio in re et in sacramento a Maria Magdalena facta sunt, 69. Nardus et myrrha quando offerantur, 74.
    Nasus.---Per nasum sanctorum discretio signatur, item cur illa turri Libani que respicit contra Damascum comparetur, 236, 237.
    Nomen sponsi qualiter effusum et dilatatum sit, 11. Nomen matris et filiorum equiuoce quibus conueniat, 29. Nomen dilecte Ecclesia uel anima sancta unde sortiatur, 179; item, cur amica immaculata, soror et columba uocetur, 179.
    Numerus senarius perfectionem, denarius Decalogum significat, 133, 213. Numerus sexagenarius apud arithmeticos superfluus est, ibid. Numeri sexagenarii partes, ibid. Octogenarius cur diminutus, 213. Numeri sexagenarii et octogenarii que sit consonantia, 216.
    Nutrimenta uberum suorum dupliciter porrigit Ecclesia, 157.

O
    Oblectamenta mundi significantur per uinum, 185.
    Oculi dilecti cur dicantur esse sicut oculi columbe super riuulos aquarum que lacte sunt lote, etc., 192. Oculi Ecclesie, seu fidelis anima sunt consideratio miserie temporalis et felicitatis perpetue, 234. Item cur ille piscinis in Esebon comparentur, ibid. Oculi sunt prelati, Ecclesie, 140, 235. Oculus dexter et sinister quid, 153.
    Odor unguentorum sponse, super omnia aromata est, 5, 159.
    Officium confessarii, 264.
    Oleum uasa et lampades in Euangelio quid significent, 4. Oleum effusum est dilatatio nominis Christi, 10. Oleum in uasis habere, et letitiam bonorum operum in conscientiis habere, 29.
    Oliua significat, misericordie et pietatis actus perfluentes, 285.
    Operis boni sacrificium Deo tunc erit acceptabile, si bone uoluntatis condimento fulciatur, 250.
    Ordo in caritate triplex est, 90. Ordinum uarietas est ornamentum Ecclesie, 140.
    Os Dei Filius Dei dicitur, osculans Deus Pater est, 2.
    Osculum Spiritus sanctus accipitur, ibid. Osculum oris Domini cur ex abrupto sponsa expetat, 5. Oscula diuersa inferioris generis precesserunt osculum oris Dominici, 5.
    Ostii pessulum aperire dilecto quid sit, 185. Alii ostium alii murus in Ecclesia sunt, 260.

P
    Palma signum uictorie est, 191.
    Paries post quem dilectus dicitur stare significat naturam humanam assumptam, 103. Paries originalis peccati quando destrui ceptus, 101. Retro parientem utrumque originalis peccati et actualis quomodo Deus stet, 102.
    Particulariter predicata suscipiunt magis et minus, 36.
    Pascere quos Deus dicatur, 35. Signa eorum quos pascit, 36. Pasci in liliis quid sit, 148.
     Pascua competentia Deus suis proponit ouibus, 37.
    Pax temporalis in Natiuitate Christi quid, 264, Quam pacem Christus annuntiauerit, 3, Pacem ubi sponso ceperit, 262.
    Pedes Domini quando dicamus osculari, 6,
    Persecutio et nigredo peruersis, formositas uero electis et quare, 26. Persecutionis Ecclesie seu fidelis anima grauitas ab extraneis infertur, 19.
    Persecutores sanctorum dens uigiliarum dicuntur, 151.
    Petrus in monte Thabor, cur exauditus non fuit, 46.
    Piscina in Esebon, cingulum meroris dicitur, 234.
    Penitentia uera qualis esse debeat, 235.
    Pomorum nouorum et ueterum sponso a sponsa reseruatorum expositio, 264.
    Populo et preputio et circumcisione in uineis ubera dare, 246.
    Porta iudicii in Ecclesia que sit, ad quam inobedientes examinandi, 267.
    Potentia Dei timorem, benignitas uero amorem nobis ingerit, 213.
    Preceptum de caritate uino comparatur, 89.
    Predicatio per cantum, opera per saltum designantur, 23. Predicatio et incorporatio hoc loco quomodo accipiatur, 61. Predicatio quia iuxta diuersitates mentium suscipitur, secundum eiusdem temperari debet, ut cum fructu suscipiatur, 174. In predicatione non fauor sed honor Dei spectari debet, 110.
    Predicatores Ecclesie unde materiam sumere debeant predicandi, 64. Predicaturus qualis esse debeat, 180.
    Prelatos Ecclesie quam deceat esse attentos super sibi commissos, 266. Prelatorum periculum qua e, 266. Modus periculum euadendi, 267.
    Prerogatiua rationalis creature, 15.
    Probatio dilectionis exhibitio est operis, 2.
    Professiones ecclesiastice cur uocentur uoces caprarum, 141.
    Proprietas symphonie Sianabor que sit, 208.
    Propugnacula et clypei quomodo differant, 164. Propugnacula argentea diuinorum eloquiorum sunt munimenta, 290. Propugnacula quibus domus Dauid dicitur edificata sublimium sententiarum munimenta sunt, 145.
    Proximi dilectionem necessario precedere debet dilectio Dei, 90,
    Psallere spiritu et mente quid sit, 282.
    Pugna in bonam et malam partem suscipitur, 29. Pugna filiorum matris contra Ecclesiam quatuor fit modis, 30, 32 Pugne carnalis et spiritualis diuersitas unde sumatur, 54. Pugne spiritualis fortitudo et dilectio, ibid.
    Pulcherrima omnium mulierum uniuersalis Ecclesia dicitur, 187
    Pulchritudo sponse et in genis et in collo eius constituitur, 57. Pulchritudo sponse genarum cur turturi assimiletur, 63. Pulchritudo Ecclesie consistit in quatuor, 217. Pulchritudinem dilecti decem preconiis dilecta exponit, 188. Pulchritudinis diuisio et indiuisio per genera subalterna, 58.
    Pusillanimitatis in sponsa obiurgatio, 44.

Q
    Quadratura spiritualis est, fides, spes, caritas et operatio, 177.
    Quadriga Aminadab quatuor figurauit Euangelia, 223. Eius quadrige auriga sanctus Spiritus, 223. Quadriga iuxta moralitatem homo habet aliam ex parte corporis et aliam ex parte anime; prioris auriga est Deus, posterioris est diabolus, 224. Quadriga Dei et diaboli quatuor mouetur speciebus, 227.
    Quadrum  debet esse mensurata perfectorum uita, 178.
    Qualitatis quatuor sunt species: habitus et dispositio: potentia et impotentia: passio et patibilis qualitas figura et forma, 19. Qualitates prelatorum sunt due, 260. Qualitates in Ecclesia conuersantium tres sunt, perfectorum, minus perfectorum, et imperfectorum, 213.
    Qualium mulierum dilecta dicatur pulcherrima, 205.
    Quatuor qualitatis species secundum diuersitatem uoluntatis spectantur in cursu uite humane, 19. Quatuor modis fit metaphora, 162. Quatuor uirtutes cardinales physicis necessaria, 226. Item que affectiones plus uel minus dominentur in his qui de physica tractant, 226. Quod natura anime quatuor constat uirtutibus cardinalibus, 178.
    Quindecim  argenteis quid figuretur, 275.
    Quomodo dilectus queratur et non inueniatur, 184. Quomodo dilecta dilecto aperiat, 183.

 R
    Rationis uis in quadrifariam diffunditur, 226.
    Reconciliationis causam qui et qualiter egerint, 6.
    Reconciliator hominis idem qui et creator, 6.
    Recti sunt diligentes, et in quo dilectio illa consistat, 25.
    Regnum et sacerdotium a Iudeis in penam translatum est.
    Regine et filie Sion que sint, que uidentes Ecclesiam laudant; et beatissimam predicant, 216, 217.
    Relatiua tribus modis dicuntur, 120.
    Religionis totius perfectio constitit in tribus, in surgendo, properando et ueniendo, 105.
    Res propter Christum relicte, quomodo centuplate recipiantur, 52. Rerum transeuntium cure impediunt contemplationem, 250.
    Resurrectio corporis et anime duplici stola in Ecclesia significatur, 41.
    Riuus.---Quid per riuos, pascua et montes, significetur, 37.
    Rota in medio rote, Nouum est Testamentum inter uetus, 46.
    Rubicundus est candidus non modo in se, sed in suis membris dilectus, 195.
    Rubor et candor quomodo Christo principaliter conueniant, 189. Item quomodo Ecclesie conueniant, 189.

S
    Sal sapientiam denotat, 226.
    Salomon interpretatur pacificus, 27. Salomon figura fuit pacifici Christi, 284.
    Saltus Dei in cordibus sanctorum quid boni causet, 281. Quid per saltus accipiatur, quos dilecta uult ut dilectus faciat similes saltibus capree aut hinnuli ceruorum super montes aromatum, ibid.
    Samaritanus infundens oleum et uinum Christus est, 22.
    Sancti quidquid habuerunt boni traxerunt a Christo, 22.
    Sanctitatis diuerse numerantur species, 37.
    Sanctorum et stellarum comparatio, 36.
    Sanir dens uigiliarum sonat, 151.
    Scala ad summum bonum perueniendi, 5.
    Scriptura sacra cur murenulis non murene comparetur, 65. Scriptura quando dicatur stare et moueri, 133. Scripturarum sententie capreis et ceruis cur asssimilentur, 121. Sacre Scripture expositores assimilantur gregibus tonsarum, ascendentium de lauacro, 141. Sacre Scripture cur dicantur come sicut elate palmarum, nigre quasi coruus, 191.
    Sensus exteriores quomodo nutriendi, 157
    Septem uocum differentie, quibus nouum canticum dicitur, septem sunt dona Spiritus sancti, 286.
    Seraphim interpretatur ardens, 154.
    Signa hominis sani et infirmi, 225.
    Signaculum cordis et brachii est corporis et cordis custodia, 256. Signaculum Dei sanctitatis impressio est, 257.
    Sion speculatio interpretatur, 41, 135.
    Solitudo alia corporis alia animi, 124.
    Spinas  significantur uerbo et exemplo alias compungentes, et ad bona prouocantes, 285.
    Spiritus aduersus carnem, et caro aduersus spiritum concupiscentie, 227. Spiritus sanctus pretiosissimi unguenti confector est, 68. Pigmentarius est, 127. Spiritus sanctus est ordinator status ecclesiastici, 106. Spiritus malus in Saul psallendo quomodo mitigatus fuerit, 123.
    Sponsa in pulchritudine columbe comparatur, quia felle carere, neminem ledere, grana meliora seligere, pullos alienos nutrire debet, etc., 76, 108. Sponsa sub umbra desiderabili cur dicatur sedisse et non stetisse, 87. Sponsa quare se uocet murum, et ubera sua sicut turrem, 263. Sponse commendatio a decore omnium membrorum in facie, 138. Sponse uocanti cur dilectus non respondeat, 185.
    Sponsus essentialiter, sponsa accidentaliter pulchra dicitur, 80. Sponso cum oleo et lampadibus obuiam ire, est debitum Deo rependere gratiarum actionem cordis et oris iubilatione, et operum exhibitione, 24.

T
    Tabernaculum Domini continet, urnam auream habentem manna, uirgam Aaronis et tabulas Testamenti, 46. Tabernacula Iacob et tentoria Isrel quid significent, 284. Tabernacula Iacob cur uallibus nemorosis comparentur, 285. Cur dicatur fixisse Dominus, ibid.
    Tabule cedrine sanctos designant, 261. Tabulis cedrinis  ostium compungitur, quando predicatio uirtutibus sanctorum pro exemplo inductorum confirmatur, 261.
    Templum ueteris et Ecclesiam Noui Testamenti mons figurat, 201.
    Tentatio Christi in deserto quid figurauerit, 126,
    Terra nostra que sit in qua uox turturis audita dicitur, 107. Per terram cymbalum alarum quid indelligatur, et quare hec terra dicatur transflumina Aethiopie, et cur dicatur ue, etc., 51.
    Terribilis ut castrorum acies ordinata quibus et unde dicatur, 209.
    Testamentum nouum umbre uetus estui comparatur, 87.
    Thure oratio exprimitur, 149. Item cur thus colli et myrrha montis nomine predicitur, ibid.
    Timor antecedit amorem, 58. Timor alius filialis alius initialis, etc. 79. Timores nocturni quid significent, 135.
    Tractatio non est anime Deum sequi nolentis compulsio, 1.
    Trahi quid sit explicatur per simile, 15.
    Transire et declinare dilecti quid sit. 184.
    Trinitas.---In S. Trinitate distinctio est in personis non in operibus, 2. In S. Trinitate gradus non est, 90.
    Tritici aceruus multitudinem fidelium prelatio obedientium significat et cur aceruus esse dicatur uallatus liliis, 233.
    Tunica talaris Ioseph est opus bonum usque ad consummationem, 40
    Turris nebulosa Synagoga est, 234.
    Turtur tres habet proprietates, et quomodo ille de genis sponse spiritualiter predicetur, 58. uox turturis sonus euangelice predicationis est, 105. Turturis uocem, Christus, B. uirgo, S. Ioannes quomodo habuerint, 106.

U
    Ubera duo sunt, remissio peccatorum et distributio donorum, 8. Ubera Ecclesie sunt cognitio ueritatis et amor uirtutum 156. Uberum sponse pulchritudo in quo consistant, 157. Cur pulchriora uino dicantur, 158. Uberum diuinorum memoria causa exsultationis et notitie in sponsa, 24, 248.
    Ulmum  significantur seculares et minus fructificantes, alios tamen bene uiuentes suis facultatibus sustentantes et adiuuantes, 285.
    Umbilicus Ecclesie sunt predicatores, 231.
    Umbra laborem, dies premium significat, 148.
    Una Ecclesia, unus populus, una uinea, ex utroque populo Iudeo et gentili fit, 243. Uno crine colli, et uno oculorum quo sponsa cor sponsi uulnerauit quid significetur, 154, 155.
     Unguenta que sint, unde ubera sponsi habent fragrantiam, ut unguentarius, quis sit, 9. Unguentorum diuerse species ibid. Unguenta prima carismatum spiritualium dona sunt, 167.
    Unitio pedum et capitis Christi spiritualiter quomodo fiat, 69. Unitio interior anime est antidotum, 10.

u
    uenire Dei quid sit, 100. uidere uel cognoscere Dei quale sit, 221, 228.
    uenter distinctus sapphyris est castitas corporis ornata castitate mentis, 196. Quid per uentrem intelligatur, qui dicitur ad tactum sponsi intremiscere, 182.
    ueritatis cognitio et ueritatis amor sibi inuicem colligantur, 156.
    uestimenta sponse odori thuris quare assimilentur, 161.
    uia angusta que sit, 89. uia lata que sit, 118.
    uidere pro intelligere capitur, 135.
    uigiles custodientes ciuitatem, sancti doctores sunt, 118. uigiles qui sint qui sponsam inuentam uulnerauerunt, 186.
    uinea Domini quomodo colenda sit ad similitudinem aliarum uinearum, 266. uinea Sorec interpretatur electa siue pulchra, 121. uinee florentes et odorem dantes, gentes sunt que audito fidei uerbo boni operis odorem spargunt, 106. uinee domus Isrel dicitur propter distinctionem tribuum, 221.
    uini cum lacte potatio et faue cum melle commestio quid significet, 173. uinum myrrhatum in cruce Christi oblatum quid prefigurauerit, 71.
    uir quare dicatur qui pro fructu uinee Dei affert mille argenteos, 272. uir dicitur a uirtute, 272
    uirga Moysis fuit figura ligni crucis Christi, 49.
    uirtutis definitio, 227. uirtutum contra uitia oppositio, 88.
    uita contemplatiua est uia ad actiuam, 109. uite solitarie laus, 60. uite actiue uel contemplatiue quando uacandum, superiorum iudicio relinquendum est, 121.
    uitiorum diuersorum diuersa reprimendorum ratio, 135.
    uitulus nouellus mentem nouiter ad Deum conuersam significat, 13. uituli nouelli siue hominis noui constitutiue partes recensentur, 13. uituli huius nouelli cornua sunt animi constantia, 13. Alia cornuum significatio, 19.
    uox sponse ut sonet in auribus sponsi, mens debet concordare uoci, 110. uox Ecclesie Iudeorum conuersionem admirantis, 253. uox magna que, 27. uox Ecclesia de profectu anime sancti exsultantis, 255. uocis dulcedo et decor faciet sponse in quo consistat, 110.
    uultus et habitus ostensio, uox mentis est, 255







ORDO RERUM QUAE IN HOC TOMO CONTINENTUR.

    ECKBERTUS SEU EGBERTUS ABBAS SCHONAUGIENSIS ET SANCTA ELISABETH, SOROR EIUS GERMANA. 9
    Notitia historica in Eckbertum. 9
    Notitia altera. 9
    ECKBERTI SERMONES CONTRA CATHAROS. 11
    Eckberti prefatio ad Reginoldum Coloniensem archiepiscopum. 11
    SERMO PRIMUS.---De heresibus aduersus quas discetatio assumitur. 13
    De coniugio. Heresis prima. 14
    Secunda: De usu carnium uitando. 14
    Tertia: De creatione carnium. 14
    Quarta: De baptismo paruulorum 15
    Quinta: De baptismo aque. 15
    Sexta: De animabus mortuorum. 15
    Septima: De misse contemptu. 15
    Octaua: De corpore et sanguine Domini. 15
    Nona: De humanitate Saluatoris. 15
    Decima: De humanis animabus. 16
    De origine secte Catharorum. 16
    SERMO II.---De eo quod doctrina Christiana occultanda non sit. 18
    SERMO III.---De incremento et manifestatione catholice  fidei 21
    SERMO Iu.---De eo quod scriptum est: Fides sine operibus mortua est. 25
    SERMO u.---Circa primam heresim de coniugio. 26
    SERMO uI.---Contra secundam heresim de esu carnium. 36
    Contra tertiam heresim, de creatione carnium.
    SERMO uII.---Contra quartam heresim, de baptismo paruulorum. 41
    SERMO uIII.---Contra quintam heresim, de baptismo aque. 51
    SERMO IX.---Contra sextam heresim, de animabus mortuorum. 55
    SERMO X.---Contra septimum heresim, de sacerdotio. 69
    SERMO XI.---Contra octauam heresim, de corpore et sanguine Domini. 84
    SERMO XII.---Contra nonam heresim, de humanitate Saluatoris. 94
    Excerptum de Manicheis ex S. Augustino. 97
    OPUSCULUM DE LAUDE CRUCIS. 103
    SOLILOQUIUM SEU MEDITATIONES. 105
    STIMULUS AMORIS. 113
    De sancta Elisabeth uirgine. 114
     uITA SANCTAE ELISABETH in qua continentur uisiones eius. 119
    Prologus Eckberti 119
    CAP. I.---Allocutio ad fratrem; tentationes diabolice diuina uisitatione discusse, uisionum initia. 126
    CAP. II.---uiri sancti, a 23 Iunii 1152, ad 14 Septembris 1153. 132
    CAP. III.---Alie uisiones usque ad festum Annuntiationis an. 1134. 140
    CAP. Iu.---Sancta uidet mysteria Passionis, Resurrectionis, Ascensionis, Pentecostes, et alia quedam isto anno. 147
    CAP. u.---uisiones anni 1155 cum Appendice, ad annum 60 spectantes. 155
    CAP. uI.---Initium libri uiarum Dei cepti scribi an. 1156 et sermonum eo contentorum synopsis. 164
    CAP. uII.---Sermonum pro uiarum istarum singulis ab angelo dictatorum priores quinque, summatim delibati. 168
    CAP. uIII.---Sermonum quinque reliquorum synopsis. 173
    CAP. IX.---Ultimus uirginis morbus et in eo acta usque ad fratris reditum Moguntia. 178
    CAP. X.---Extrema uite mortisque sancte periodus et salutaria monita sub ea data. 187

B. AELREDUS ABBAS RIEu ALLENSIS IN ANGLIA.
    uita B. Aelredi, auctore anonymo. 196
    Commentarius preuius. 196
    Incipit uita. 197
    CAPUT PRIMUM.---B. Aelredi adolescentia, ingressus in religionem. 197
    CAP. II.---Prefectura, uirtutes, miracula. 200
    CAP. III.---Eximia mansuetudo; morbus, obitus. 203
    Notitia historico-litteraria. 203
    Notitia altera. 205

OPERUM PARS PRIMA.---ASCETICA.
    SERMONES DE TEMPORE ET DE SANCTIS. 209
    SERMO PRIMUS.---De Aduentu Domini. 209
    SERMO II.---In Natali Domini. 220
    SERMO III.---In apparitione Domini. 227
    SERMO Iu.---In Purificatione sancte Marie. 234
    SERMO u.---In natali sancti Benedicti. 238
    SERMO uI.---In eodem festo II. 245
    SERMO uII.---In eodem festo III. 247
    SERMO uIII.---In Annuntiatione Beate Marie. 251
    SERMO IX.---In Ramis palmarum. 258
    SERMO X.---In Ramis palmarum II. 264
    SERMO XI.---In die sancto Pasche. 271
    SERMO XII.---In eodem festo. 278
    SERMO XIII.---In Ascensione Domini. 283
    SERMO XIu.---De sancto Ioanne Baptista. 290
    SERMO Xu.---In die SS. Petri et Pauli. 294
    SERMO XuI.---De eodem festo II. 298
    SERMO XuII.---In Assumptione B. Marie. 303
    SERMO XuIII.---In Assumptione B. Marie. 309
    SERMO XIX.---In Natiuitate B. Marie. 316
    SERMO XX.---In eadem solemnitate II. 322
    SERMO XXI.---In eodem festo III. 326
    SERMO XXII.---In festo Omnium Sanctorum. 336
    SERMO XXIII.---De Omnibus Sanctis II. 339
    SERMO XXIu.---In festo Omnium Sanctorum III. 348
    SERMO XXu.---De Beata Maria. 353
    SERMONES DE ONERIBUS in capp. XIII et seq. Isaie prophete. 361
    Epistola B. Aelredi ad G. Londoniensem episcopum. 361
    SERMO PRIMUS.---In aduentu Domini.---De undecim oneribus. 363
    SERMO II.---De onere Babylonis.---De eo quod scriptum est: Onus Babylonis quod uidit Isaias filius Amos. 363
    SERMO III.---De multiplici uisione, et illa que prophetam facit. 367
    SERMO Iu.---De eo, quod scriptum est: Super montem caliginosum leuate signum. 372
    SERMO u.---De eodem capitulo. 377
    SERMO uI.---De eodem capitulo moraliter. 381
    SERMO uII.---De eo quod scriptum est: Ego mandaui, usque Exsultantes in gloria mea. 385
    SERMO uIII.---De eo quod scriptum est: uox multitudinis, usque, uenientibus de terra procul 389
    SERMO IX.---De eo quod scriptum est: A summitate celi, usque, Tabescet et conteretur. 392
    SERMO X.---De eo quod scriptum est: Torsiones et dolores tenebunt. 396
    SERMO XI.---De eo quod ait: Ecce dies Domini uenit, usque: uisitabo super urbes mala. 401
     SERMO XII. De eo quod scriptum: uisitabo super urbes mala. 405
    SERMO XIII.---De eodem capitulo moraliter exposito. 409
    SERMO XIu.---De eo quod scriptum est: Et ait Babylon. 412
    SERMO Xu.---De eo quod scriptum est: Disiungetur aduena, usque, Operimentum tuum erunt uermes. 419
    SERMO XuI.---De eodem capitulo moraliter exposito. 422
    SERMO XuII.---De eo quod scriptum est: Quomodo cecidisti de celo, Lucifer, qui mane oriebaris. 427
    SERMO XuIII.---De eodem capitulo moraliter exposito. 430
    SERMO XIX.---De eo quod scriptum est: Nunquid non iste et uir, qui conturbauit terram. 434
    SERMO XX.---De eo quod scriptum est: Et consurgam super eos. 438
    SERMO XXI.---De principio oneris Philisthiim. 444
    SERMO XXII.---De eodem capitulo moraliter exposito. 448
    SERMO XXIII.---Ab eo quod ait: Ulula, porta, usque ad finem oneris Philistiim. 453
    SERMO XXIu.---De principio oneris Moab. 455
    SERMO XXu.---De eodem capitulo moraliter exposito. 461
    SERMO XXuI.---De eo quod scriptum est: Super hoc expediti Moab. 466
    SERMO XXuII.---De eodem capitulo moraliter exposito. 471
    SERMO XXuIII.---De eo quod ait: Emitte Agnum, Domine. 477
    SERMO XXIX.---De eodem capitulo moraliter exposito. 481
    SERMO XXX.---De eo quod ait: Audiuimus superbiam Moab, usque: uocem cantantium abstuli. 486
    SERMO XXXI.---De eodem capitulo moraliter exposito. 491
    SERMO XXXII.---De eo quod scriptum est: uenter meus ab Moab sonabit usque ad finem oneris Moab. 496
    Animaduersio ad precedentes de oneribus sermones. 499
    SPECULUM CHARITATIS. 501
    Epistola Geruasii Parchorensis abbatis ad Aelredum sequentium librorum editionem imperantis. 501
    Prefatio Beati Aelredi. 503
    LIBER PRIMUS.---Charitatis excellentiam demonstrans. 505
    CAPUT PRIMUM.---Quod nichil dignius quam ut Creator a sua ametur creatura. 505
    CAP. II.---De natura, specie, usu que omnibus creaturis communiter collata sunt. 506
    CAP. III.---Quod homo ad imaginem sui Creatoris conditus, et beatitudinis capax sit. 507
    CAP. Iu.---Quod amore, in quo plenius ipsius erat beatitudinis gustus, a Deo recesserit homo; et sic miser effectus Dei in se imaginem corruperit, nec tamen aboleuerit. 508
    CAP. u.---Quod post Saluatoris aduentum Dei in homine renouetur imago; et quod non hic sed in futuro speranda sit ipsius renouationis perfectio. 509
    CAP. uI.---Disputatio contra insipientem, qui dixit in corde suo: Non est Deus. 510
    CAP. uII.---Quod mentis affectu homo a Deo recesserit. 511
    CAP. uIII.---Quod ex caritatis affectu homo in Dei imaginem reformetur. 512
    CAP. IX.---Quod amor noster aduersum se ex caritate et cupiditate contrario appetitu diuidatur. 513
    CAP. X.---Quod liberum arbitrium in anima locum medium teneat: nec tamen ad bonum et malum eque sufficiat. 513
    CAP. XI.---Quod gratia liberum non tollat arbitrium. 514
    CAP. XII.---Quod nec saluatis nec damnatis liberum arbitrium auferatur, et quod gratia non nisi in libero arbitrio operetur. 515
    CAP. XIII.---Ratio cur non ad bonum et ad malum liberum arbitrium eque sufficiat. 517
    CAP. XIu.---Quid sit inter gratiam, quam primi homines in paradiso, et illam quam habent predestinati in mundo, et quod iuste imputetur homini mala uoluntas, licet ad bonam obtinendam liberi arbitrii non sufficiat facultas. 517
    CAP. Xu.---Quod iustissima sit etiam paruulorum damnatio. 518
     CAP. XuI.---Quod caritati nichil desit perfectionis. 519
    CAP. XuII.---De spirituali circumcisione, que in caritate continetur. 520
    CAP. XuIII.---Quod uerum sabbatum ac spirituale in caritate. 521
    CAP. XIX.---Quantum dies septimus ceteris preferatur; et quod in eo Dei caritas commendetur. 521
    CAP. XX.---Cur senarius numerus in Dei opere, septenarius in eius requie commendetur. 523
    CAP. XXI.---Quod in omnibus creaturis quoddam uestigium diuine caritatis appareat; et ideo quasi ad sabbatum, id est ad requiem, omnia tendant. 524
    CAP. XXII.---Quod rationalis creatura nonnisi in beatitudinis adeptione quiescit, et quare cum beatitudinem optet, uiam tamen qua eam obtineat, mira infelicitate relinquat. 525
    CAP. XXIII.---De prerogatiua rationalis creature: et quod requies, quam naturaliter appetit, nec in salute corporis, nec in mundi huius sit querenda diuitiis. 526
    CAP. XXIu.---Quid sit inter diuites electos et reprobos. 527
    CAP. XXu.---Quod nec in mundiali amicitia requies sit querenda. 528
    CAP. XXuI.---Quod nec in corporis uoluptate, nec mundi potentia requies inueniatur. 528
    CAP. XXuII.---Quod caritas sit illud iugum suaue, sub quo uera requies, quasi uerum sabbatum inuenitur. 530
    CAP. XXuIII.---Exemplum de seipso, et sua conuersione. 531
    CAP. XXIX.---Quantum errent, qui de Dominici iugi asperitate causantur, cum, quidquid laboris sentitur, ex reliquiis sit cupiditatis; quidquid requiei, ex infusione caritatis. 533
    CAP. XXX.---Quod hi, qui de Dominici oneris grauitate queruntur, mundi potius onere comprimuntur. 534
    CAP. XXXI.---Quanta sit in caritate perfectio, et quid a ceteris uirtutibus distet. 534
    CAP. XXXII.---Quomodo opera sex dierum ceteris aptentur uirtutibus; septimi uero diei requies caritati assignetur. 536
    CAP. XXXIII.---Quod in hac uita cetere uirtutes caritati famulentur; et post istam uitam in caritatis plenitudinem transfundende sint. 537
    CAP. XXXIu.---Interueniente morte amici, triplicis concupiscentie consideratio differtur, et in eius epitaphium primus hic liber terminatur. 539
    LIBER SECUNDUS, in quo obuiat auctor querelis quorumdam. 545
    CAPUT PRIMUM.---Quid in primo libro proposuerit considerandum: et quod manifeste uitiosi ab hac sint consideratione remouendi. 545
    CAP. II.---Quod labor exterior pro interioris qualitate formetur, et ab illo aliquando minuatur. 547
    CAP. III.---Quod omnia accidentia caritas sua temperet tranquillitate, cupiditas omnia sua corrumpat peruersitate. 548
    CAP. Iu.---Quod a triplici concupiscentia omnis labor interior oriatur. 549
    CAP. u.---De eorum sententia, qui exteriores labores caritati et interiori dulcedini dicunt esse contrarios. 549
    CAP. uI.---Apostolica et prophetica auctoritate premissa sententia confutatur. 550
    CAP. uII.---Questio, cur quidam ampliori dulcedine in remissiore uita, quam in auctiori, compungantur. 553
    CAP. uIII.---Quod triplex sit causa spiritualis uisitationis. 553
    CAP. IX.---Quod primum genus compunctionis, sicut alie quedam gratie, et reprobis ad iudicium, et electis proueniat ad profectum. 554
    CAP. X.---De duplici ratione secunde uisitationis, et quod de ista ad tertium, que ceteris excellentior est, transitur. 554
    CAP. XI.---Quid in singulis his uisitationibus Deus operetur. 555
    CAP. XII.---Quod in prima uisitatione specialiter timor, in secunda consolatio, in tertia sit dilectio. 556
    CAP. XIII.---Quis sit fructus in singulis, et quare quidam secunde uisitationis consolatione priuentur. 557
    CAP. XIu.---Proponuntur quedam diuina testimonia, secundum que statum suum quisque metiatur. 558
    CAP. Xu.---Quibus modis ad spirituales consolationes transitur. 560
    CAP. XuI.---Quod non sit deserendum ab aliquo arctioris  uite propositum, quamuis illum dulcem non experiatur affectum. 561
    CAP. XuII.---Interrogationes cuiusdam nouitii, et sue responsiones inseruntur. 562
    CAP. XuIII.---In quibus amorem Dei stare credendum sit. 566
    CAP. XIX.---Quis sit diuersarum compunctionum fructus, nouitio interroganti exponitur. 567
    CAP. XX.---Nouitius ille unde Deum se magis amasse probat, inde minus amasse conuincitur: et quibus lacrymarum profusio proficiat ostenditur. 569
    CAP. XXI.---Quod ex his que inserta sunt, quid caritas, quid cupiditas in proficiente operetur, possit aduerti. 570
    CAP. XXII.---Quanta sit in uoluptatum contemptu uictoriaque iucunditas. 570
    CAP. XXIII.---De uana aurium uoluptate. 571
    CAP. XXIu.---De concupiscentia oculorum in curiositate sita, que ad uiam perfectiorem conuersos affligit. 572
    CAP. XXu.---De superbia uite, ac primo de uanitate. 574
    CAP. XXuI.---De dominandi libidine. 574
    LIBER TERTIUS. 575
    CAPUT PRIMUM.---Lex de Sabbatorum distinctione proponitur. 575
    CAP. II.---Quod in dilectione triplici, istorum Sabbatorum sit querenda distinctio: et que sit in triplicis dilectionis distinctione complexio. 577
    CAP. III.---Quomodo Sabbatum spirituale in sui dilectione sentiatur. 578
    CAP. Iu.---Quale Sabbatum ex fraterna dilectione capiatur, et quomodo sex anni qui precedunt septimum, caritati coaptentur. 579
    CAP. u.---Quomodo utraque hec dilectio Dei dilectione seruetur. 581
    CAP. uI.---Quomodo perfectum Sabbatum in Dei dilectione reperitur, et quomodo quinquagesimus annus huic dilectioni comparetur. 582
    CAP. uII.---Quid sit amor, quid caritas, quid cupiditas. 583
    CAP. uIII.---Quomodo in electione, in motu, in fructu amoris rectus usus constet, siue peruersus. 584
    CAP. IX.---Quid nos oporteat ad fruendum eligere. 585
    CAP. X.---Quod ad actum et desiderium amor noster moueatur, et quod aliquando affectu, aliquando ratione ad hec duo moueatur. 587
    CAP. XI.---Quid sit affectus, et quot sint affectus declaratur, et quod spiritualis affectus multipliciter accipiatur, ostenditur. 587
    CAP. XII.---De affectu rationali et irrationali. 588
    CAP. XIII.---De affectu officiali. 589
    CAP. XIu.---De affectu naturali. 589
    CAP. Xu.---De affectu carnali duplici. 590
    CAP. XuI.---Quid de his affectibus sentiendum sit. 590
    CAP. XuII.---Quomodo mens ad Dei et proximi dilectionem ratione moueatur. 591
    CAP. XuIII.---Distinctio gemini amoris, inter quos animus fluctuat proficientis. 592
    CAP. XIX.---Quid sit quod homo beneuolus ac suauis, quamuis minus perfectus, maiore quam austerus et perfectior et dulciori diligatur affectu, gemina comparatione probatur, et quomodo utriusque amor non sit periculosus ostenditur. 592
    CAP. XX.---Quod tres sint amores, ex affectu, ex ratione, ex utroque. 594
    CAP. XXI.---Recapitulatio eorum que dicta sunt, et quomodo uera Dei cognoscatur dilectio. 594
    CAP. XXII.---In proximi dilectione que consideratio habenda. 595
    CAP. XXIII.---Qui affectus admittendi non sunt, et quantum spiritualis, qui ex Deo est, sit sequendus affectus. 596
    CAP. XXIu.---De rationali affectu in quantum et ipse sequendus sit. 597
    CAP. XXu.---Officialis affectus in quo cauendus sit, in quo admittendus. 598
    CAP. XXuI.---De affectu naturali; et quid sit diligere in Deum, quid propter Deum. 598
    CAP. XXuII.---De affectu carnali, quod nec omnino respuendus, nec plene sit admittendus. 600
    CAP. XXuIII.---Quod affectum non solum origo, sed etiam processus et finis scrutetur, et quod affectus transeat in affectum, exemplis ostenditur. 601
    CAP. XXIX.---Diuersos affectus sepe in eadem mente luctari; et quis cui preponendus sit. 602
     CAP. XXX.---In affectibus que sit querenda utilitas. 603
    CAP. XXXI.---Quibus actibus nos oporteat ad Deum tendere, quibus nobis, proximisque consulere. 604
    CAP. XXXII.---De modo humane uite tractare incipiens, que sit in naturali ordine seruanda sobrietas ostendit. 605
    CAP. XXXIII.---Modus satisfactionis in ordine necessario, purgationisque describitur. 606
    CAP. XXXIu.---Quis sit ordo uoluntarius, et quis in eo seruandus sit modus. 607
    CAP. XXXu.---Disputatio contra cuiusdam epistolam, de monachorum regula et professione. 608
    CAP. XXXuI.---Item modus in ordine uoluntario seruandus describitur. 613
    CAP. XXXuII.---Quid homo sibi, quid proximo debeat, ostenditur, et utrum se proximo, an proximum sibi preferre debeat, declaratur. 614
    CAP. XXXuIII.---Inter ipsos proximos, quis cui preponendus sit, distinguitur. 617
    CAP. XXXIX.---Qui sint quibus in hac uita frui ualeamus. 618
    CAP. XL.---Quomodo inuicem frui debeamus. 619
    CAP. XLI.---Epilogus totius operis, et auctoris excusatio sui. 620
    COMPENDIUM SPECULI CHARITATIS. 621
    CAPUT PRIMUM.---Ut Creator ametur a sua creatura. 621
    CAP. II.---Quod caritati nichil desit perfectionis. 621
    CAP. III.---Quod amor noster aduersum se ex caritate et cupiditate contrario appetitu diuidatur. 622
    CAP. Iu.---Quod rationalis creatura nonnisi in beatitudinis adoptione quiescit: et quare cum beatitudinem optet, uiam tamen, qua eam obtineat, mira infelicitate refugiat. 623
    CAP. u.---Quod requies, quam rationalis creatura naturaliter appetit, nec in salute corporis, nec in uoluptate, neque in diuitiis querenda sit. 624
    CAP. uI.---De suaui iugo caritatis. 625
    CAP. uII.---Quanta sit in caritate perfectio. 625
    CAP. uIII.---Quod opera sex dierum ceteris aptentur uirtutibus, septime uero diei requies caritati assignetur. 627
    CAP. IX.---De distinctione trium Sabbatorum. 628
    CAP. X.---Quod in dilectione triplici, istorum Sabbatorum sit querenda distinctio. 628
    CAP. XI.---Quomodo Sabbatum spirituale in sui dilectione sentiatur. 629
    CAP. XII.---Quale Sabbatum ex fraterna dilectione capiatur, et quomodo sex anni, qui precedunt septimum, caritati coaptentur. 630
    CAP. XIII.---Quomodo perfectum Sabbatum in Dei dilectione reperiatur, et quomodo quinquagesimus annus huic dilectioni comparetur. 631
    CAP. XIu.---Quomodo utraque dilectione sui uidelicet et proximi. Dei dilectione seruetur. 632
    CAP. Xu.---In quibus amorem Dei constare credendum sit. 633
    CAP. XuI.---In quibus constet amor rectus, siue peruersus. 634
    CAP. XuII.---Quod ad actum et desiderium amor noster moueatur, et quod aliquando affectu, aliquando ratione ad hec duo moueatur. 635
    CAP. XuIII.---Quid sit affectus, et quot sint affectus declaratur; quod spiritualis affectus dupliciter accipiatur, ostenditur. 636
    CAP. XIX.---De affectu rationali et irrationali. 636
    CAP. XX.---De affectu rationali. 636
    CAP. XXI.---De affectu naturali. 636
    CAP. XXII.---De affectu carnali dupliciter accipiendo. 637
    CAP. XXIII.---Quid de his affectibus sentiendum sit. 637
    CAP. XXIu.---Quomodo mens ad Dei proximique dilectionem ratione moueatur. 637
    CAP. XXu.---Quod affectus non sint in nostro arbitrio positi. 639
    CAP. XXuI.---Quod tres sint amores, ex affectu, ex ratione, ex utroque. 639
    CAP. XXuII.---Quid sit amare. 639
    CAP. XXuIII.---In dilectione proximi que sit habenda discretio. 639
    CAP. XXIX.---Qui affectus admittendi non sint, et qui sequendi. 640
    CAP. XXX.---In quantum rationalis affectus sequendus sit. 640
    CAP. XXXI.---Officialis affectus in quo cauendus sit, in quo admittendus. 641
     CAP. XXXII.---Quis modus in naturali sit seruandus affectu. 641
    CAP. XXXIII.---De affectu carnali, quod nec omnino respuendus, nec plene sit admittendus. 642
    CAP. XXXIu.---Quod diuersi affectus in una sepius mente luctentur. 642
    CAP. XXXu.---De utilitate horum affectuum. 643
    CAP. XXXuI.---De usu amoris. 643
    CAP. XXXuII.---Quomodo indicem frui debeamus. 645
    CAP. XXXuIII.---Quibus actibus nos oporteat ad Deum tendere, proximisque consulere. 646
    CAP. XXXIX.---De tribus ordinibus humane conuersationis, et primo de naturali ordine. 646
    CAP. XL.---De necessario ordine. 647
    CAP. XLI.---De ordine uoluntario, et quis in eo seruandus sit modus. 648
    CAP. XLII.---Item modus in ipsis exercitiis describitur. 648
    CAP. XLIII.---Quid homo proximo suo debeat, ostenditur. 649
    CAP. XLIu.---Quomodo sibi et proximo exhibenda sit dilectio. 649
    CAP. XLu.---De quibus dispensatio fieri possit. 651
    CAP. XLuI.---De modo dispensationis. 651
    CAP. XLuII.---De optima lege claustralium. 652
    CAP. XLuIII.---Quare laborent aliqui sub iugo Christi. 652
    CAP. XLIX.---Quod labor exterior pro interioris qualitate formetur. 652
    CAP. L.---Quod omnia accidentia caritas sua temperet tranquillitate; cupiditas omnia corrumpat sua peruersitate. 653
    CAP. LI.---Quod a triplici concupiscentia omnis labor oriatur. 653
    CAP. LII.---De concupiscentia oculorum. 654
    CAP. LIII.---De interiori curiositate. 654
    CAP. LIu.---De quorumdam sententia, qui exteriores labores caritati et interiori dulcedini dicunt esse contrarios. 654
    CAP. Lu.---Apostolica et prophetica auctoritate premissa sententia confutatur. 656
    CAP. LuI.---Quomodo caritas et cupiditas in proficiente operentur. 657
    CAP. LuII.---Quanta sit in uoluptatum contemptu, uictoriaque iucunditas. 658
    LIBER DE SPIRITUALI AMICITIA. 659
    Monitum. 659
    Prologus. 659
    Liber primus.---De ortu amicitie. 661
    Liber secundus.---De fructu amicitie et excellentia eius. 669
    Liber tertius.---Quomodo, et inter quos possit amicitia indirupta seruari. 679
    TRACTATUS DE IESU PUERO DUODENNI. 701
    REGULA SIuE INSTITUTIO INCLUSARUM. 701

OPERUM PARS SECUNDA.---HISTORICA.
    DE BELLO STANDARDII tempore Stephani regis. 701
    Incipit descriptio uiri uenerabilis Ethelredi abbatis Rieuallensis, de bello inter regem Scotie et barones Anglie apud Standardum, iuxta Aluertonam. 701
    GENEALOGIA REGUM ANGLORUM. 711
    Incipit epistola abbatis Rieuallensis Aelredi ad illustrem ducem H. postmodum Anglorum regem. 711
    De sancto rege Scotorum Dauid. 713
    Genealogia regum Anglie, et regis Dauid Scotie. 716
    De Edelwlfo rege. 718
    De piissimo rege Alfredo. 718
    De rege Edwardo seniori. 722
    De rege Edelstano. 724
    De nobili rege Edmundo 725
    De Edredo rege. 725
    De Edwido rege. 725
    De Edgaro rege pacifico. 726
    Sermo regis Edgari ad clerum. 727
    De rege Ethelredo. 730
    De rege Edmundo, cognomento Ferreo latere. 730
    Quomodo rex Willelmus successit Heraldo. 734
    uITA S. EDWARDI REGIS ET CONFESSORIS. 737
    Prologus. 737
    Prefatio ad Laurentium abbatem Westmonasterii. 739
    Incipit uita. 739
    De sua generositate et sanctitate. 739
    Quomodo cum matre in Normanniam exsulabat. 742
    Quid de eo et regno eius cuidam episcopo reuelabatur  Glastonie. 742
    De initiis regni eius, et de fratre, et nepotibus eius. 743
    De eius ueneranda conuersatione et moribus 745
    Quomodo fur, eo inspiciente, thesauros eius furatus sit. 746
    Quomodo in spiritu regem Dacie diuino iudicio uidit submersum. 748
    Proceres regni de uoto suo soluendo alloquitur, et nuntii Romam diriguntur. 749
    Rescriptum pape. 752
    De uisione que apparuit cuidam incluso de ipso rege. 752
    De contracto quem rex sanctus portando curauit. 754
    De ecclesia Westmonasterii quam sanctus Petrus dedicauit. 755
    De responsabilibus iterum ad dominum papam directis per ipsum regem sanctum. 757
    Littere regis ad Nicolaum papam directe. 758
    Priuilegium domini pape Nicolai. 758
    Quomodo super altare Iesum Christum in sacramento cum quodam comite uidit. 760
    De glandibus et uermibus regio tactu aquadam femina expulsis. 761
    De ceco per manuum eius lauaturam sanato. 762
    De alio ceco similiter per beatum uirum illuminato. 763
    De quodam ceco regio tactu similiter curato. 764
    De tribus cecis et uno monoculo per beatum uirum illuminatis. 765
    Quid de duobus filiis de Godwini comitis rex prophetauerat. 765
    De miserabili morte Godwini comitis. 766
    Quid ei Dominus de septem dormientibus spiritualiter reuelauerit. 767
    De annulo quem sanctus rex beato Ioanni euangeliste dedit, et quomodo eumdem receperit. 769
    De infirmitate regis, et monasterii sui dedicatione Westmonasterii. 770
    De uisione quam uidit in extremis. 771
    Expositio problematis a rege propositi 773
    De morte sancti regis et exsequis. 774
    LIBER SECUNDUS. 775
    De contracto ad eius tumulum sanato. 775
    De sex cecis et septimo monoculo ad eius sepulcrum illuminatis. 777
    De uictoria regis Heraldi per beati regis merita. 777
    Quomodo cecus beatum Edwardum uidit de sepulcro exire, et ita uisum recepit. 778
    De iniusta beati Wulstani depositione, et de iusta eiusdem per beatum regem restitutione. 779
    De prima eius translatione et corporis incorruptione. 781
    De puella ad eius tumulum sanata. 783
     De quodam fratre a febre quartana per sanctum regem liberato. 784
    De quodam milite ab eodem morbo sanato. 786
    De femina quam absentem curauit. 787
    De monacho a triplici morbo curato. 788
    DE SANCTIMONIALI DE WATTUN. 789
    De quodam miraculo mirabili. 789

HENRICUS ARCHIDIACONUS HUNTINGDONENSIS.
    Notitia. 797
    OCTO LIBRI HISTORIARUM 799
    Prologus.---Ad Alexandrum Lincolniensem episcopum. 799
    Liber primus. 801
    Liber secundus. 823
    Liber tertius. 841
    Liber quartus. 867
    Liber quintus. 889
    Liber sextus. 909
    Liber septimus. 931
    Liber octauus. 955
    EPISTOLA HENRICI AD WARINUM. 977
    EPISTOLA EIUSDEM AD WALTERUM.---De mundi contemptu, siue de episcopis et uiris illustribus sui temporis. 979

ODO DE DEOGILO, ABBAS S. DIONISII.
    Notitia historico-litteraria. 991
    DE PROFECTIONE LUDOuICI uII FRANCORUM REGIS IN ORIENTEM. 999

BERTRANDUS DE BLANCESFORT.
    EPISTOLAE AD LUDOuICUM IUNIOREM FRANCORUM REGEM. 999

uOLBERO ABBAS S. PANTALEONIS COLONIENSIS.
    Notitia. 1001
    COMMENTARIA SUPER CANTICUM CANTICORUM. 1001
    Epistola nuncupatoria. 1001
    Epistola dedicatoria Wolberonis abbatis. 1005
    Censura abbatis Gerodhensis. 1009
    Prefatio generalis Wolberonis in Canticum canticorum. 1009
    Liber primus. 1017
    Liber secundus. 1103
    Liber tertius. 1129
    Liber quartus. 1243
    Epilogus. 1271
    INDEX rerum, uerborum et sententiarum memorabilium ad Wolberonis commentarium in Cantica. 1277




 FINIS TOMI CENTESIMI NONAGESIMI QUINTI.
