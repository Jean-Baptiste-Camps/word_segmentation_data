
PATROLOGIAE TOMUS IX.

HILARII

TOMUS I.


PARISIIS, EXCUDEBAT uRAYET, IN uIA DICTA D'AMBOISE, PRÈS LA BARRIÈRE D'ENFER, OU PETIT-MONTROUGE. 1844.


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD USQUE INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES PRIMA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A TERTULLIANO AD GREGORIUM MAGNUM. ACCURANTE I.-P. MIGNE, CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

PATROLOGIAE TOMUS IX.


HILARII

TOMUS PRIOR.

PARISIIS, EXCUDEBAT uRAYET, IN uIA DICTA D'AMBOISE, PRÈS LA BARRIÈRE D'ENFER, OU PETIT-MONTROUGE. 1844.


uolume title page


SANCTI HILARII PICTAuIENSIS EPISCOPI



OPERA OMNIA

IUXTA EDITIONEM MONACHORUM ORDINIS SANCTI BENEDICTI E CONGREGATIONE S. MAURI ET OMNES ALIAS INTER SE COLLATAS, REPRODUCTA, EMENDATA, SINGULARITER AUCTA.

TOMUS I.


PARISIIS, EXCUDEBAT uRAYET, IN uIA DICTA D'AMBOISE, PRES LA BARRIERE D'ENFER, OU PETIT-MONROUGE. 1844.


ELENCHUS OPERUM QUAE IN HOC uOLUMINE CONTINENTUR. [4Kb] [1Kb]

Prefatio editionis Maffei 	col. I-XII
Epistola nuncupatoria 	9
Prefatio generalis 	11
uita S. Hilarii ex ipsius scriptis potissimum collecta 	125
uita eiusdem auctore S. Hieronymo 	184
uita eiusdem a Fortunato scripta 	Ibid.
De translatione S. Hilarii Petri Damiani sermo 	199
Selecta ueterum testimonia de S. Hilario 	203
Notitia litteraria in S. Hilarium 	207
Syllabus manuscriptorum necnon editorum codicum ad quos exacta et emendata sunt S. Hilarii opera 	219
Admonitio in commentarium subsequentem 	221
Sancti Hilarii tractatus super psalmos 	231
Commentarius in psalmos Xu, XXI, XLI 	890
Commentarius in Euangelium Matthei 	917





Main uolume text




[SANCTUS HILARIUS.]





EDITIONIS MAFFEI PRAEFATIO.

 Cum deprehensum nuper sit S. Hilarii Pictauiensis opera in quam multis bibliothecis desiderari, uenalia uero in Italia uniuersa uix reperiri, prestantissimus Canonicorum ueronensium cetus, atque adeo eius Archipresbyter Ioannes Franciscus Musellius, studiorum fautor acerrimus, piarumque ac eximiarum rerum perpetuus auctor, uetustissimis etiam Capitularibus codicibus nouam editionem aut augeri, aut magnopere illustrari posse sperantes, ut preclarissimi Patris scripta in hac ciuitate typis denuo traderentur, constituere. Cum uero eam mihi curam demandare placuisset, uiderem, ne quid editio hec detrimenti caperet; quin si anteriores omnes nouo accedente studio, atque iteratis curis supergredi nobis liceret, ut id nequaquam pretermitteretur; ad  postremam precipue, que a Benedictinis Maurine congregationis Monachis elaborata est; ne dum inspiciendam, sed quantum ingenii mei tenuitas ferebat, excutiendam etiam ac pensitandam me contuli. uerumtamen illam tam docte, tam diligenter, tam studiose confectam, numerisque omnibus absolutam percipere mihi uisus sum, ut ab ea recedendum minime existimarim, et piaculi loco duxerim intermiscere quidquam, laudateque eorum editorum industrie quomodocumque manus inferre. Auctor propterea fui, ut Parisina plane editio recuderetur; simul tamen, quod unice nobis superest, quicquid ad eam ornandam ex mss. codicibus nostris erui posset, excerperetur diligentissime atque in publicum bonum emitteretur. Neque enim assentiri profecto possem,  ut in hac urbe quoque mos arriperetur eorum typographorum, qui lucrum papyraceis mercibus aucupaturi, de atramento ac de chartarum plaustris unice sunt solliciti, remque librariam e litteratis hominibus pendere ignorantes, editiones alibi factas nullo studio recudunt, consilio nullo. Ii scilicet ne de prefatiuncula addenda cogitant quidem, nedum illustrari nouis curis, atque augeri ueterum Scriptorum Opera satagant; quin cum duo aut tria, titulum exhibentes, de suo proferre uerba cogantur, illa ipsimet adiungunt, atque soleco aliquo, si Deo placet, uel lepida quadam ridiculaue formula libri frontem insigniunt quandoque ac distinguunt. Deplorandum hoc, et fatale propemodum Italico nomini malum haud ita profecto glisceret, modo qui libros delectu nullo, et  audito tantum Auctorum nomine statim redimunt, sibi cauerent aliquantisper, nec quod inconsulto et imperite in hoc genere peragitur, eadem comitate exciperent, ac quod studiose atque utiliter elaboratur.

Iam uero cum duo precipue in Capitularibus scriniis S. Hilarii codices habeantur, quibus non multas uelim ex istius modi reliquiis, quacumque tandem in Bibliotheca superantibus anteponas, eorum descriptionem,  ut eruditi seculi genio morem geram, exhibere pergo. Alter ex illis opus continet de Trinitate. Liber est maximi moduli, singularem tum litterarum, tum membrane magnificentiam ostentans, figura quadrata, leui charta ac plerumque subtili, atramento in flauum uergente, scriptura bifida, atque a temporis iniuriis intacta: oris late circumalbicantibus. Integre pagine exemplar uides.

Eadem manus, nichil prorsus ab hac amplitudine et scripture maiestate deflectens, perstat usque ad extremum. Sub finem tres aut quatuor desiderantur charte, quapropter nec librarii, nec temporis superest nota; sed quinto aut sexto seculo exaratum codicem indicia persuadent omnia. Antiquitatis gloriam minime ergo codex noster percelebri illi concedit,  qui in Archiuo uaticane Basilice custoditur, et uelut unice uetustissimus ad hanc diem depredicatus est: quod enim eum P. Mabillonius dixerit, scriptum esse sub finem seculi quarti aut ineunte quinto, que uerba P. Cutantius repetit in prefatione, id mero et inuoluntario lapsu uiris doctissimis excidisse patet, cum ad annum decimum et quingentesimum eiusdem collationem reuocent: quo constat, sub finem seculi quinti, aut ineunte sexto , enuntiandum fuisse. uerum suspicari me uehementer, hallucinationis, aut erroris quidpiam in iudicio de eo codice ad hanc diem lato subesse, ac latitare, nequaquam dissimulo. Quamuis enim e Mabilloniano specimine eximia libri uetustas appareat, non eiusmodi apparet tamen, que secundum obseruationes communiter  adhibitas usque eo reuocari possit. Testes appello, quicumque in priscis perquirendis codicibus, ac terendis minime perfunctoriam posuerint operam. Liber siquidem de quo agimus ea scriptura constat, in quam sequiori euo sensim deflexit Romanorum uncialis, solo N maiorem ac priscam formam retinente. Illo scribendi genere multi multis in locis reperiuntur codices, quorum quempiam nemo umquam fuit qui in tantam uetustatem assereret. At de adscripta epocha quid dicemus? hec scilicet haberi dicuntur ad calcem: Contuli in nomine Domini Iesu Christi aput Kasulis constitutus anno quartodecimo Trasamundi regis: que quidem uerba inscriptionem cuiusdam studiosi Mabillonius appellat; uere autem ab illo adiecta sunt, qui codicem, ut mos erat,  contulit atque emendauit. Sic ad calcem uirgilii Medicei adnotauit Rufius Apronianus: Legi et distincxi, etc., deinde, Distincxi emendans, etc. Cum ergo in Hilariani codicis subscriptione annum quartumdecimum Trasamundi Regis legerit Holstenius, anno saltem Christi DX scriptum fuisse omnes subinde assensi sunt. Hec nichilominus opinio multum infirmetur necesse est, ubi animaduertamus uerbum  illud, prout in specimine representatur, nec pro Trasamundi, nec pro Trasamund legi posse; ubi enim m? ubi a duplex? ubi u? uereor ergo ne aliud quoddam ibi latitet nomen; circa illud uero, qui codicem non uiderim, diuinationibus parco. Dictio quoque, quam pro Putzalis accepit Holstenius, et pro Kasulis Mabillonius habet, de Casula explicans Byzacene prouincie ciuitate, ualde in ambiguo est; neque enim primam litteram, ut ibi effingitur, pro Kappa recipient diplomaticorum hominum filii; et mirum uideri possit, Augustini, Cypriani, Tertulliani in Africa scripta exemplaria non haberi, haberi autem Hilarii Pictauiensis.

At de his quidquid unicuique libet credatur, neque enim quidquam prefracte statuo, neque aliud in  presentia ad rem pertinet nostram, nisi ut ex utriusque speciminis collatione uetustatis laude ueronensem codicem anteferendum esse, doctus lector agnoscat. Quod si uetustate nequaquam precelleret, satis precellit emendatione ac fide; menda siquidem in uaticano abundare monuit Cutantius, cum in ueronensi perraro occurrant, ita ut paragrammatis minus contaminatos codices paucos uiderim. Prisce etiam orthographie commendatur usu; propterea ubi exempli gratia in editis attingimus , in ms. est adtingimus; ubi c. 225, ut id de quo agitur assequatur; in ms. adsequamur: quibus lectionibus sensus quoque restituitur. Plura in Auctores ueteres inuecta sunt enigmata, quod librarii uulgarem pronuntiandi mollitiem sequentes, a recta hac scribendi  norma deflexerint. Quis explicet, exempli gratia, Horatii uersum illum, ut communiter legitur?

Cum ridentibus arrident, cum flentibus adsunt.
At cui constet scripsisse Petam adrident, intelligit statim, respondens uerbum esse adflent, quo reposito optime procedit sententia. Nolim tamen urgeatur hec regula usquequaque, ita ut etiam exsilium scribere teneamur, quamuis quibusdam e ueteribus Grammaticis edicentibus. Ita quidem in postrema S. Hilarii editione factum est, libris tamen nostris uetustissimis minime suffragantibus. Archaismum sapit in codice nostro thensaurus quoque non una uice; ut in compari alio mox enarrando tractatus in Psalmos complectente, formonsa sum; nam et in uirgilio  Mediceo Formonsum Pastor animaduertere memini. Mirum est quam ad deformandas cuiusuis lingue dictiones perpetuo propensum, in pugnantes in uicem corruptiones feratur uulgus; nam qui n perperam intrudentes thensaurum et formonsum enuntiabant, iidem alia efferentes uerba, eam litteram iniuria extrudebant; cuiusmodi elocutionis uestigia in uespasiani numismate animaduertebam nuper, Roma Resurges preferente pro Resurgens: quin freques pro frequens et alia id genus non in Mss. tantum, sed et in quibusuis monumentis persepe occurrunt. At dolendum summopere primam eque ac postremam chartam malo quodam fato a codice nostro abscissas fuisse; ita ut nec Auctoris nomen, quod qui in dubium  reuocaret non defuit, nec Operis inscriptio appareat, que diuersimode prolata est. Utrum itidem libris XII ille de fide Orientalium adiungeretur, ex quo Cassiodorius tredecim libros beati Hilarii de sancta Trinitate memorauit, ex Ms. mutilatione ignoramus. Libri in capita uidentur diuidi, sed admodum prolixa. Que afferuntur auctoritates uersibus arctioribus indigitantur: uerba si que fuerant omissa, minuto charactere superaddita uisuntur, at eiusdem ubique figure ac maioris forme.

Cum multis abhinc annis  in hunc preclarum codicem primo incidissem, impetu quodam ad decantatum libri secundi, capite in postrema editione uigesimo septimo, inspiciendum locum me contuli: ex eo siquidem  acerrime cum octauo ac nono seculo contentiones, tum eo maxime tempore iterate inter eruditos uiros feruebant disceptationes. Censebam equidem eam controuersie partem, que ex antiquis codicibus pendet, hoc potissimum supra ceteros antiquo atque eximio codice diremptum iri: sed mirum, in hoc quoque quod nos ancipites adhuc relinquat, me deprehendisse. Questionis caput est, utrum in fine predicti capitis legendum sit, dum carnis humilitas adoratur, an uero, dum carnis humilitas adoptatur; cumque discrepent eo loco non excusi tantum, sed et scripti libri, utra preferenda sit lectio, utra ab auctore ipso defluxerit. Id quidem tot concertationibus nequaquam disquirendum erat, cum ab utraque lectione sensus fluat orthodoxus: patet enim uerbum adoptatur  de humanitate intelligendum esse a Filio adsumpta, non a Patre adoptata. Historie tamen intererat, ut precipue quod ad Felicem Orgelitanum Episcopum spectat, facti ueritas detegeretur: huic exponendo supersedeo, cum satis innotescat, et a recentibus Scriptoribus fuse atque eleganter proponatur discutiaturque. Ego quid codex noster ferat bona fide exhibebo.

Primum igitur pro comperto habeatur in hoc libro ADORATUR scriptum esse, nullo abrasionis uestigio, nulla superinductionis suspicione: at cum post eam dictionem a capite resumatur uersus, in uacuo quod remanet spatio, siue eadem, siue paulo posteriori manu, ADOPTATUR adiectum fuisse. Priori uerbo nulla quidem irrogata est contumelia, sed lineolis superpositis,  atque R in superiori margine adscripto, indicatur de more, adiectam dictionem anteriori substituendam esse, in aliis tamen codicibus certius adhuc testimonium requirendum. Id in hoc libro, ut et in aliis, ad dubia loca grece etiam quandoque innuitur, pro R require, Z adposito, hoc est, . In uerbo adoptatur eadem litterarum figura, idem prorsus atramenti color; at leui cultello fuisse olim apparet, qui litteras, et superpositas lineolas abducere tentarit, ac delere. Que quidem omnia in has coniecturas me pertrahunt. Liquido primum, nullaque hesitatione exarauit librarius adoratur; at siue ab ipso alia postmodum exemplaria inspiciente, siue ab alio quopiam adoptatur additum est, et simul ut adoratur expungeretur  monitum. Alter exinde accessit, cui secunda lectio non probabatur; propterea uerbum adoptatur conatus est auferre, abrasionis nubeculis id satis testantibus. Colligi hinc potest, libenter quidem adoratur lectum olim fuisse, de ea tamen lectione antiquitus quoque, et multo ante Felicem Orgelitanum dubitatum esse. Neque hunc codicem unum ex iis esse, quibus Felix, uel eius fautores manus iniecerint, suspicari possumus, cum adoratur minime abrasum sit. Hinc et in uaticano codice, ut audio, controuersa dictio a secundo calamo immutationem est passa. Ex eo accidit ut adoratur legerint Hincmarus atque Alcuinus, adoptatur uero Agobardus Lugdunensis; qui Felicem confutans, atque omnia que precesserant probe callens, ab omni fraude sibi satis cauisse credendus  est. Satis ergo uerisimile apparet, lectionem adoptatur a Felice non primo excogitatam, sed in aliquo codice inuentam esse; cumque sibi propitiam, ac ut accidere solet preiudicio quodam occupatis, errori suo fauentem male reputaret, in Aquisgranenses codices dolose induxisse: Forte etiam lectionem illam odio deinde habuerunt Catholici ex hoc ipso, quem Felix illi superstruere errorem conatus est; adoptionis ceteroquin uoce satis ipsis suspecta post Arianam heresim. Non per adoptionem hec facta sunt, absit: ita in Capitulari alio Concilium Ephesinum continente codice ea uerba S. Athanasii in Epistola ad Epictetum latine redduntur: , que in Conciliis edita uersio praue contorquet. Cassiodorius in Psalm. I, propter humilitatem  carnis adsumpte. Hinc Alcuinus Felici: tu omnino peruersissime dicis adoptatur: quamuis non ea peruersa essent uerba, sed interpretatio. Hec autem omnia, ut constet, quam ab antiquo, et cur is locus dupliciter in libris describeretur. Ceterum quomodo Hilarius ipse scripserit, mihi quidem facile cognitu uidetur omnino; contextum enim percurrentibus statim patebit uocem adoratur oratorie elegantie, quam Auctor ibi sectatur, minime conuenire. Parit uirgo, partus a Deo est; infans uagit, laudantes Angel; audiuntur; panni sordent, Deus adoratur: ita potestatis dignitas non amittitur, dum carnis humilitas adoratur. Neque apte immediata orationis membra bis eodem uerbo clauduntur, neque mirificum illud, quod ex oppositis aucupatur Hilarius, oritur ullo modo,  si dignitatem non amittat, qui adoratur; oritur autem optime, si dignitatem non amittat, qui carnis humilitatem adoptat. Cur uero Felix criminationem falsi ueteri aliquo prolato codice adoptatur exhibente non repulerit, uel inuidiam saltem non minuerit, profecto non intelligo. Eodem certe sensu Hilarius in expositione Psalmi CXXuII protulit per adoptionem corporis: frustra uero legendum esse per adeptionem, quamuis Erasmiana editione suffragante, uir ingeniosus coniiciebat ; nam adoptionem prefert prestantissimus omnium Capituli nostri liber alter, cuius iam relationem ingredimur.

Paucos quidem ex Ecclesiasticis presertim manuscriptos codices reperias, qui cum hoc antiquitate  certent, facieque ipsa ac conspectu maioris uetustatis aucupentur fidem. S. Hilarii Tractatus in Psalmos complectitur, quorum rara admodum occurrunt scripta exemplaria. Illos in IX, XIII et XCI in ms. uaticano unice ad hanc diem repertos comprobat noster, qui pariter recenset. Libri forma media et oblonga, ne quadrata unice in pretio sit: membrana ubi inoffensa, candida est, adeoque subtilis ac tenuis, ut quedam folia tactum effugere uideantur: atramentum xerampelinum est, et subalbicans: scriptura in duas columnas discreta, ut in specimine conspicis diligenter quidem efficto, nec tamen codicis faciem, ac litterarum elegantiam satis exprimente.

Ubi Greca incidunt uerba, accentibus ac spiritibus nullis effinguntur. Quecumque siue ex aliis Psalmis,  siue aliunde sumpta afferantur, seponuntur ut in exemplo, priori etiam uersu rubricato. Rubricata autem uerba auri olim superinducti alicubi uestigia retinent. Scriptionis species uirgilium Mediceum  in eo precipue refert, quod littere mediocris pariter sint magnitudinis, et calamo subtiliori exarate: quod P et Q descendant numquam, neque infra protendantur; et quod in T transuersa linea uix appareat, ut etiam in G et in L inferiores ductus. Ceterum noster magis affabre, distincteque ac equaliter descriptus est: ne quid a recta linea in uersibus exarandis manus deflecteret, calami uia stylo designata uisitur. Ab emendatione quoque generatim laudandus liber: quamobrem librarii iure merito in  hominum memoriam nomen reuocabimus, quod preter morem, ubi minus exspectandum erat, incurrimus: in alphabetico scilicet Psalmo CXuIII, post illa, Littera IIII explicit, incipit Littera u feliciter, exiguis, sed maiuscule pariter, ut uocamus, figure characteribus legitur inferius: Scribit antiquarius Eutalius NT ita colligantur N, quod compendii genus ueterum lapidum usum sapit. In eodem Psalmo post litteram decimam, intra circulum Christi monogramma in apice pre se ferentem: Scribtori uita, legenti doctrina.

Antiquariorum munus, quorum frequens apud ueteres mentio, ualentis lex anno CCCLXXII lata probe describit. Antiquarios ad bibliothece codices componendos, uel pro uetustate reparandos, quatuor Grecos et tres Latinos scribendi peritos legi iubemus  . Isidorus ita dictos putat, quia tantummodo uetera scriberent , sed repugnat Euthalii nostri auctoritas, qui se antiquarium uocat, Hilarii nequaquam tunc uetustos, sed forte calentes adhuc commentarios transcribens. Ego inter librarios eo presertim nomine donatos opinor, qui non cursoriis, seu celeribus, que barbaris nominibus non sine miro et uniuersali errore designari solent, sed maioribus, accurateque effictis litteris, ac diligentia singulari codices construere profiterentur. Grecum uocabulum docet , siquidem Antiquarius redditur in ueteribus Glossis. Precepit Imperator Constantinus epistola a Theodorito in Ecclesiastica Historia  relata  lata, ut ad multarum Urbis sue Ecclesiarum usum sacrarum Scripturarum quinquaginta membranei codices conficerentur , , ab artificibus pulchre scribentibus, atque artem perfecte callentibus: uertit Epiphanius Scholasticus in Tripartita, ab artificibus antiquariis, et perfecte artem scientibus . Propterea Augustinus in Sermone de uerbis Domini: Qui uidet litteras in codice optime scripto, et non nouit legere, laudat antiquarii manum, admirans apicum pulchritudinem. Id autem nominis sequiori euo librariis maioris forme litteris codices effingentibus adhesisse puto, quod antiquos imitantes primeuam litterarum figuram seruarent: neque enim prima aut secunda lingue Latine etate ea significatione, sed pro antiquitatis  cultore antiquarius usurpabatur: propterea auctor Dialogi de Oratoribus: criminabimur te antiquariis; et in eodem libro: nec quemquam adeo antiquarium puto, etc. uocem eodem sensu adhibent Iuuenalis ac Suetonius. Ceterum antiquarium nostrum, quamuis Grecum nomen pre se ferentem, Grecum fuisse nequaquam suspicemur, cum Latinis libris operam daret, et pro Euthalio  Eutalium scriberet.

In uacuo, quod remanserat, spatio ad finem Psalmi CXXI diuerso prorsus scribendi genere, et recentiori atramento uerba hec posterior manus adposuit quasi ludibunda: In nomine Domini I hum X pi Ariperto Rege fuit uera iustitia et sincera . . . . . Deinde, Builius Abbas de Monastirium sci Thome Apostoli cuit uocapolo est  Pineolo. S. Thome Templum, et Conuentus, quem modo PP. Carmelite possident, ad pontem est situs Pignolo usque in hanc diem nuncupatum. Monasterium ibi fuisse, et Monachos cum Abbate suo commoratos olim esse nouerat nemo. Lingue Italice quam proxime ab ea usque etate preluderetur uides; quod enim nunc Abate del Monasterio dicimus, Abbas de Monastirium uulgariter scribebatur; cumque um in o popularis pronuntiatio sepe conuerteret, ut item e mss. didici, et hic etiam apparet , a uulgari lingua uerba parum deflectunt. Sub Rege Ariperto scriptum codicem ex hac nota non defuere qui arguerent; at litterarum forma, ipsaque huius adiectionis facies, satis ostendunt multo recentiorem fuisse; et profecto nisi liber hic  utriusque Ariperti euum longe anteuertat, coniecturis fidendum nullis, atque indiciis quibuscumque tutioribus in posterum ualedicendum: neque enim ad ipsum codicem, uel ad eius amanuensem ea referuntur uerba, sed ut e loco et modo prorsus constat, siue Builii Abbatis, siue otiosi cuiuspiam lusus fuit uacuo illo spatio abutentis, quod in plerisque etiam impressis libris occurrere aliquando solet. Alios contra audiui, eo quod nigrescat horum uerborum, fere ut in hodiernis scripturis, atramentum, recenter addita fuisse perperam existimantes: ita nimirum in errorem proni perpetuo sunt, quicumque non omnia pensitant, et uno tantum argumento ducti in his rebus calculum ponunt.

 Iam uero ut quidquid ad detergendum atque amplificandum Hilarium conferre utrique codices possent, ob oculos haberetur, Ioseph Blanchinius, ueronensis Ecclesie Canonicus, ac Bibliothecarius, maxime spei iuuenis, percelebrisque patrui condignus heres, cum Benedictina editione solidos contulit, et uariantes lectiones omnes summa diligentia ac fide adnotauit distincte, atque ordinatim congessit. Multum etiam opere in iis erudite posuerunt Sacerdos eximius Dominicus uallarsius, nec non P. Alexander Bonifacius ex Oratorii Congregatione, que magno et pietatis et litterarum bono paucis abhinc annis in hac ciuitate coaluit. uarietates autem nostras, ut a ceteris, que supponuntur textui, facilius secernantur, numericis designamus notis: neque  tamen uniuersas omnino exhibuimus; quid enim utilitatis ubi patens error in codicem irrepserit, uel ubi res nichili moneantur? Adscribentur quidem aliquando, etiamsi a precedente editore recensite item fuerint, ut constet, quibusnam e diuersis lectionibus tam insignium membranarum calculus accedat. In textum ea tantum recepimus, que illum omnino resarcire, uel tuto restituere pateat; quod locis pluribus, precipue tractatuum in Psalmos, prestare contigit: prioribus tamen lectionibus perpetuo adpositis, ut integrum unicuique liberumque iudicium sit. Idem prorsus, cum Cassiodorii Complexiones primo emitterem, prestiti, ex quarum Prefatione, ut de consilio in hac etiam recensione adhibito satis constet, duo liceat uerba transcribere:  Emendationum, quas raro adhibui, ubi opere pretium sit, admonebo, ut et ipse ab aliis emendari possint: hoc si prestitissent transactis temporibus Critici, ueterum scripta aliquanto melius pernosceremus; innumeros enim locos ex arbitrio reficientes, antiquorum codicum lectiones nobis subduxerunt. Exiles autem ac minutas quandoque animaduersiones culpandas in his rebus non esse, uel contemnendas, Hilarius ipse, quem doctissimum Patrem Cassiodorius nuncupat, docet; Arianam enim impietatem increpat, que se ad fraudem syllabe adiectione, que in libris non exstat, instruxit.

Ego quidem tum ex omnium congerie, que mihi exhibende uiderentur, uarietates excerpseram, tum adnotatiunculas quasdam, paucis tamen locis, adieceram: uerumtamen cum acciderit me, antequam prelo  singula traderentur, peregre exire et impressionis tempore abesse, autographas, quas dederam schedas, qui operis et emendationi preerant ob implexam scripturam nequaquam assequentes, quedam omittere coacti sunt, quedam aliquanto immutare. Id uero etiamsi parum referat, sunt qui me adigant, ut ex pretermissis aut interpolatis hic sequentes exhibeam. Adscripseram ergo.

Col. 15, 1. Priore ueronensis libri quaternione abscisso, uariantium lectionum prima occurrit tenet pro tenuit; ut habetur paulo ante: Quartus liber auspicatur. Ab iis uerbis sub finem paragraphi decimi a suis non receptum nunc ms. incipit.

C. 17, 2. Pie doctrine in textum receperam, subtus monens: ita ms. noster, ubi in anteriori editione  pietati doctrine, n. 6, diuinitatem, nichil addens; n. 7, in anteriori natum et ex Deo.

C. 19, 1. Liber noster: necesse est in professione absoluta aduersandi calumnia uideatur. Aliquanto melius quam in Erasmiana ceterisue: et cesset, etc. Plane, ut opinor, restituemus locum, si legamus: at necesse est, etc., calumnia caueatur.

C. 21, 1. In anteriori pro ab eo, ut legit Erasmus quoque, habebatur aut illud, quod sententie non quadrat.

C. 32, 7. Quecumque habet Pater dedit Filio: exhibentur uerba hec in editis, sed in ms. nostro non apparent, nec unde eruta fuerint reperire est.

C. 34, 9. Manibus lino occupatis, pedibus limo oblitis in textum admiseram: at ignarus inter uariantes recensebam.

C. 35, 3. ueronensis liber: et sumet sibimet quod liberum est: nam si uerbum a tempore liberatur, uidetur consequi sumpturum sibi quod liberum est, hoc est nemini obtemperaturum. Quod statim diluitur Apostoli uerbis subiunctis, itemque, quoniam  qui abest a tempore non abest ab auctore. Ita Ms. noster, ubi anterior editio, qui abest a cognitionis tempore. Habetur etiam in codice erans, loco qui erat.

C. 39, 1. Odiosa inserueram textui, ita preferente ms., et quia otiosa profecto non erat fraudulentia hereticorum undique circumstrepentium.

C. 59, 1. Adiecimus e libro nostro: habet Erasmus quoque, I Cor. Xu, 8: uisus est et mihi.

C. 63, 2. Salutaris tui.

C. 165, 2. Deus addidimus, nec ex coniectura tantum, sed codicis nostri auctoritate ceteris uetustioris: in Greco textu quoque .

C. 169, 1. Se carere synagogam: in hoc siquidem codice caret Patrem, careat uirtutem; ad psalmum LXuI substantiam non carebunt; e Grecorum usu, apud quos Latine quoque Plautus in Curc. id quod amo, careo.

C. 243, 2. Abest eternam a nostro quoque.

C. 246, Christi secundis curis.

 C. 251, 1. Omnis plenitudo diuinitatis, . Sic et infra: omnis uero corporaliter plenitudo diuinitatis.

C. 271, 3. In eo. Exinde inreligiosi unionis; ubi coniectura firmatur doctissimi editoris Benedictini ad n. 36 libri octaui suspicantis, unionis nomen masculini generis Hilario fuisse. Eiusdem generis fuit id nominis apud omnes cum pro margarita adhibitum est.

C. 284, 5. Ecferret. Aliis etiam in locis ecferre pro efferre.

C. 296, 3. Mandando pro manendo.

C. 385, 1. Pre participes tuos. In altero tractatus in Psalmos complectente codice: pre consortes tuos. Animaduersum est a nobis, sub finem prefationis ad Cassiodorii Complexiones Florentie uulgatas, in huiusmodi barbarismos indoctos amanuenses ex communis sermonis consuetudine aliquando incurrisse; quapropter Trimalchionem et socios, ut etiam a plebeia locutione ridiculum aucupetur, ita sermocinantes inducit Petronius Arbiter: scimus te pre litteras fatuum esse.

 C. 420, 6. nisi ex utroque consistit.

C. 440, 1. Solus hic itaque: neque ultra procedit Capitularis codex postrema charta diminutus. Nihil attinet monere, uerba quedam addi aliquando, et subiici, quorum mihi non est laus inroganda, uariantesque aliquas in diligentie fidem exhiberi, quas ego transmiseram: ueluti genum pro genu, precem eguit pro prece eguit, saltim pro saltem: similiter profane, ubi recte in editis profane, far, ubi triticum in farinam comminutum, figens, ubi fingens, neque, ubi nempe, exteriorque, ubi eritque, crura uulnera, ubi erat cruda. Multo minus uariatum est circa Tractatus in Psalmos, precipue ubi aliquid addideram, aut adnotaram, cum nitidior esse autographi exemplaris scriptura. Hec tamen sunt omissa.

C. 24, 6. Abest Celestis, ut etiam a Grecis pluribus.

C. 26, 4. Non mutilentur: aliquanto melior lectio, sed adhuc mutilata.

 C. 27, 3. In iudicio.

C. 39, 2. In Ms. ius libertatis; exinde artatum est. Cum i littera puncto superposito nequaquam a librariis distingueretur, ambigua persepe erat lectio. uis ac potestas non defuere qui pariter legerent, ubi ius ac potestas scripserunt Iurisconsulti. Hinc utrum Liutprandum scribamus, an Luitprandum nescimus.

C. 40, 6. Conuertimini. Codex Psalmorum ueronensis Capituli prestantissimus, conuertamini.

C. 64, 1. In anteriori editione, quotiens qui titulos habent. Ceterum huic codici solemne est quotiensque exhibere pro quotiescumque.

C. 68, 4. In ms. ciuitate euersa: primam dictionem respuimus, secundam amplectimur; ita paulo ante euersam prefert liber. Rectam hic Benedictini editoris lectionem captiuitas apellitur confirmat codex; a Greco enim uerbo est, , excludo, reiicio; quamuis auctorem alterum, qui Latine usus sit, non meminerim: haud feliciter coniecerant, qui appellatur substituebant.

 C. 68, 5. Psalmus Dauid XIIII, ut scribebant ueteres, non Psalmus XIu. Sic infra: explicit Psalmus XIIII, incipit Psalmus LI.

C. 73, 3. Alia pro alta reposuimus ex codice, et ex uerborum contextu.

C. 74, 5. Quod per superiora confirmat, Propheta subiecit dicens.

C. 78. 1. In finem intellectus illi Dauid, cum uenit Dec Idumeus, et adnuntiauit Saul, et dixit ei: uenit Dauid in domum Abimelech. Abimelech constanter in libro nostro ueterrimo, Septuaginta pariter scripsere. Hebraicus textus Achimelech: cuius diuersitatis ratio est, quod in antiquis Hebreorum libris nomen hoc non scriberetur per heth, seu cheth dicamus, [Figure: [Hebrew Text] 7Kb] ut in recentioribus, sed per caph; que littera [Figure: [Hebrew Text] 7Kb] cum maximam habeat similitudinem cum [Figure: [Hebrew Text] 7Kb] facillima fuit earum commutatio. Hoc autem certo comperi e ueteri Auctore Breuiarii in Psalmos D. Hieronymo olim adscripti, sic enim ad hunc locum:  In Regnorum libro, et in ipso Hebraico Psalterio Abimelech scriptum est; sed quoniam beth et caph apud Hebreos littere modico apice distinguuntur, ideo error facilius obrepsit.

C. 107, 4. Preter ea que afferuntur, addideram: uerbum habent Sedulius ac Tertullianus. Ut hic saluifica pro saluum me fac, ita alibi lucificat, et in Psal. CXLu, legit Hilarius Dominus sapientificat cecos, ubi uulgata illuminat. Hodiernas lectiones et D. Hieronymi emendationibus accessisse, illas ab Italica uersione Hilarium arripuisse, uix ambigam.

127, 1. Tractatus in hunc atque in subsequentem liber noster non habet, sed ad precedentis calcem: explicit Psalmus LIIII, incipit Psalmus LuII.

C. 152, in 2, inmutantur.

155, 1. et parauit eum, et in eo parauit, plane cum greco , .

C. 247, 2. quo a Zabulo tentatur. Ita scribitur in codice, atque ita passim occurrit in mss. Zaboli debellatorem prefert idem liber sub finem Sermonis in  Psal. LXIII. Zabuli progeniem, Zabuli potestatem, ut tentaretur a Zabulo, legimus in Hilarii Commentario in Matth. apud Erasmum, Guil. Caue de Script. Eccl. in Commodiano Zabulus, Zacones pro Diacones, uocabula putat Afrorum propria: sed reuera nec uocabula hec sunt diuersa, nec longius deriuata; sed ut ita aliquando scriberentur, mollities quedam prolationis effecit, quam in hodiernis Grecis animaduerti sepius pro enuntiantibus, et pro . Quam autem ab antiquo iis obtinuerit sonus, ueteres libri testantur Zabulum sepe, ut uidimus, preferentes; et mire confirmat Photius, ubi animaduertit Philostorgium in Ecclesiastica Historia Nadiandum pro Nazianzo scripsisse: .

C. 256, 4. Locus Isaie respicitur LIII, 5, pro nobis dolet, et nos estimauimus eum in doloribus esse.

C. 256, 5. in Celis, ut in Greco.

 C. 285, 1. Nihil hic adnotaueram.

C. 329, 1. Oleum exultationis.

C. 367, 5. Inlicita est.

C. 383, 3. Expetitur.

C. 395, 2. Mannam matutinam, paulo infra Celestem mannam: ita Hilarius Pascham, etc., ut Erasmus animaduertit in prefatione.

C. 400, 6. In ms. iniqui, ut in Romano Psalterio: nec alio sensu Hieronymus persequutores sceleris, id est, scelesti; nam et Plautus flagitii persequentem dixit pro flagitii amatore, seu flagitioso.

C. 450, 3. In anteriori editione erat mentis, quam dictionem Erasmiana non habet, nec liber noster.

C. 517, 1. Hic loci deserit nos sub tot seculorum pondere fatiscens codex, postremis chartis prorsus exesis aut misere discerptis.

Exegi monimentum febre molestius, in ipso scribendi estu subtus addideram, Horatianum uersum paulo detorquens; ac si gratularer mihi, quod eo tamdem  labore leuatus essem: uarias siquidem lectiones inuicem conferre, fugientes litteras persequi, codicum apices captare; et cum miris librariorum sphalmatis confligere, res est incredibilis molestie plena, et undequaque periculis circumsepta. Ipsas precedentis editoris eruditas adnotationes cum percurrerem, aliqua Parisini quamuis diligentissimi typographi menda nostro ostendebam; ut ab iis sibi caueret; uelut pag. 175, ubi Tullii locus affertur negante aduerbio pretermisso: modo autem id quidem typographum nostrum, pag. 197, reposuisse uideo, sed dictionem aliam preterisse: legi enim debet; quod qui dubitat, haud sane intelligo, cur non idem, Sol sit, an nullus sit, dubitare possit.

 uerumtamen preter diuersas hic et sub textu prolatas lectiones, aliquos ex Hilarii tractatibus in Psalmos retinet codex noster multoties, nec paucis dictionibus, uel uno tantum aut altero uersu ab editis recedentes. Eos, ut iacent, diligenter exscriptos coniunctim adponimus et exhibemus: errores tantum quosdam sustulimus, et dictiones profeta, filosofus, centensimus, etc., ad communem usum traduximus. uarietatis ratio in eo precipue uertitur, ut multo breuiores hi nostri sint, pluresue qua periodos, qua integras paginas siue scriptus liber resecet, siue uulgati interserant. Quodnam de huiusmodi differentia iudicium ferendum sit doctus Lector statuet. Cogitaueram prius, num ex ore pronuntiantis exceptos notarius uocis celeritatem haud assequens decurtatos  dedisset; ut quamdam Cesaris orationem, que circumferebatur, existimabat Augustus ab actuariis exceptam male subsequentibus uerba dicentis . At obstat consequentia sermonis, et addita etiam interdum uerba, ac mutatus non infrequenter orationis contextus: ubi enim exempli causa in editis: Annum benignitatis Dei ex propheticis atque Apostolicis doctrinis cognouimus ; et post aliqua: Namque bonitatis Domini hic annus est, quo erunt indefessa illa benigne retributionis tempora auspicanda. Huius igitur anni Dei benedicet coronam iucundissimus et suauissimus uisitate terre inebriateque fructus. Hec enim Christi est, depulsa corporum nostrorum Corruptione, et perempta mortis potestate, uictoria: it  in ms. legitur: Annum eterni et beati illius seculi sine dubio declarat, quia bonitatis Domini hic annus est. Huius anni benedicitur corona, uisitata enim terra iucundissimus annus et suauissimus erit; hec enim Christi est potestate uictoria. Magis consentaneum est, Hilarium ipsum ita primitus elucubrasse, deinde auxisse nouis curis, et in ampliorem formam redegisse. Forte Sermones ad populum habendos ita prius exarauit, quos exinde in Commentarios transfudit. Propterea in Psal. LXu illa omnia ms. transilit, que ad Grecitatem pertinent, et e Greci textus lectione deducuntur. Nec tamen in hac coniectura satis acquiescimus: nimis enim manca plerumque expositio est, pluresque Psalmorum uersiculos preterit, quos interpretem in iis que desunt attigisse, aliquando  sententia demonstrat. Quedam etiam adduntur, que Hilarii non uidentur, ut ad Psal. LXIu, n. 4, Ecclesia nondum Christi aduentu inluminata, fuit aliquando uanis superstitionibus obnoxia, cum precepta gentilia, etc. Hoc in editis de humani generis uniuersitate profertur, quam Ecclesie nomine nunquam indigitauit Auctor noster. Neque illud ab eo esse crediderim in Psal. CXXIu. Hoc loco in circuitu populi Euangelium significat. Nec loca desunt minus opportune mutilata, et minus eleganter connexa. Suspicari ergo quisquam possit ab alia manu has epitomas processisse, et in proprium usum ita ab aliquo hos commentarios conuersos. Quin et illa aliquando suspicio incessit; num in commentarios, quos habemus, extranei quicquam et alieni insinuatum fuerit;  uelut que in expositione Psal. LXu a Grecarum dictionum proprietate ac ui deriuantur: Hilarius siquidem Grecarum litterarum quamdam tantum aurulam ceperat, si Hieronymo fides in Epistola ad Marcellam; quam suspicionem tamen rem perpendentes reiecimus. uerum de his eruditorum hominum iudicium esto.

Ipso initio aliquid deesse, spatio relicto librarius innuit: hinc est, quod a uersiculo septimo expositio incipiat. Sub finem quoque Psal. CXXXII mutilatum dignosces. Ubi in editis col. editionis nostre 188: Accinctio potentie ei quod indigebat corpori coaptatur. Non enim uirtus accingitur, sed in uirtute Dei potentia homo quem Dominus assumpsit accingitur: multo melius explicatur in ms. Non enim uirtus accingitur, sed  in uirtute Dei potentia hominis; id est, ei corporis quod deerat coaptatur. Eius ergo hom nis potentia, quem Deus adsumpsit, accingitur in uirtute. Iam uero nichil ultra te moramur, amice Lector, et ipsos, ut in codice apparent, Tractatus, siue sermones, aut sermonum adumbrationes mauis, tibi ob oculos sistimus.




INCIPIT PSALMUS LXIII. IN FINEM PSALMUS DAuID.

Exaudi, Deus, orationem meam, dum deprecor ad te: a timore inimici erue animam meam. Scrutati sunt iniquitates, defecerunt scrutantes scrutinio. Spiritus enim Prophetalis, qui per Dauid loquebatur, audiens omnia et sciens uniuersa, hoc in loco non solum Iudeorum malignam conspirationem, uerum etiam  Philosophorum inanem scientiam, et Hereticorum peruersam contumaciam pronuntiat aliquando deficere: in hoc capitulo ostenditur, cum dicit:

Perscrutati sunt iniquitates,

Defecerunt scrutantes scrutinio.

Omnium ergo malorum hominum ingenia deficiunt, ut ostendit Propheta. Philosophus enim mundi dominatum impugnat, nunc aquis, nunc terre, nunc celo Dei nomen indulgens; Hereticus autem doctrinam fidei mentitur: contra quos omnes peruigili cura, et assidua ad Dominum oratione pugnauit. Ob hoc igitur Propheta dixit: Exaudi, Deus, orationem meam, dum deprecor ad te.

uigilandum ergo in oratione Dei est, ut cum fatigari anima in pressuris ceperit, Deus semper oratus exaudiat, nosque ab his que timemus eripiat; in sequenti enim ait:

A timore inimici eripe animam meam.

Deus enim non tunc tantum orandus est, cum que timentur euenerint. Semper itaque indefessis precibus  orandus est, ut nos a timore eorum, quorum dominatum timemus, eripiat. Propheta ergo, non ignarus que euentura sint, imminentibus semper tribulationibus anxius, et ad omnem timorem inimici sollicitus, Deum orat ob ea que timet, ut cum in tribulatione fuerit exaudiatur; neque enim Dei misericordiam metus noster, sed fides promeretur; et adiecit:

Protexisti me a conuentu malignantium, a multitudine operantium iniquitatem; qui exacuerunt ut gladium linguas suas, intenderunt arcum, rem amaram, ut sagittent in obscuro immaculatum.

Sed arcus homicide lingua semper intentus est, et acumen gladii lingue eius presto est; uolant enim lethales eius sagitte, et non dubium est, quid efficiant, hoc enim querunt, ut sagittent in obscuro immaculatum: hunc enim querit malignus interficere immaculatum, cui per Baptismum facta remissio est ueterum criminum, nondum tamen doctrinis  spiritalibus eruditum, sed simplicem, et ex noue natiuitatis infantia tenerum, querit intento arcu per rerum ignorantiam uulnerare: ait enim:

Subito sagittabunt eum, et non timebunt.

Naturam simplicem et immaculatam, hanc enim fallere querunt, huic occultos laqueos pretendunt, ut per latentes insidias interficiant innocentem; sequitur enim:

Firmauerunt sibi uerbum malum, disputauerunt, ut absconderent laqueos, dixerunt: Quis uidebit eos?

Semper enim ex se aduersus fidem presto sunt; et ideo dictum est: Absconderunt laqueos, et dixerunt: Quis uidebit eos? Si Hereticus peruertere fidem tentet, incredibile est quantis eam ingeniis subuertere contendat. Si spem eternitatis nostre philosophia impugnet, mirum in modum omne bonum presentis uite ponit in corpore, ita ut ingenii sui uirtute celestis institutio subrui possit. Uterque ergo scrutantes deficiunt pro eodem Propheta: Defecerunt scrutantes scrutinio. Sed quid ad Deum humana peruersitas?  quid aduersus opificem operis ingenium? licet omnibus argumentis ad euertendam ueritatem ingenium suum ostendat, deficiet tamen aduersus ueritatem adsertio falsitatis: atque ideo subsequitur:

Perscrutati sunt iniquitates, defecerunt scrutantes scrutinio.

Exquirant licet omnia naturalium causarum secreta, in ipsa tamen operis sui intentione deficiunt, doctrinis spritalibus refutati. Qui enim . . . . . . . omnia docent audient a nobis eterne uirtutis Deum. Iam si fidem Hereticus destruere tentet, Dei Filium semper fuisse cognoscet, nullo a Patre interuallo temporis separatum. Cognoscet ipsum esse uirtutem, sapientiam Dei, hominis conditorem; hunc prima mundi crimina diluuio abluisse, hunc Moyseo legem dedisse, hunc in Prophetis fuisse, hunc per carnis infirmitatem carnis gloriam renouasse. Deficient igitur  aduersum ista scrutantes. Post hec ait:

Accedet homo ad cor altum, et exaltabitur Deus.

Per uirtutem enim doctrina Dei eruditur, et cui in altum cor sit, ad Deum, hec diuine operationis preconia proferentur; ita ut eorum ipsorum, qui hec audiant, confessione laudetur; hoc est ergo: Accedet homo ad cor altum, et exaltabitur Deus. Cognita enim scrutantium defectione, et accedente homine cordis alti, magnificentia Dei agnoscitur: nam quis non magnificabit Deum, quem mundi huius cognouerit conditorem? quis non metuet, quem iudicem sciet? quis non renasci in innocentiam cupiat, cum peccati remissionem per nouam natiuitatem accipiat? quis iam renatus peccare non desinat, et in innocentia paruuli permanere, cum talium sciat regnum esse celorum? Hec professio nostra scrutantium ingenia debilitat; hec doctrine specula, que paruulorum sagitte sunt, stultas disputationes uulnerant; annuntiatis enim operibus Dei, tunc incipient facta eius intelligi, tunc in his letabitur Iustus, tunc eum omnes recti  corde laudabunt. In his est letitia Sanctorum, in his spes firmissima; ob hec Deum qui recto sunt corde laudabunt, scientes esse remissorem peccatorum, mortis peremptorem, Zaboli debellatorem, Deum et Dominum nostrum Iesum Christum, qui est benedictus in secula seculorum.



INCIPIT PSALMUS LXIu. IN FINEM PSALMUS DAuID.

Te decet hymnus, Deus, in Sion, et tibi reddetur uotum in Ierusalem.

Hic psalmus proprie in finem et congregationem gentium, que Deum laudature sunt, dictus est: in exordio autem eius secundum consuetudinem suam propheta orationem omnem ad Dominum dirigit.

Te decet, Domine, hymnus, Deus, in Sion, et tibi reddetur uotum in Ierusalem.

Sion quidem mons est adiacens Ierusalem: sed hoc loco montis nomen et urbis Ecclesiam significat,  que corpus est Christi Domini nostri, ipso dicente: Ego autem constitutus sum rex ab eo super Sion montem sanctum eius. Hymnus ergo hic Deo condecet, qui sit in Ecclesia, spiritali cantico innocens, et Dei laudibus dulcis: quia subsequitur:

Exaudi orationem meam; ad te omnis caro ueniet.

Non enim dicit meam, ut dicentis persona posset intelligi: licet enim multi hoc, tanquam deesset, addiderunt, non tamen in authenticis exstat: Propheta enim non suo sensu, sed inspiratus hec loquitur, et subiecit: Omnis caro ad te ueniet. Ecclesia enim nondum Christi aduentu inluminata, fuit aliquando uanis superstitionibus obnoxia, cum precepta gentilia omnes homines ad studium impietatis imbuerent, Deum in lignis et lapidibus predicando. Sciens autem antiqua crimina sua Deo propitianda, ueniet ergo omnis caro ad eum: ait dicens:

uerba iniquorum preualuerunt super nos, et impietatibus nostris tu propitiaberis.

Nam quantum prosit errorem gentilem reliquisse,  doctrinam impiam spreuisse, ostendit inferius, dicens.

Beatus quem elegisti et adsumpsisti, ut inhabitet in tabernaculis tuis.

Omnis siquidem caro ueniet ad Deum, id est, ex omni hominum genere congregabuntur. Sed beatus est ille, quisque fuerit electus; multi enim secundum Euangelium uocati sunt, sed pauci electi. Electi autem sunt nuptiali ueste, sed et puro atque integro noue natiuitatis corpore splendidi. Qui autem electus est, scire nos conuenit ob quam rem fuerit electus, ad id scilicet quod insequitur: ut inhabitet in tabernaculis Dei. Omnis ergo perfectio bonorum in requie  celestis est: multas enim mansiones Dominus in celis esse testatur; sed Patrem orat in Euangelio, ut Apostoli ubi et ipse sit maneant, dicens: Pater quos mihi dedisti uolo, ut ubi ego sum, ibi sint mecum . Ex plurimis ergo  mansionibus Apostolis suis eam, que sibi est propria, communicat. Scit autem propheta, quanta beatitudo sit in tabernaculis Dei. Alio loco dicit: Concupiuit et deficit anima mea in atria Domini ; postea autem cum fuerit electus, hoc sequitur:

Replebimur in bonis domus tue; sanctum est templum tuum, mirabile in equitate.

Que autem sint bona domus possumus agnoscere; Ecclesie scilicet munera, que et secundum multitudinem fructus Christus indulsit, quia et ipsa secundum Apostolum domus Dei est. Hec ergo Ecclesia habet tricenum, sexagenum, centenum fructum. His ergo bonis domus Dei replebitur, que interim per diuisionem bonorum adornatur, sicut scriptum est: Huic ergo dabitur sermo sapientie, alii sermo scientie, alii fides in eodem spiritu, alii dona curationum, alii genera linguarum, alii interpretatio linguarum . uerum sunt et alia plena domus Dei munera, que oculus non uidit, nec auris audiuit, nec in cor hominis ascendit, que preparauit Deus his qui diligunt eum  . Ideo insequitur psalmus dicendo: Sanctum est templum tuum, mirabile in equitate. Omnium namque credentium corpora templum Dei esse apostolus docet dicens: An nescitis quod templum Dei estis, et Spiritus Dei habitat in uobis? Si quis templum Dei corruperit, corrumpet et hunc Deus; templum enim Dei sanctum est, quod estis uos . Ornandum est ergo hoc Dei templum in sanctitate atque iustitia, orationibus atque operationibus, ut bonis domus Dei repleatur, ut sanctum et mirabile templum illius simus. Insequitur post hec psalmus dicens:

Exaudi nos, Deus, salutaris noster, spes omnium finium terre, et in mari longe.

Omnium itaque spes Christus est in mari atque in terris. Itaque cur in eo omnium spes sit in consequentibus docet dicens:

Preparans montes in uirtute tua, accinctus potentia, et conturbans fundum maris, sonum fluctuum eius.

Hoc loco non ad terrenorum montium naturam  sermo iste extenditur, sed qui isti sint montes alius propheta ostendit: Audite, populi omnes, et attendat terra, et omnes habitantes in ea: et erit uobis Dominus Deus in testimonio, Dominus Deus de domo sancta sua. Propter quod ecce Deus descendet de loco suo, et descendet super excelsa terre, et conteret montes subtus se, et ualles liquescent tanquam cera a facie ignis propter impietatem Iacob .

Nam et in alio psalmo ita scriptum ostenditur: Commota est et contremuit terra, et fundamenta montium conturbata sunt et commota sunt, quoniam iratus est eis Deus. Ascendit fumus ab ira eius, et ignis a facie eius exardescet, et carbones accensi sunt ab eo, et inclinauit celum, et descendit, et caligo sub pedibus eius. Misit sagittas, et dissipauit eos, et fulgura multiplicauit et conturbauit eos . In his, quantum lectio docet, aduentum Domini de celo per prophetam Spiritus Sanctus ostendit, metum terre, montium trepidationem; ob id quia iratus sit eis Deus, fumo de ira eius exorto, ignem deinceps de conspectu eius  accendendo. Fumus qui ascendit preteriti temporis res est: in igne, quia facie eius exardescit, futuri temporis significatio continetur. Hos ergo montes sagitte dissipabunt, et fulgura multiplicata conturbant; omnem scilicet supereminentem uirtutem. Quicumque se contra Deum exaltatus offeret, ire Dei subditus erit; descendens igitur Deus uerbum assumptum sibi hominem potentia accingens, primum hec summa montium depressit, Diaboli scilicet excellentiam protriuit, quem pene iudicii preparauit. Seruauit ideo hanc propheta rationem, dicens:

Preparans montes in uirtute tua, accinctus potentia. Non enim uirtus accingitur, sed in uirtute Dei potentia hominis, id est, ei corporis quod deerat coaptatur. Eius ergo hominis potentia, quem Deus adsumpsit, accingitur in uirtute. Dehinc ait:

Qui conturbat fundum maris, sonum fluctuum eius. Conturbat autem non mare, sed maris fundum; mare  autem, ut est in alio psalmo, prophetie sermo incurrit, et seculum nuncupatur, sicut ait: Hoc mare magnum et spatiosum; ibi requiescet Draco, quem figurasti ad inludendum illum . Montes igitur, id est, aduersarii omnes, pene iudicii preparantur, et maris fundamenta turbabuntur. In horum enim fiducia seculum consistebat; turbato enim Diabolo omnia erroris sui ministeria turbabuntur. Recordemur autem murmura, et bacchantium fremitus, omnium denique profanorum cerimoniorum cantu mundum aliquando sonuisse: nunc uero Domino Christo predicando, silere omnia, et trepidare, cum Antistites templorum insanientes fidelium uirtuti subiiciuntur, cum iustorum uerbis torquentur, laniantur, uruntur, puniuntur. Per hec itaque iam iudicio preparantur, et preparatio ista quid proficiat agnosce.

Turbabuntur, inquit, gentes, et timebunt: uidentes itaque Deos suos mutos, et ad impositionem manuum nostrarum uocibus ingementes: sed post turbationem gentium et hi timebunt, qui inhabitant fines. Finis  autem postremum tempus est, in quo res ipsa deficit: uideamus ergo, hi qui fines habitant, cur timebunt, et unde illis metus ingruat; sequitur namque: Et timebunt a signis tuis. Metus ergo omnis a signis est: sed que hec erunt signa? Exitus matutini et uespere delectabis: nam post conturbati maris fundum, maximum Dei signum est dies in orationibus. Inchoatur hymnis Dei dies: cluditur secundum quod dictum est: Eleuatio manuum sacrificium uespertinum . Succedit et hoc sequens signum.

uisitasti terram, et inebriasti eam. uisitauit autem Deus terram, id est, humani generis natiuitatem, eamque uisitatam per Spiritum sanctum inebriauit. Multiplicata muneribus Dei diues efficitur, Apostolo dicente: In omnibus ditati estis in ipso omni uerbo et scientia . His enim bonis replemur quotidie, atque ebrii sumus; et unde sit iste ebrietatis fructus in sequentibus ait:

Flumen Dei repletum est aqua. Nam in Euangelio  sic ait: Qui crediderit in me, sicut scriptum est flumina de uentre eius exient . Hoc ergo dicebat de Spiritu Sancto, quem accepturi erant credentes in eum. Hoc ergo flumen Dei aqua repletur, Spiritus enim Sancti muneribus inundatur, et in nos ex illo uite fonte fluuius Dei aqua repletus infunditur. Habemus etiam et cibum paratum: quis hic cibus est, uideamus. Ut autem hec omnia futuri temporis doceret esse, ait:

Riuos eius inebria, multiplica generationes eius; in stillicidiis eius letabitur cum exorietur.

Terra autem uisitata inebriata est; et quomodo nunc riui eius inebriantur? inebriamur autem ipsi cum Spiritum Sanctum accipimus. Dehinc orat propheta, ut hos eosdem riuos inebriet, ut generationes nostre multiplicentur, ut terra scilicet bona secundum Euangelii comparationem uerbi semen excipiens, fructu tricesimo, et sexagesimo, et centesimo ditescat: id est, ut post Baptismi gaudium subeat in nos sacramenti intelligentia, prophetie scientia, sermo  sapientie, sanationum carismata, et demonia subiecta sint nobis. Hec enim nos tanquam stillicidia penetrant, que paulatim cepta fructum multiplicem exuberant: in his igitur stillicidiis cum exorietur terra, letabitur, sed stillicidia multiplicantur ut riui sint, riui autem inebriantur ut flumina sint. Post ista insequitur psalmus dicendo:

Benedices Domino coronam anni benignitatis tue.

Annum eterni et beati illius seculi sine dubio declarat, quia bonitatis Domini hic annus est. Huius anni benedicitur corona, uisitata enim terra iucundissimus annus, et suauissimus erit: hec enim Christi est potestate uictoria; hec corona Domini flore benedicta est, Sanctorum suorum choro gloriosus. Tunc ubertate campi replebuntur, tunc deserti fines pinguescent, tunc colles exsultatione accingentur, tunc arietes ouium induentur: tunc enim retributionis est tempus; in campis enim quorum culture usus est, ea que sub lege et  cultura Dei fuerint opera, ubertatem consequentur. Ubi autem fines deserti pinguescent, Ecclesie, que deserta fuit, populus repromissionis fructu iterum ditatur. In collibus uero exsultatione accinctis gloriosa martyrum gaudia nuntiantur; hi enim sunt hominibus ceteris altiores. Cum autem arietes ouium induentur, patriarcharum, et prophetarum, et Apostolorum eterna illa et beata uestis, qui duces sancti gregis sunt, ostenditur. Hoc ergo indumento arietes ouium induentur, et hoc gloriose immortalitatis habitu uestiuntur.

Et conualles, inquit, abundabunt frumento: humiliores scilicet, atque operis boni homines fructum uite sortientur, non enim ubertatem replebuntur, ut campi, neque exsultatione accingentur, ut montes, sed frumento tantum abundabunt; id est uiuendi substantia non carebunt: hi enim campi, hec deserta, hi colles, isti arietes, hec conuallia clamabunt, et hymnum dicent, et ob hec diuersa retributionum premia indefessis maximis uocibus Dei potentiam  predicabunt.



INCIPIT PSALMUS LXu.

Iubilate Deo, omnis terra, Psalmum dicite nomini eius.

Primum ergo iubilandum Deo premonet, secundum psallendum nomini eius, dehinc dandam gloriam laudationi eius; tunc dices Domino Deo, quam terribilia sunt opera tua: postremo confitendum, In multitudine uirtutis tue mentientur tibi inimici tui. Sed ad rationem, atque ordinem huius sermonis necessarium est id, quod difficultatem affert, paucis absoluere. In latinis codicibus ita legimus:

Iubilate Deo, omnis terra.

Sed quantum ad eloquii nostri consuetudinem pertinet, iubilum pastoralis agrestisque uocis sonum nuncupamus, cum in solitudinibus aut respondens, aut requirens ducte in longum sonus uocis auditur. In Grecis uero libris, qui ex Hebraico proximi sunt, significationem  eiusmodi habet ALALAGMUS, quem Latini iubilum ponunt: significat uocem exercitus preliantis , aut in concursu propter rem hostem, aut successum uictorie exsultationis uoce testantis. uox autem exsultationis dissentit a iubilo. Positi igitur et nos sumus in uite istius preliis, et in hoc carnis et sanguinis nostri certamine, aduersum Diabolum, exercitusque eius armis spiritalibus dimicantes: propter quod monemur Deo in uoce exsultationis iubilare. Ferendus est ergo confessionis nostre sermone omnis profanus auditor, et aduersum Diabolum, armaque eius, orationum nostrarum sonitu certandum est, et belli nostri uictoriam exsultationis uoce monstranda est.

Audiat orantis populi uocem quis, extra Ecclesiam spectans celebres hymnorum sonitus cum deuota responsione confessionis accipiat: necesse est terreni omnem aduersantem, cum audiat uictrices uoces nostras exsultationis gloria personare: Date gloriam laudationi eius: tali enim laudatione cum gentes opera  nostra contuentur, Patrem nostrum, qui in celis est, magnificabunt, et dabunt nomini eius gloriam.

Dicite Deo: Quam terribilia sunt opera tua!

Quis enim non trepidet ad maiestatem eius qui secula instituerit, mundum condiderit, tempora per uices dimensus sit, celum astris ornauerit, terram fructibus repleuerit, mare obicibus concluserit, hominem, ut his aut uteretur, aut dominaretur, elegerit? Per hec omnia uirtutis signa potestatis eius eternitas noscitur, ista enim terribile nomen conditoris efficiunt: horum igitur operum conditor esse Deus, a nobis predicandus est, et a ceteris confitendus.

In multitudine uirtutis tue mentientur tibi inimici tui.

Ex multitudine scilicet uirtutis Dei falsorum in diis nominum uana efficiuntur, et quia mentientur inimici, quid a cunctis fieri oporteat, docetur ita:

 Omnis terra adorent tibi, et psallent tibi: Psalmum dicant nomini tuo, Altissime. uenite, inquit, et uidete opera Dei.

Inuitantis uerbum est, doctrinam enim Dei tanquam in uicinio collocatam posuit. Et cum uenisset, inquit, euangelizauit pacem his qui de longe, et pacem his qui de prope . Ex lege enim multi tanquam de prope manentes crediderunt; ex gentibus autem longe positis Prophete predicatio omnes ad Dei opera contuenda aduocat: sed non ea opera, que cunctorum oculis subiecta sunt, celi, eris, terre ac maris: hec enim omnes contuentur: sed ea que fidelium tantum studio comperta sunt cum ingenti et admirabili uirtute Pharaonem pro impietatis sue meritis in exemplum humani timoris oppressit; cum mare siccatum est; cum Iordane populus pedibus agressus est: ad huius igitur Dei opera contuenda Propheta gentes aduocat, dicens:

uenite, et uidete opera Domini, terribilis in consiliis super filios hominum. Qui conuertit mare in aridam, in  flumine pertransibunt pede. Sed quid ad uniuerse terre salutem proficit? uideamus quid nobis tanto postea gentis Iordanes tunc arefactus impertit, huius enim aquis primum peccatorum ablutio Ioanne penitentiam predicante donata est: per hunc enim fluuium in repromissionis terram populo iter fuerat; nunc quoque per eum uia nobis celestis regni demonstratur, aquis ipsis Baptismo Domini consecratis. Ubi letabimur in ipso, Propheta subiecit, dicens:

Qui dominabitur in potentia sua in eternum.

Unigenitus enim Dei filius, et si regnauit semper, non tamen semper regnauit in corpore: nam hoc loco tempus illud ostenditur, quo glorificato in gloriam Dei corpori et nomen Dei donatur, et regnum.

Quoniam probasti nos, Deus, igne nos examinasti, sicut igne examinatur argentum.

Comparationis similitudo est: examinandi argenti illa sola ratio est, ut sordes, que ex prima terre materie adheserint, decoquantur; et si ex alterius  metalli natura admixta fuerint, purgentur.

Deus itaque credentes in se, non tanquam ignarus examinat, sed secundum Apostolum tentationibus probationem affert. Sic itaque examinantur credentes, ut igne purgati, et admixtione uitiorum carnalium defecati, splendeant, examinante innocentie claritate. Tentationum autem genera, et diuersas Martyrum uictorias contuentes scimus quibus modis anime ponantur in uitam. Alii in uinculis carceris gloriantur, alii cesi in uerberibus gratulantur, alii potestati desecanda felicium capitum colla submittunt; plures in exstructos rogos currunt, et trepidantibus pene ministris ignem saltu deuote festinationis insiliunt; alii in profundum demergentes, non in aquas necaturas, sed in refrigerium eternum Beatitudinis decidunt, toto ipso corpore Deo hostiam tanquam holocausta prebentes.

Percurrit ergo per hec passionum genera ex persona Apostolorum et Martyrum propheticus sermo dicens:

 Igne nos examinasti, sicut igne examinatur argentum: induxisti nos in laqueum, id est in custodie catenas: posuisti tribulationes in dorsum nostrum, penas scilicet uerberum, quibus Apostolus Petrus gaudet, et Paulus exsultat: imposuisti homines super capita nostra: transiuimus per ignem et aquam. Non in his dissoluitur, sed in aliud per illa transducitur, cum dicit: Transiuimus per ignem et aquam; et ubi transducatur, Propheta non ignorat dicens: Induxisti nos in refrigerium. Resurrectionis scilicet diem significat, in qua post mortis istius tempus non fletur, non peccatur, et uiuitur.

Introibo in domum tuam in holocaustis; reddam tibi uota mea, que distinxerunt labia mea.

Hec ergo sunt in tribulatione primum Martyrum uota; tunc deinde, ut ex nobis holocausta medullata consumment. Induti sunt arietes ouium: hic enim arietes cum incenso ouium Martyres intelliguntur  tamquam principes gregum. Non solum autem arietes cum incenso offerentur, sed etiam boues offerentur cum hircis; id est contumacis nature pecora ad culturam Dei domantur, qui sub momento temporis eruditi sint. Non ergo de pecudibus hec loquitur, sed in bobus Ecclesie hominis figura monstratur: illos scilicet, quos persecutionis tempestas in Martyrum gloriam generauit. Scimus enim plures per ignorantiam exemplo Martyrum ad martyrium cucurrisse, fidei martyrio gloriam consecutos; qualis fuit ille unus de latronibus, qui cum Domino crucifixus in ipsa sua damnatione Deum confessus est, dicens: Memento mei, Domine, cum ueneris in regnum tuum . Cui ita responsum a Deo est: Amen dico tibi, hodie mecum eris in Paradiso. Postea enim quam personam Apostolorum, Martyrum, Prophetarum Spiritus prophetalis ostenderat, quibus modis anime essent in uita, eloquitur dicens:

Quanta fecit anime mee.

Hanc enim animam posuit in uitam, hanc in refrigerium  induxit, hec in holocaustis domum Dei introiuit. Meruit ergo bona anima, que ad Deum ore clamauit, non in lingua, sed sub lingua: in occultis scilicet lingua Deum confessa est, propter quod ex Martyrum persona dictum est:

Iniustitiam si conspexi in corde meo, non exaudiat Deus. Propterea exaudiuit me Deus, intendit uoci orationis mee.

In corde suo nullum scilicet uitium contrahens; hic enim dignus fuit audiri. In uita eius anima posita est: pedes eius non commoti sunt, et in refrigerium inductus est, et domum Dei introiuit, et que distinxerat labiis uota persoluit, dicendo:

Benedictus Deus qui non amouit deprecationem meam et misericordiam suam a me. Laudem Deo ceptam in exordio Psalmi, in fine confessus est Deum, cui gloria est in secula seculorum.



INCIPIT PSALMUS CXIX. Canticum graduum.

 Ad te, Domine, cum tribularer clamaui, et exaudisti me.

Psalmorum tituli, ut in Psalmis ostenditur, habent suas proprias significationes, rationem et argumenta scriptorum, que subiacent, breuissime continentes: de quibus nunc non est necesse tractare. Tunc enim id fieri oportet, cum Psalmus unusquisque tractabitur: Nunc uero Canticum graduum attingimus, quorum continua et equalis inscriptio est. In plerisque autem Psalmis multa secundum historiam, et ordinem in superscriptionibus eorum esse indita legimus: ut cum fugit Dauid a facie filii sui Absalon, cum mutauit uultum suum coram Abimelech, cum post Bersabee a Nathan Propheta monetur, et in reliquis sicubi gestorum ueritas ipsis Psalmorum titulis continetur. Sed meminisse nos oportet, eiusdem Psalmos non idcirco omnes corporaliter intelligendos; quin potius oportet nos spiritalem intelligentiam sub hac gestarum rerum commemoratione suscitari. Ergo si secundum titulos  superscriptos in hoc Psalmo, aliquid de historia contineat, uidendum est. In Esaie enim libro, orante Ezechia, signum ei positum est in gradibus prorogate salutis. Erant autem in domo eius gradus decem, quos sol ultra temporis sui cursum lumine suo accedente conscendit, rursumque die mortis eiusdem temporis sui lumine decedente descendit. Sed nulla ad psalmos historie similitudo est. Hoc tamen quod Ezechie datum est signum, manifeste ostendit Dei lumen his, quibus pro meritis future uite beatitudo impertitur, accedere; illis uero quibus sit negata, discedere. Esse autem in templo gradus quindecim, historia nobis locuta est, dispositosque ordines consistere, quibus quedam quasi dignitas in antecedentibus obtineretur: ut Leuitici primum consisterent, post Isrelite, tunc Proselyti, et deinceps alii. Psalmi enim non sui tantum temporis res nuntiant, quibus scripti sunt; sed uniuersis, qui in uitam uenirent,  Dei sermo consuluit. Hos ergo gradus Cantici queramus, per quos ascendere ad loca, que sunt Sanctorum, possimus. Arduus enim usque in ea, et angusti itineris ascensus est. Ideo ait Dauid Propheta:

Ad te, Domine, cum tribularer clamaui, et exaudisti me. Cum enim quis deprecans iuste clamet ad Dominum; audiet continuo dicentem sibi: ecce adsum. Et quia adest, iterum rogandus est:

Domine, libera animam meam a labiis iniquis et a lingua dolosa. Dolosa autem lingua opus est fallax, quod per uite temporalis spem deducit in mortem. Hereticorum quoque ista mendacia sunt, aliter omnia tradere et docere, quam scripta sunt. Ab his igitur per Dei misericordiam orantes liberamur: et inter eorum tribulationes, clamantes ad Deum exaudiemur. Sub hoc subsequitur.

Quid detur tibi, et quid apponatur tibi ad linguam dolosam? id est quid tibi aduersus falsitatem eius presidii afferatur? responsum est: Sagitte potentes acute in carbonibus desolatoriis. Sagittam autem ipsum  Dominum nuncupatum Esaias ostendit, hoc modo dicens: Posuit me ut sagittam electam, et in pharetra sua abscondit me, et ait, Grande tibi est hoc, uocari te puerum meum . Sint ergo he sagitte utrumque in modum exspectate, uel in penam iniquorum, uel in sanctorum corporum peccatum uulnerantes: sitque uel deuastans carbo, uel purgans, purgat autem ad perfectam innocentiam confitentes.

Heu me! quod incolatus meus prolongatus est. Post enim sagittas Domini, et illos carbones desolatorios beati illius regni gloriam desiderat. Neque solum desiderat, sed omnes moras odit dicendo:

Heu me! quod incolatus meus prolongatus est! Tale hoc dictum est, ut cum in Euangelio petimus: Adueniat regnum tuum, fiat uoluntas tua . In hoc igitur corpore positus prophete spiritus, nimium sibi prolixum incolatum queritur hic, festinans peregrinari a terrenis, et incolare celestia; ut derelictis presentibus, consequatur inuisibilia et eterna: ideoque  ait:

Heu me! quod incolatus meus prolongatus est: habitaui cum inhabitantibus Cedar. Cedar gens est Ismelitarum deserta incolens, cuius fines usque Medos et Persas proferuntur. Cedar enim Ismel filius fuit, Genesi testante: Primitiuus, inquit, Ismel Naueoth, et Cedar . Hi sunt nunc Saraceni nuncupati. Qui ergo Psalmos istos terreno ingenio intelligendos putauerunt, id uolunt ex persona populi captiui Prophetam conquestum fuisse, quod in habitaculis Cedar longus illi populo fuerit incolatus. Sed uirtutem uerbi non sic intelligere debemus: Cedar enim secundum Hebraicam linguam, ut nobiscum pronuntiatur, obscuratio est. Meminit huius tabernaculi sponsa illa in Canticis canticorum dicens: Nigra sum, et formosa sum filia Hierusalem, sicut Tabernaculum Cedar.

Propheta ergo, quia iniquorum consortium et habitationem eorum in obscuratis odiret, ideo ait:

Multum incola fuit anima mea; cum his qui oderant pacem, eram pacificus, cum loquebar illis impugnabant  me gratis.

Erat quidem propheta pacificus cum pacis inimicis; sed predicationem ipsius oderant; et a doctrina Dei commouebantur. Hos ergo modestia sua Propheta in pace cohibebat: ideoque predicare pacem propheta non desinit; sed pacis predicatorem inimici pacis impugnant.



INCIPIT PSALMUS CXX. CANTICUM GRADUUM.

Leuaui oculos meos in montes, unde ueniet auxilium mihi.

Humane mentis natura ea est, ut si cogitatione aliquid contemplemur, talis se nobis unaqueque species exhibeat, qualem eam et cogitando formemus. Quoquo enim mentis nostre oculos intenderimus, id ipsum in quod fixi sunt referunt ad sensum. Leuauit ergo in montes Propheta oculos: quosnam oculos?  nempe de quibus scriptum est: Reuela oculos meos, et cognoscam mirabilia de lege tua . Non ergo in id reuelandi sunt oculi, quod cernebatur, sed ad id quod intelligi optatur in lege. Mentis oculos Propheta eleuauit in montes: quosnam in montes? non illos utique, quos aspectus uidet humanus, sed montes accipimus propheticos libros ex terra in altum eleuatos, per quos sit in superiora conscensus. Poterimus autem et montes intelligere euangelica mysteria, et Celorum uirtutes, et potestates, quorum ministerio nobis ad celum prestatur ascensus. In hos igitur montes propheta oculos cordis eleuans, et in his igitur intelligentie sue lumen intendens, totum id quod cogitatione uiderat, mente continuit, sciens unde uenturum esset auxilium, et dicens:

Unde ueniet auxilium mihi. Statimque sibi beata confessione respondet: Auxilium meum a Domino, qui fecit celum et terram. Hec felix fides, hec uera confessio est, hec spes eterne celestis benedictionis digna muneribus. Tum dicit:

 Auxilium meum a Domino, qui fecit celum et terram: ideoque ait: Intende in commotionem pedem tuum, neque dormiet qui custodit te.

Pes est pars corporis, omne corpus in res agendas efficiendasque circumferens. Sub pedis nomine motus mentis nostre incessusque significat, et in Euangeliis Dominus pedes alios significans, pedem dextrum scandalizantem iussit abscidi dicens: Et si pes tuus dexter scandalizat te, abscinde eum . Ergo ut oculi mentis, ita et pedes intelligendi sunt, habentes in se et intelligentie uisum, et uoluntatis motionem. Et subiecit: Neque dormiet qui custodit te.

Domino itaque manente in nobis, peruigil custodia, et indefessa munitio est. uerum si per teporem fidei dormiamus, dormit et ipse nobiscum; non enim in Deo somnus est, cuius Angeli et nomine, et natura uigilantes sunt; sed quia secundum fidem nostram aut uigilantem aut dormientem Dei auxilium nobiscum aut uigilabit, aut dormiet; idcirco Dominus frequenter  et uigilans significatur, et dormiens.

Dominus protectio tua super manum dextre tue.

Semper Scriptura dextram partem optimam atque utillimam demonstrat, manum uero effectum omnis operis accipimus, unde illud etiam sic dictum est per Prophetam: Libera me de ore leonis, et de manu canis unicam meam . Liberari se ab operibus malitie deprecatur: idcirco super manum dextere custodia Dei uigilatura promittitur, ut illibata in nobis bone uoluntatis opera perseuerent, quibus manentibus in nobis eterni illius et beati temporis regno detersa omni infirmitate utemur. Nam et hoc nobis quod sequitur Prophetie spiritus pollicetur dicens:

Per diem sol non uret te, neque luna per noctem.

Spiritus enim prophetalis nouit illam beatitudinem temporum, in qua a nobis omnis demutatio corporee infirmitatis abscedet; in qua non frigus, non calor, non nox, sed eterna dies, et beata temperies sit, iustitie in nos sole dominante, cuius temporis requiem  iam in eremo Dominus preformans, populo suo diurnum calorem in columna nubis, et nocturnum frigus ac tenebras in columna ignis temperabat. In hac igitur eternorum temporum custodia quisque Domini custodiam promeruit, permanebit, ne gelu lune et calore solis uratur; sed seculi huius iniuriis liberatus in eterno, et beato regno corporis sui sumat solidam immutabilemque naturam. Sequitur deinde:

Dominus custodiet te ab omni malo.

Fidelem animum ab omni malo Dominus custodit, id est ne eum Diabolus corrumpat, ne fur obrepat, ne lupus laceret, ne leo uastet. Hec enim sunt Diaboli ministeria uitiis consumere, blandimentis subrepere, obtrectationibus lacerare, et tota uirtutis sue potestate uastare. Ab hoc igitur omni malo exspectanda custodia est: idcirco consequitur:

Custodiet animam tuam Dominus. Ne quid tot malis in eam sit potestatis.

 Dominus custodiet exitum tuum et introitum tuum, ex hoc nunc et usque in seculum.

Cum enim exeuntes de corpore ad introitum illum regni celestis per custodiam Domini fideles omnes reseruabuntur, in sinu scilicet interim Abrahe collocati; quo usque intreundi rursum in regnum celorum tempus adueniat. Custodiet Dominus exitum, custodiet introitum: ipse est enim, qui ait: Ego sum ianua; et, nemo uadit ad patrem, nisi per me . Ipse est Dominus iehsu Christus qui est benedictus in secula.



INCIPIT PSALMUS CXXI. FELICITER CANTICUM GRADUUM.

Letatus sum in his que dicta sunt mihi: in domum Domini ibimus.

Qui spe celestis desiderii tenetur, nichil obscuritatis in hoc spiritus Psalmo habebit: namque cum se meminerit scriptum coheredem, et similem Angelis, ex resurrectione renouandum, futurumque incolam ciuitatis  celestis uiuis lapidibus exstructe, de qua Paulus memorat: Iam non estis aduene, neque peregrini, sed estis ciues Sanctorum, et domestici Dei, superedificati super fundamentum Apostolorum : cumque legerit ea, que nunc sunt, ex parte adnuntiata ab Angelis formata in lege, exposita a Prophetis, predicata ab Apostolis; tunc ipse sibi necessario proclamabit, exemplo Prophete dicens:

Letatus sum in his que dicta sunt mihi. Sed que sunt illa que dicta sunt, in quibus letitia suscepta est? nempe id quod sequitur:

In domum Domini ibimus.

Ergo quia hec antea dicta sunt, propterea letatur, gaudetur, quod eundum in domum Domini sit. Que autem sit domus Domini, in alio Psalmo declarat, dicens: Quoniam elegit Dominus Sion, prelegit eam in habitationem sibi. Hec requies mea in secula seculorum, hic habitabo quoniam prelegi eam . Non utique hanc terrenam, que prophetas occidit  et lapidauit; sed illam liberam et celestem Hierusalem. Ne forte quis ignoret in uanum nos in eam domum ituros, subiecit dicens:

Stantes erant pedes nostri in atriis Hierusalem: Non incerta nuntiant, non incognita pollicentur. Hanc domum desiderabilem et dilectam a multis agnouimus. Nam in alio psalmo ait:

Unam petii a Deo, hanc requiram, ut inhabitem in domo Domini omnibus diebus uite mee. . Hec domus desiderabilis est, fundamento duodecim uiuarum gemmarum esse uiuos lapides exstructos, excisos: primum id opus edificationis est a Moyse in lege, a prophetis in passionibus suis, ab Apostolis in martyriis. Ii edificatores, hec ciuitas, hic stantes sunt pedes Sanctorum, cuius domus custodes sunt Apostoli, quibus date sunt claues, sicuti dictum est: uobis dabo claues regni celorum. Hec est Hierusalem, que edificatur ut ciuitas: edificatur enim usque ad diem consummationis, donec intret in eam plenitudo gentium, cuius participatio est in ipsum. Quicumque  enim se a cetu Sanctorum et ab Ecclesie corpore separant, participationem sancte istius domus non habebunt. Quia participatio ciuitatis huius in ipsum est: omnes enim, qui uno animo sunt, in ea erunt:

Ascenderunt tribus tribus Domini. Sunt enim qui non sunt Domini, quibus dictum est: uos estis filii Diaboli. Tribus ergo, que sunt Domini, ascendent, id est qui secundum testimonium Dei intrant in sanctam ciuitatem.

Ad confitendum, inquit, nomini eius. Sed confessio ista iudicium est. Iudicatur enim per eos, quibus dictum est: sedebitis super duodecim tribunalia, iudicantes duodecim tribus Isrel. Non solum hi iudicabunt, sed et Regina Austri et ipsa iudicabit, et Niniuite condemnabunt; quia hi penitentiam predicante Iona propheta egerunt, et Regina Austri ex ultimis terre partibus ueniens sapientiam Solomonis  audiuit: in qua regina Ecclesie figura est, que peregrina et incognita penitentie credidit, et sapientiam desiderauit audire.

Quia illic sederunt sedes in iudicium, sedes super domum Dauid. Sicut enim in ceteris locis nomen Dei ex corpore est; nunc quoque Scriptura ipsum Deum Dauid nuncupat, nomen ei ex parente carnis assumens.

Rogate que ad pacem sunt Hierusalem. Rogate non orandi, sed interrogandi sermo est: pacem discere in uoluntate est audientium. Cum enim de pace eius interrogauerint, tunc letabuntur, tunc confidenter dicere poterunt: in domum Dei ibimus. Dehinc sequitur: pax in uirtute tua, et abundantia in turribus tuis. Pax atque uirtus domus huius in uicem connexa sunt sibi. Sed in omni genere ciuitatis nichil neque firmius, neque utilius, neque excelsius turribus est. Nam cum de pace uirtutis memoria esset, abundantiam beatitudinis perfecte ciuitatis huius principibus populorum, tamquam firmissimis et grauissimis  deputauit, dicens:

Et abundantia in turribus tuis: Per quod intelligitur, abundantiam hanc non promiscuam omnibus esse; sed Fidelium tantum, et Sanctorum uirorum, qui ceteris uelut turribus edificiorum emineant; id est Patriarche, Prophete, Apostoli, Martyres; de quibus Dominus in Euangelio ait: Pater, pro his te rogo, ut omnes unum simus : hic est Dominus noster iehsu Christus, qui est benedictus in secula.



INCIPIT PSALMUS CXXIu. FELICITER CANTICUM GRADUUM.

Qui confidunt in Domino, sicut mons Sion non commouetur in eternum; qui habitat in Hierusalem, montes in circuitu eius, et Dominus in circuitu populi sui.

Est enim mons Sion ciuitati Hierusalem imminens: est autem eadem ciuitas ita posita, ut circa  ipsam plures sint montes. Qui ergo confidit in Domino, illum profectum habebit, ut sit sicut mons Sion. Non enim Hierusalem ipsa sanctificationem habitantibus afferebat, ut habitatio eius firmata esset eterna: cum exinde sacrilegia, cedes prophetarum, iudicium mortis in Deum, fuga Apostolorum, Crucis scandalum sit. Habitantes autem in eam quoties captiui? quoties perempti? ad ultimum ciuitas eadem funditus diruta est. Hierusalem itaque euersa populi eius exstincti sunt: hodie in ea non Sacerdos, non Propheta, non princeps. Et quomodo habitatio eius non commouebitur in eternum? et Dominus in circuitu populi eius? sed quia in hoc monte fructus Prophetie nullus est, quid in monte intelligi oporteat Esaias docet, montem Domini excelsum significans ad quem gentes uenture essent. Ecce mitto in fundamenta Sion lapidem preclarum, electum, angularem, pretiosum; et qui credit in eum non confundetur . Hoc in loco fundamentum Christum significat; per quem beata illa Ecclesia  intelligi uidetur, quam Apostolus alio nomine Hierusalem nuncupat dicens: Que nunc est Hierusalem seruiens cum filiis suis : ea autem que sursum est Hierusalem, libera est, que est mater nostra. Habemus ergo montem Sion Domini, habemus et ciuitatem Dei Hierusalem: et nomen montis interpretatio est speculatio. Sequamur ergo Apostolum, sequamur Euangelium, sequamur Prophetas. Confidamus in Domino, qui mons dictus est: habitemus nunc in Ecclesia Hierusalem, que non moue tur in eternum.

 Et Dominus in circuitu populi sui ex hoc et usque in seculum. Hoc in loco in circuitu populi Euangelium significat. Namque cum ad Moysem Dominus dixisset: Ecce angelus meus antecedet te; ille respondit: Nisi tu mecum ambules, ne me expellas hinc . Bonum quidem presidium Angeli, sed melius Domini: multis enim anima nostra laqueis appetitur, multis aduersus nos armis dimicatur. Sciens ergo Dominus non aduersus carnem et sanguinem nobis pugnam esse, sed aduersus mundi huius potestatem, ait Euangelia consummans: Ecce ego uobiscum sum omnibus diebus usque in consummationem seculi .

Qui non relinquit uirgam peccatorum super sortem iustorum; ut non extendant iusti in iniquitate manus suas.

In uirga potestatem intelligi conuenit. uirgam accepit Moyses, qua posset facere signa: fuit et uirga Aaron, fuit et uirga Pharao, fuit et uirga Nabuchodonosor. Ergo in circuitu nos Deus custodit;  ne super sortem nostram peccatorum uirga derelinquatur. ueniunt quidem tribulationes, sed non permanent: ueniunt persecutiones, sed non persistunt. Non enim super sortem nostram peccatoris uirga derelinquitur; Dominus namque in circuitu populi sui est in eternum. Quam autem retributionem a Deo mereatur is, qui ab omni iniquitate manus suas abstineat, insequitur dicens:

Benefac, Domine, bonis et rectis corde.

Nam retributio ut bonis, ita et malis non deest; sicut subsequitur:

Declinantes autem ad obligationes adducet Dominus cum operantibus iniquitatem. Qui enim operatur iniquitatem, legis alienus est: qui autem declinat ex lege, transgressor est legis. Ab his ergo mens nostra alienanda est, ne adducatur homo cum operantibus iniquitatem. Qui enim ista uniuersa obseruauerit homo pacificus, non derelinquit super se uirgam peccatoris; sed fide perfecta permanet in eternum:  et audiet pro meritis sibi dici: Pax super Isrel. Ille est enim pax nostra, qui fecit utraque unum, Dominus noster iehsu Christus, qui est benedictus in secula.



INCIPIT PSALMUS CXXXII.

Ecce quam bonum est et iucundum habitare fratres in unum.

Bonum et iucundum est in unum habitare fratres. Cum in unum habitant, conuentu Ecclesie congregantur: cum fratres nuncupantur unice uoluntatis caritate concordes sunt. Ad primam enim Apostolorum predicationem hoc magnum preceptum fuisse legimus quod dicitur: Erat enim omnium credentium cor, et anima una . Hoc itaque populo Dei congruit, sub uno Patre fratres esse, sub uno Spiritu unum esse, sub una domo unanimes incedere, sub uno corpore unius corporis membra esse. Iucundum et bonum est habitare fratres in unum. Comparationem  uero huius boni iucundique Propheta constituit, dicens:

Sicut unguentum de capite, quod descendit in barbam, Aaron, quod descendit in oram uestimenti eius. Aaron unguentum, compositio fuit ex odoribus, unde unguitur in sacerdotem. Hanc consecrationem primum Sacerdoti suo Deo esse complacuit. Dominum quoque nostrum inuisibiliter unctum esse a consortibus suis. Unctio ista terrena non est: non cornu, ut reges unguebantur, sed oleo letitie unctus est. Denique post hanc unctionem Aaron . . . . .





EPISTOLA NUNCUPATORIA EDITIONIS BENEDICTINAE EMINENTISSIMI D. D. CAESARI ESTRAEO S. R. E. CARDINALI.

 Inter precipuos studiorum nostrorum, immo et totius Congregationis nostre patronos ac fautores, cum te iam dudum in primis suspiciamus, EMINENTISSIME DOMINE; nemini mirum uideri debet, quod S. Hilarii Opera, que nouis recognita curis, et pro modulo a nobis illustrata in lucem denuo prodeunt, Eminentie tue nuncupemus et offeramus. Nam post tot honorifica testimonia, quibus non modo uniuersum cetum nostrum, uerum etiam quorumdam e sodalibus nostris, tum in sanctorum Patrum scriptis recensendis, tum in eruendis uenerande antiquitatis monumentis labores summis Pontificibus, sacro Collegio, totique Romane curie approbare dignatus es; sane committendum non erat, ut tam propensa in nos beneuolentia et humanitas debita grati animi testificatione  fraudaretur. Quod repugnante equitate ne eueniret, nichil opportunius aptiusque nobis succurrere poterat, quam noua hec magni Hilarii Operum editio, que, si quidem presentium ac futurorum hominum oculis indigna non erit, beneficentiam istam reddet immortalem.

Neque uero tam bonum et idoneum pro nobis uadem, uti speramus, recusare uolueris, EMINENTISSIME DOMINE, utpote qui et soluendo non impar sit, et futurus debitor minime morosus et ingratus, qualem certe uel optare potuisses. Si enim generis claritatem queris, eximius ipse inclyte gentis Estree splendor: fuit ille, quod ex Fortunato discimus, inter Gallicanas familias lampade nobilitatis non obscurus . Si candorem, si generosum pectus, que sunt animi tui dotes, amas: idem erat gratia generositatis et nitore pectoris ornatus. At fortasse eloquentiam, uir ipse eloquentissimus, ulterius cupis: Rhodanum eloquentie eum uocat Hieronymus. Placet libertas dicendi, qualem in Romanis illis comitiis sepius exhibuisti? Nemo Hilario in dicendo liberior aut constantior, uel Constantio Augusto teste. Denique si fidei catholice amorem ardentissimum probas, ut certe probare te demonstrant, que ad detegendam et in ipsomet ortu suo configendam nefariam heresim cum Eminentissimis collegis tuis nuper prestitisti: fuit Hilarius religionis columna que nutantem fulsit Ecclesiam, eiusdemque beneficio Gallia monstra non habuit, heresis periculo ab ipso liberata: qui permensus  est orbem terrarum malo perfidie infectum, ut cunctos ad emendationem et penitentiam reuocaret. Unde ab eo quesitum in concilio Seleuciensi, que esset Gallorum fides, ibique in spectaculum mundi productus est: Tu uero in Europe theatrum identidem productus, Gallicane Ecclesie fidem ac Regni iura, primum quidem  in prolusionibus istis publicis, quibus ad lauream doctoralem te disponebas, quam edito singulari eruditionis specimine, anno etatis uigesimo primo nondum absoluto, summo omnium plausu assecutus es; deinde in uariis actionibus tanto studio, tanta felicitate ac dexteritate asseruisti, ut nulla uel repentina occasio te umquam imparatum inuenerit, nulla, quantumuis difficilis et ardua, turbatum te et anxium effecerit.

Iam uero quanta reuerentia Magnum Gallicane ecclesie Presulem, peruigilem atque indefessum domus Dei speculatorem suspicies, cum tu ipse ecclesie Laudunensi, meritorum magis quam etatis habita ratione, nominante rege prefectus, assiduus in lustrationibus parochiarum, sedulus in celebrandis ordinationibus,  frequens in administrando populis tuis confirmationis sacramento, quorum numerum pene incredibilem sacra unctione tinxisti, quibus senectus et inualetudo decessoris tui hoc beneficium negauerant; imperatis per uniuersam diecesim de rerum ecclesiasticarum usu atque doctrina certo tempore recurrentibus colloquiis, clero ad exactiorem disciplinam reuocando, erecto a fundamentis seminario, fundato in commodum egenorum utriusque sexus, puerorum, senum, inualidorum, tam urbis, quam uniuerse diecesis xenodochio, monitis, adhortationibus, edictis abunde ostenderis, quid deceat ministros Christi, et dispensatores mysteriorum Dei, quos Spiritus sanctus posuit episcopos regere Ecclesiam Dei? Cum autem Romam euocatus, ac sacro Cardinalium cetui adscriptus,  Ecclesie et regni negotia per plures annos sustineres; ne tot recte instituta in diecesi Laudunensi longiori absentia detererentur, annuente rege, ex tua gente tibi successorem delegisti, qui que a te optime prestita ac stabilita fuerant, non modo seruare, sed et consummare posset, consiliorum tuorum non solum particeps, sed emulus, qua in re nequaquam te diuina bonitas destituit, aut fefellit euentus. Ad hec cum iam plurimas Galliarum dieceses exorte dissensiones inuasissent, et ipsimet episcopi in aduersas partes distrahendi uiderentur; a studio partium alienus, ueritatis et subiectionis amans, ea equitate, ea prudentia ecclesie Laudunensi prospexisti, ut pacata semper et ab his procellis libera tutaque exstiterit. Nec priuate tantum ecclesie tue tranquillitati studuisti,  uerum dum de componendo tanto negotio, sedandisque contentionibus, que in apertam discordiam erumpere potuissent, ageretur; accersitus a rege, Pontifici gratus, nemini suspectus, quis nescit quam egregie, quam feliciter laborasti in restituenda Ecclesie Gallicane pace, que uiget adhuc, et tam altas  radices egit, ut uicturam semper, duraturamque speremus?

Et quid mirum, si tanta facilitate res maximas fidei tue commissas geris, qui ab illustrissimo parente, in Romana legatione res Gallicas fortiter agente, fueris ad difficiliora negotia sermonibus et exemplis pene adhuc puer informatus! Scilicet, quod ex summo genere, pacis bellique muneribus clarissimo, ortus es, et quod in urbe Roma educatus, hec te et ad purpuram, et ad magna queque gerenda natum portendebant.

Quam non uanum omen fuerit, testantur uarie, quas in Germania, Lusitania atque Italia, presertim uero in ipsa urbe Roma gessisti legationes, quibus tanta diligentia perfunctus es solus, ut nulli umquam  negotio defueris; tanta religione ac caritate cum aliis ut laudis emulatione ne latum quidem unguem ab officii sedulitate deflexeris. Sed, quod in ecclesiastico uiro summopere laudandum est, grauissimis licet immersus negotiis, amorem quem in litteras et in litteratos iuuenis conceperas, etate progrediente non minore studio retinuisti; et sicut illas neglexisti numquam, ita hos singulari semper beneuolentia es complexus.

Quid dicam regias affinitates, quas dum regni commodis inseruis, Estree genti tot olim titulis decorate adiunxisti? uerum ad laudum tuarum cumulum sufficit regis omnium maximi tam benigne, tam strenue, tam constanter impensum pro obtinenda tibi purpura patrocinium: cuius adeo excelsum et honorificum  de te iudicium, purpure ipsi non impar, insigni fidei et subiectionis exemplo confirmasti, cum oblatam didignitatem ea conditione que mandatis regiis minus consona uidebatur, pari constantia recusasti. Non  ignota loquimur. uiuunt adhuc tam splendidi facinoris preclari testes, eiusque memoria uigebit semper apud posteros. Non miramur itaque si te factorum gloria ubique sequitur, que utinam sic ad posteros pertingat, ut inscribatur eterne illi memorie, cui nichil perit: quemadmodum Hilarii fama, non contenta Gallie terminis, exteras etiam nationes, immo et celos ipsos impleuit, meritorum gratia percurrente, idque efficiente, ut in utroque orbe sanctissimi Pontificis gloria militaret.

Dum in hec uota desinimus, modestie consulimus tue, EMINENTISSIME ECCLESIAE PRINCEPS, que nec se immodicis patitur onerari preconiis, nec eum Magno Hilario conferri. In eo siquidem multa suspicis imitatione, immo et admiratione digna, zelum pro catholica  ueritate et pro iustitia intrepidum, fortes pro religione apologias, diuturnum exilium, aliaque preclara facta, que gloriosum Christi Confessoris titulum ipsi compararunt: quod unum sane quibusuis elogiis illustrius merito existimas.

Tanti Doctoris ac Pontificis Opera tuis auspiciis, uIR EMINENTISSIME, dum committimus, non Hilario ipsi, sed nobis, studiisque nostris patrocinium ex te conquirimus: quod cum antehac immeritis prestiteris, in posterum, uti ex tua benignitate sperare licet, Hilario suffragante non denegabis. Nos uero gratias tibi habebimus immortales, quod tam facile te exorari patiaris; gratiam singularem Hilario, cuius beneficio effectum est, ne simus ingrati: eritque hec eius Operum editio perenne obseruantie in te nostre,  adeoque grati animi monumentum. Ita uouent

Eminentie tue
   Addictissimi et obsequentissimi
Monachi Benedictini Congregat. S. Mauri.





PRAEFATIO GENERALIS.

 Ecclesiam sincere diligere, et inclytum illius defensorem Hilarium summa obseruantia non colere difficillimum est. Dum uiueret, nescio quas grauitatis simul et benignitatis notas pre se ferebat, ut cum catholicorum dux, hereticorumque terror esset, utrorumque  tamen non admirationem solum, sed et reuerentiam sibi conciliarit. Eum quidem nonnulli per fraudem oppugnare, at coram illi resistere nemo umquam ausus est. Illorum dolis ab Occidente diuulsus, non tam huic parti ereptus uisus est, quam Orienti datus, ut nulla pars orbis illius lumine non frueretur. Tum enim Occidentis ecclesie consilia ipsius exquirere non desierunt, ut eorum sapientia regerentur, et ipsi morem gerere Orientis episcopi paulatim assueuerunt. Quocirca tenebricosa heresis, que in iis regionibus principatum tenebat, tanti sideris accessum sustinere diutius non ualens, sibique aut cedendum, aut Hilarium e finibus illis exturbandum esse  prospiciens, cum noua splendore Galliis reddidit, cuius lucem extinguere se posse arbitrabatur. Inculpatum uirum, in quem aduersarii, calumniandi arte pollentes, non potuerunt tunc quidquam excogitare criminis, quo ipsum perderent! Felix culpa unica ei  obiecta, quod heresis eo presente nulla pace frui nichilque moliri sineretur! Et uero reditu ipsius in nichilum cessit, quidquid ante in Italia, Illyrico, Gallia tentauerat: et apud omnes constitit, unius Hilarii beneficio nostras  Gallias a piaculo heresis liberatas. 

2. Hec et alia fortissimi confessoris gesta qui probe considerauerit, facile assentietur eum Ecclesie datum, ne porte inferni aduersus illam preualerent: neque inficias ibit, summa cum ueneratione a catholicis excipiendam esse doctrinam eius, qui hereticis adeo reformidandus fuerit. Iam uero ut in eam quisque commodius utiliusque incumberet, opellam nostram,  quam in aliorum Patrum editione nonnulli fauore assensuque suo sese approbare testati sunt, ad scripta ipsius recognoscenda non recusauimus. Et certe hoc ei officium plurimis nos titulis debere confitemur. Cum enim eum cum omnibus Ecclesie alumnis ueneremur ut patrem ac magistrum, et nominatim cum Gallis ut Galliarum nostrarum decus et ornamentum amplexemur; eo tamen nomine nobis singulariter carus esse debet, quod prima in Galliis iecerit monasteriorum fundamenta. Demum si non quod nostra, sed quod Ecclesie refert, respiciamus; quis neget tanto pluris eius interesse, ut pura ac sincera habeat Hilarii scripta, quanto maioris sunt ad fidem illius adstruendam auctoritatis? Nam cum Ecclesia fidem suam a Christo et Apostolis teneat, illi  eo grauiores sunt testes, quo apostolicis temporibus uiciniores. Neque multos e latinis Patribus recensere est, qui etate Hilarium precedant. Nam post Tertullianum, Lactantium atque Cyprianum, uix unum reperias alicuius nominis eo antiquiorem. Ille uero tot fere precones habet, quot nobis post ipsum prestitit Deus fidei Doctores.

3. Primum a toto Concilio Parisiensi fidelis Dominici nominis predicator cognominatus, subinde ab Augustino audiit Ecclesie catholice aduersus hereticos acerrimus defensor: catholicus et insignis Ecclesie catholice doctor, et non mediocris auctoritatis in tractatione Scripturarum et in asseriione fidei uir. . Tum a Cassiano  laudatus est ut Magister Ecclesiarum, et a Facundo Hermian. nunc ut Arianorum potentissimus atque acerrimus expugnator, nunc ut doctissimus antistes et fortissimus confessor. Sed elogia cetera superat illud, quo eum Facundus  idem uocat prudentem ac moderatum Ecclesie gubernatorem: quasi qui non unius, sed totius Ecclesie suscepisset prudenterque moderatus esset gubernaculum. Apud Hieronymum autem, ut ceteros interim sileamus, quante auctoritatis fuit? Ille se satis purgatum putat, ubi ostenderit sibi preluxisse Hilarii exemplum: Sic hoc crimen est, inquit epist. 75, arguatur et confessor Hilarius: et epist. 62: Hoc non solus ego feci, sed et confessor Hilarius; ac  demum epist. 101, cum ipsi suppeteret unde se multorum exemplo tueretur, unum hoc protulit: Sufficit in presenti nominasse Hilarium confessorem.

4. Ipsi etiam Greci, in laudandis Latinis quamuis parcissimi, ab illius tamen laude minime abstinuerunt. Eum cum ob sanctitatem uite, tum ob doctrine atque eloquentie prestantiam egregie commendant Socrates lib. III, c. 10; Sozomenus lib. III, c. 14 et 15, necnon lib. u, c. 13. Nicephorus Callixti lib. X, cap. 17. Ipsius etiam testimoniis dicta sua firmant Theodoretus Dial. 2; Ephrem. Theopolit. apud Photium page 807, ubi Gabalitarum episcopus falso nuncupatur. Quin et Chalcedonense concilium non modo act. I, pag. 310, et act. II, pag. 340, inter eos illum  recenset, ex quorum doctrina exponendum esset fidei de Incarnationis mysterio decretum: sed et Act. II, p. 357, primo loco ponit que ex scriptis illius excerpta sunt. Nunc quid in illorum uariis editionibus prestitum sit uideamus.



I. De uariis Operum S. Hilarii editionibus.

5. Ex Roberti Fortunati Maclouiensis ad Badii editionem prefatione accipimus, libros de Trinitate, ad Constantium, contra Constantium, contra Auxentium et de Synodis, primum Georgii Cribelli presbyteri opera in lucem prodiisse; tum Commentarios in Psalmorum explanationem a Iohanne Solido Cracouio, adhortante Iacobo Fabro Stapulensi, e situ et squallore fuisse redemptos; ac tandem anno 1510 Badium  Ascensium, cum a Guillelmo Paruo regie confessionis auditore Tractatus in Mattheum una cum epistola ad Apram e sancti Benigni Diuionensis cenobio erutos accepisset, eosdem cum predictis Hilarii Operibus prelo suo Parisiis subiecisse ac diuulgasse. Optandum fuerat, ut quemadmodum a supposititiis pura, ita et a mendis innumeris castigata prodiisset hec editio.

6. Tredecim post annis Erasmus ad libros potissimum de Trinitate castigandos animum appulit: Tractatus alios ut plurimum aut neglexit prorsus, aut propter ueterum codicum penuriam emendare non ualuit; laudem tamen suo ex labore relaturus, si se a declamatoria prefatione abstinuisset, que et sacre inquisitioni Romane, et Parisiensi  Theologie  Facultati censuris digna merito uisa est. In hac quippe, ut Gillotii uerbis utamur, uanissimis contumeliosisque digressionibus, quas gratiosis excusationibus inuoluit, plurima Hilarii dicta gestaque sinistram in partem sic interpretatur, ut uideatur ex liberiori quadam carpendi sanctum uirum licentia gloriam sibi facere uoluisse. Modo enim Arianos excusat, quo pium Presulem acrius mordeat modo que uirtutem in eo spirant, uitio tribuit. Ubi ille summe moderationis sue fidem hinc facere conatur, quod per totum exsilii tempus nichil contra Arianas partes famosum aut scripserit aut dixerit; eam etiam fingit Erasmus tam diuturni silentii causam, quod in tanto mundi dissidio nonnichil ambigeret illius animus que uera fides esset . Quasi  uero de fide uel minimum dubitasse credendus sit, qui se pro ipsa tuenda commori posse, nec ab ea posse ulla ratione diuelli et dixit et uere se dixisse tam longo tamque diuturno exsilio ac multis aliis preclare gestis euidentissime comprobauit. Quid illud, quod cum sola Christi causa, ut silentium rumperet, permotum se testatur Hilarius , Erasmus uult hoc factum esse exsilii impatientia? His aliisque indicauit, numquam sibi satis notum fuisse fortissimi confessoris animum, seque illius Opera, in quibus intrepidam fidei sue constantiam ubique graphice consignauit,  festinanti animo attigisse. Hinc non satis accuratus lectionum delectus, sepe etiam neglectus. Hinc prepropera illius de doctoris nostri scriptis, doctrina, gestis, moribus, et plerumque falsa iudicia. Hominis multis occupati lubenter excusamus lapsus, ultro etiam silentio premeremus, nisi nate inde quedam opiniones Hilario contumeliose plurimorum animis altius insedissent. Quamquam nemo eum facile excusatum habeat, quod in dicenda de rebus grauissimis sententia tam facilis tamque preceps fuerit. Quis enim eum non damnet, quod quidquid Hieronymus contra Hilarium diaconum Luciferianum scribit, ad Hilarium Pictauensem episcopum referat, licet postmodum fateatur se incertum esse, an aduersus ipsum Hieronymi dicta intelligenda sint? Ut enim mittamus  quod non admodum abstrusa erat huius rei perceptio, certe ab incerto in catholicum Ecclesie doctorem ac defensorem prefracte heresis suspicio nullo pacto iniicienda erat. Hanc Erasmi editionem anno 1523 Basilee typis suis adornauit Frobenius: apud quem, adiecto de Patris et Filii unitate pseudo-Tractatu, anno 1535 recusa est.

7. Erasmi tamen laborem plurimum laudauit Ludouicus Mireus, ipse diligentia uicit. Nam scriptis exemplaribus accurate collatis, quidquid in eis a Frobeniana editione diuersum nactus est, non minore cura notauit. Plurimos codices mire antiquitatis se contulisse testatur, unos nominat uictorinos, qui certe antiquitatis titulo a multis longe superantur. Ex eadem S. uictoris bibliotheca eruit librum de essentia  Patris et Filii, duas ad Augustinum epistolas, ac Metrum in Genesim: que cum genuinis Hilarii Operibus anno 1544 Parisiis apud uiduam Carolam Guillar excudi curauit.

8. Hec Mirei editio omnium, que ante et post prodiere, licet nostro iudicio castigatior, ita tamen rara est, ut lustratis pluribus Parisinis bibliothecis, eam detegere nos posse iam desperaremus, cum in magno Carmelitarum Conuentu offendimus. Et ea quidem neglecta, immo nec memorata, Hilarii lucubrationes, quales ab Erasmo prodierant, tertio Basilee apud Frobenium anno 1550, uulgate sunt uigilantissime et ad plura exemplaria per D. Martinum Lypsium collata et recognita. Neque neganda est in mendis typicis emaculandis. Lypsii uigilantia: sed in  conquirendis ac recensendis mss. curam posuisse uidetur longe minorem, quam in excogitandis coniecturis, in quibus non semper, immo raro felix fuit.

9. Nemini hactenus uenerat in mentem, ut uitam Hilarii Operibus ipsius premitteret. Primus hoc opus suscepit Iohannes Iac. Grineus, quod anno 1570 Eusebio Episcopo Basilee in fronte lucubrationum sancti Doctoris edendum tradidit. At quam ieiuna, arida, imperfecta ac falsa est illius narratio! Tempora uix usquam recte assignat, plurima omittit Hilarii gesta, falsa aliunde adsciscit, et in nascentis hereseos gratiam aliquot adiungit fabellas ualde pueriles. Hec porro uita ex iis potissimum conflata est,  que aduersus Hilarium diaconum baptisma hereticorum non recipientem Hieronymus dialogo contra Lucifer, scripsit. Animaduertit quidem Grineus obiectari sibi posse, eum ibi ab Hieronymo Hilarium notari, qui in diaconi munere defunctus ad episcopatum numquam peruenerit: sed breuis ei succurrit expeditaque responsio, mendum in Hieronymi libros irrepsisse. Non leuioris momenti est, quod in eadem uita asserit, quosdam ex D. Hilarii collegio sodales, siue Canonicos quos uocant, extitisse qui dicerent, licere ipsis honorabile coniugium contrahere ex instituto Hilarii, qui legem de celibatu suis minime scripsisset, tam grauis assertionis audi lepidam probationem, ut mihi narrauit uir clarissimus Gasparus Heruagius I. U. consultissimus et amicus meus. Quibus  ineptiis confutandis, aliisque referendis supersedemus.

10. Ut primum huiusmodi uitam, eique adherentem Erasmi prefationem perlegit Gillotius, utrumque opus, ut sanctissimo presuli contumeliosum, ac pietati catholice ualde noxium, a christianis lectoribus abiiciendum iudicauit. Ipse melioris uoti compos commentationem eis substituit, in qua primum ueniunt que ad Hilarii historiam spectant, ex illius aliorumque ueterum scriptis collecta; tum de ipsius stylo et scriptis disserit; ac postremo locos suspectos notat, et quantum potest benigne interpretatur: opus pro illa etate exquisitum et laude dignum, quamuis permulta in eo reperire sit, que historie iam limatiori atque. accuratiori assuefactos nonnichil offendant.  Commentationi huic Hilarii aliquot elogia, ac uitam per Hieronymum ex lib. de Script. eccl. per Fortunatum et Gregorium Turon. necnon Petri Damiani de translatione S. Hilarii Sermonem adiecit: libros autem de essentia, ac de unitate Patris et Filii, centonibus dumtaxat ex quibus constant notatis, suppressit. Ac demum in indicandis plerisque Scripturarum locis suam probauit diligentiam: at illibatum prorsus reliquit Hilarii textum in quem etiam incuria Niuellii, qui hanc editionem an. 1572 typis elegantibus sed manu minus accurata adornauit, menda irrepserunt non pauca.

11. Tandem ut puriora et limpidiora Rhodani huius latine eloquentie fluenta laberentur, anno 1605, animum adiecere typographi Parisienses; a quibus  quid eo in negotio prestitum sit, nunc audiamus.

Primum, inquiunt, ab eo qui prelegere preloque adornare libros excudendos solet, Hilarii Opera curauimus cum optimis quibusque mss. codicibus conferri: quos benigne nobis ac liberaliter locupletissimis suis bibliothecis uiri clarissimi atque eruditissimi suppeditarunt, ad libros de Trinitate Nicolaus Faber, ad Tractatus in Psalmos Iacobus Bongarsius, ad Commentarios in Mattheum recensendos Paulus Petaueus Senator Parisiensis. Deinde uero cum adscriptis ad oram marginis uariis lectionibus suam nobis operam uir quidam doctissimus non denegasset, ut earum delectu habito, que iam receptis preferende uiderentur, reliquas expungeret; uisum est etiam ab altero impetrandum, ut  eas, que in superioribus editionibus tolerate fuerant, sub libri calcem colligeret: ne forte a te ille quoque desiderarentur, siue quod earum uerbis alibi citata testimonia quedam possent occurrere, siue quod utrum his nouis posthabende fuerint, iudicio tuo uelles expendi. Adiecimus preterea Fragmenta ex opere historico, que an. 1598  u. c. P. Pitheus publici iuris fecit, et exscriptos ex iisdem mss. libris Tractatus in Psalmos 13, 14, 149 et 150.

12. Post tot tamque uariorum hominum in hac editione impensos labores, non multo tamen puriora prodierunt disertissimi Doctoris scripta. Qui enim uariis lectionibus seligendis operam suam commodauit, siue iudicii fuerit non admodum exquisiti, siue,  ut sepe fit in iis que alieno nomine laborantur, hoc perfunctorie obierit, sepe numero mutauit que retinenda fuerant, et contra que fuissent mutanda retinuit. Hinc qui in editione anni 1631 uariantes lectiones, que primum ad calcem coniecte fuerant, propriis locis aptauit atque ad marginem adscripsit, eas reuocauit non semel, que in prioribus editionibus obtinuerant. Sed et Parisienses typographi, qui quod artis sue non erat aliunde mendicarunt, ita neglexerunt quod erat industrie sue, ut eorum editioni, pre multitudine mendorum, facile anteferende uideantur Basileenses. Illa Colonie Agrippine an. 1617, ac rursum Parisiis an. 1631 et 1652, recusa est.

13. uel ex hac simplici expositione liquet, nichil umquam in edendis Hilarii scriptis prestitum fuisse,  quod omnibus numeris suis absolutum esset. Badii namque editio mendis scatet innumeris. Erasmus preter libros de Trinitate uix alios ad mss. fidem recognouit, et eos quidem non magno examine adhibito correxit. Eo diligentior Mireus nec magnam mss. copiam nec in omnes Hilarii Tractatus habuit, et plusculum credidit precessoris sui ingenio et coniecturis. Nouas deinde dum ex proprio excogitat Martinus Lypsius, singulos Hilarii libros pluribus in locis contaminat, quam castigat. Hunc tamen maxime secuti sunt, qui Parisiensibus typographis operam suam contulerunt: post quos easdem lucubrationes nemo amplius limandas suscepit.



II. De codicibus mss.

 14. Non ab eo solum tempore, ex quo excogitata est ars typographica, sed et superioribus seculis identidem extiterunt, qui in recognoscendis Hilarii Operibus industriam suam probarent. Ob reconditiores autem illius sensus effectum est, ut interdum uiri illi substituerent proprios, uerbis obscuris, que non satis assequebantur, alia superaddentes planiora, que deinde in exemplis recentioribus sola obtinere consueuerunt. Huius rei exemplum suppeditat codex olim Floriacensis, nunc Colbertine bibliothece not. 1194, ex antiquissimo Carnutensis ecclesie ms. ab annis circiter 700 descriptus, in quo ee tantum uisuntur lectiones, que in Carnutensi secundis curis adtexte sunt, quamuis prime ut plurimum sint meliores.  Studiosorum opera magis comparet in exemplari olim Aquisgranensis, post Corbeiensis, nunc Germanensis bibliothece: ex quo cum plura postmodum descripta sint exempla, priores lectiones ubique posthabite sunt. immo locum cesserunt secundis. Quocirca non ex uno alteroue codice, si presertim recentiores fuerint, sincera exprimi potuerunt Hilarii scripta

15. Nullus desiderari posse uidetur antiquior, quam qui in archiuo uaticane ecclesie asseruatur. Nam ut Mabillonii nostri lib. de re Diplomatica tab. 6, uerba hic adscribamus: »Scriptus est codex, si priora folia recentioris scripture excipias, sub finem seculi quarti, aut ineunte quinto, ut intelligitur ex adiuncta  inscriptione cuiusdam  studiosi, quam sic reddo: Contuli in nomine Domini Iesu Christi aput Kasulis constitutus anno quarto-decimo Trasamundi regis. Qui catalogum archiui predicti ordinauit, pro aput Kasulis, legit Putzalis: quod est in Africa, inquit, in regione Numidie seu Barbarie. uulgo appellatur Putrazzio, situm inter Tunetum et arcem Golete. Si recte apices codicis assequor, non dubito esse legendum, apud Kasulis, que urbs erat prouincie Bisacene, Antonio Casula dicta: cuius Episcopus Quintianus legitur in Notitia Africe, Quintianus Casulis-carianensis. Facilis quippe est d in t permutatio, qualis est in uocibus haut, set, aliisque similibus, que in mss. codicibus non raro occurrit. Holstenius ad oram huiusce adnotationis manu sua scripsit, annum quartum-decimum Trasamundi regis  conuenire anno Christi DX.« Hactenus Mabillonius. Sed in antiquo codice non negandum est menda esse antiqua, que quod Hieronymus epist. 28 ad Lucinium monet, in mentem reuocant: Opuscula mea ad describendum hominibus tuis dedi, et descripta uidi in chartaceis codicibus, ac frequenter monui ut conferrent diligentius et emendarent. Ego enim tanta uolumina pre frequentia commeantium et peregrinorum turbis relegere non potui. Unde si paragrammata repereris, uel minus aliqua descripta sunt, que sensum legentis impediant; non mihi debes imputare, sed tuis, et imperitie notariorum, librariorumque incurie: qui scribunt non quod inueniunt, sed quod intelligunt; et dum alienos errores emendare nituntur, ostendunt suos. Eam ob rem codicis huius antiquitati nichil inconsulte tribuimus,  ea tantum ei concessa ueneratione, ut lectiones prope omnes, in quibus a ceteris discrepet, diligenter annotaremus. Has a Iohanne Baptista Bendinio uaticane basilice Canonico, cum nouam Hilarii editionem pararet, collectas, nobis descripserunt Fratres nostri qui Rome uersantur, et nonnulla Opera per se accurate recognoscentes laudati Canonici diligentiam probauerunt.

16. Post codicem sancti Petri antiquitate secundus est, sed propter sinceritatem facile primus, olim abbatie sancti Dionysii iuxta Parisios, nunc Colbertine bibliothece ms. 825 quem cum aliis bene multis humanissime nobis suppeditauit numquam satis pro sua comitate laudandus Stephanus Baluzius eidem bibliothece  prefectus. Porro quamuis non careat hic codex mendis, que imperitis exscriptoribus non raro accidunt; nullum tamen habet, quod a sciolis immissum suspiceris. Hoc in eo ms. notatu dignum, quod cum ad calcem cuiusque libri subiiciatur Hilarii nomen, nusquam occurrat nisi nudum et honorifico quolibet titulo destitutum, u. g. Explicit Hilari liber primus, Explicit Hilari liber secundus, nusquam sancti: quo tamen titulo cum ab Hieronymo, Augustino et aliis, tum in laudato uaticane basilice exemplari, insignitur. Quod argumento est, eum uel ex ipso Hilarii autographo, uel ex alio exemplari, quod Hilario adhuc superstite scriptum fuerit, summa fide fuisse exscriptum.

17. Longum esset, forsitan et superuacaneum, de  ceteris mss. singillatim disserere. Hoc certe asserere liceat, nichil nos non egisse, quo plures ac prestantiores compararemus, neque etiam labori pepercisse uel tempori, ut quid in iis, quid in uulgatis preponderaret, diiudicaremus. Et ad libros quidem de Trinitate nichil nobis amplius desiderandum uideri, confirmauit codex insignis ecclesie S. Martini Turonensis ab annis circiter mille descriptus: ex quo cum uarie lectiones, libris illis iam paratis et castigatis sed nondum prelo subiectis, misse essent, ne una quidem inuenta est prius uulgatis preferenda, quam non iam ex aliis reuocassemus.

18. Quanto autem studio mss. copiam ubique conquisierimus, testes sunt Germani, Britanni, atque Itali, quorum opera exterarum illarum regionum bibliothecas  lustrauimus. Quod nobis censuimus prestandum, non tantum ut edita Hilarii scripta pristine integritati sue restituere, sed et e latebris eruere nondum edita ualeremus. Latere enim multa certissimum est. Et psalmos quidem si non omnes, certe multo plures, quam quorum Tractatus exstant, enarratos ab eo fuisse speciali in eosdem Tractatus prefatione euincetur. Cassianus preterea et Alcuinus proemium ipsius laudant in Matthei Commentarium. Et ab Hieronymo in serie Operum Hilarii recensentur liber ad prefectum Salustium siue contra Dioscorum, liber hymnorum, et mysteriorum alius, liber aduersus Ursacium et ualentem, Tractatus in Iob, quos de greco Origenis ad sensum transtulit, epistole ad diuersos, et, ut a nonnullis audierat, in Cantica Canticorum,  Libri aduersus Ursacium et ualentem supersunt tantum fragmento: ceterorum nichil, aut prope nichil. Sed de singulis nonnulla obseruare iuuerit, quo ualeat quisque uel oblata dignoscere, uel respuere falso Hilarii nomine personata.



III. De Hilarii Operibus que exciderunt.

19. Qualis Hilarii ad Salustium liber, cuiusue conditionis Dioscorus fuerit, Hieronymus epist. 84, ad Magnum, explicat his uerbis: Breui libello, quem scripsit contra Dioscorum medicum, quid in litteris posset ostendit. Quibus si addideris quod de Salustio narrat Theodoretus lib. III Hist. Eccl. c. 11, eum, ethnicum licet, Iulianum tamen a cruciandis Christianis  quantum in se erat deterruisse, ac tandem hoc ei arte et industria persuasisse, quod primum uerbis non ualuerat; facile assentieris, hunc librum minime inscribendum esse aduersus Salustium; ut in uulgatis Hieronymi obtinet, sed, ut in exemplari Corbeiensi litteris Merouingicis scripto, ad Salustium; ad quem ut natura mitem et humanum confugerit Hilarius aduersus nequitiam Dioscori, qui forsitan crudelier Iuliani iussa propensius exsequeretur. Hinc quoque conficitur, eumdem libellum Iuliano rerum potiente scriptum esse.

20. Illius autem Hymni qua de re tractauerint, breuiter perstringit Concilium Toletanum Iu, can. 13, ubi ait: Nonnulli hymni humano studio in laudem Dei, atque Apostolorum et Martyrum triumphos compositi  esse noscuntur, sicut hi quos beatissimi doctores Hilarius atque Ambrosius ediderunt. De iisdem Hieronymus prefat. in lib. II, Comm. ad Gal. hoc unum indicat, quod Hilarius latine eloquentie Rhodanus, Gallus ipse, et Pictauis genitus, in hymnorum carmine Gallos indociles uocet. Sed cum Isidorus Hispal. lib. I Off. eccl. c. 6, hoc ei laudis tribuit, quod hymnorum carmine claruit primus, in unos Latinos respexisse intelligendus est. Nam et in hoc genere longe ante Hilarium claruerunt Ascete illi, de quibus Eusebius lib. II Hist. cap. 17, hec ex Philone describit: Non solum contemplationi uacant; sed etiam cantica hymnosque ad laudem Dei componunt omni metrorum ac modulationum genere. Arianis quoque ab ipso ortu suo solemnem fuisse hymnorum cantum  testis est percelebris illa Arii Thalia, in qua Athanasius Or. I cont. Arian., pag. 310, Arium peruersa sua commenta inseruisse memorat. Magistrum imitati discipuli hymnos apte ad suam heresim compositos alternatim cecinerunt. Quod cum Arcadio imperatore, Gaine potentia freti, publice ac summa cum licentia prestarent; ueritus Chrysostomus, ne quis ex simplicioribus, huiusmodi canticis, ab Ecclesia abstraheretur, quosdam ex catholica plebe eis opposuit, qui maiore cum pompa et apparatu hymnos decantando Arianorum studium superarent. Socratis ac Sozomeni, a quibus hec accepimus , si expendantur uerba, publicarum supplicationum seu processionum consuetudo, in festis ac Dominicis diebus usitata, hinc  nata esse facile existimabitur. Quamquam huiusmodi ritum iam ueterem appellat Ambrosius epist. nunc 40, ad Theodos., no 16, ubi Monachis a ualentinianis prohibitum esse memorat iter, quo psalmos canentes ex consuetudine usque ueteri pergebant ad celebritatem Machabeorum Martyrum. His obiter obseruatis, ut ad Hilarium reuertamur, forte etiam ipse inter Arianos relegatus, cum hymnorum usum, quo illi ad heresim suam insinuandam abutebantur, ad ueram fidem ac pietatem animis fidelium iniiciendam et fouendam commodissimum iudicaret, ad hymnos scribendos animum adiecit.

21. Eorum saltem nonnullos in ecclesiastica officia susceptos esse ualde probabile est. Erasmus hymnos  de S. Iohanne Baptista et de Cruce Hilarii esse coniectat: sed huius coniecture sue nullam affert probationem, et hymnos de Cruce nominatim constat esse Fortunati. Hymnum Gloria in excelsis ab illo auctum et consummatum esse tradunt Alcuinus uulgatus lib. de diu. Off. c. 40, Remigius Autiss. lib. 1, de celebr. Misse, Hugo uict. lib. II de Sacram. p. 9, c. 9, et Honorius Augustodun. lib. 1, de gemma anime, c. 87, idque a pluribus ita existimari fatetur Innocentius, III lib. II myst. Misse c. 20, quamuis ipse Telesphoro hanc gloriam tribuat. Et quidem ut hymnus angelicus in missa caneretur, a Telesphoro Papa institutum esse scripserunt Anastasius Biblioth. in eius uita, ualafridus Strabo de Rebus eccl. c. 22, Amalarius Fortunatus, lib. III de Off. eccl., c. 8,  et uulgatus Alcuinus de diu. Off. c. 39. Sed cum precedentibus absque negotio ea ratione conciliari queunt, ut Telesphorus quidem uerba Angelorum in missa cani instituerit; quomodo re uera in Liturgia S. Iacobi ter dicuntur; sed reliqua auctorem habuerint Hilarium. Neque contra priorem opinionem quidquam conficitur, ut ex libro Athanasii de uirginitate, in quo hymnus hic integer memoratur, aut ex lib. uII Constit. Apost. c. 47, ubi exstat ex solido descriptus. Hunc enim constat pluribus postmodum auctum esse, illum autem Athanasii esse minime liquet. Sed neque adest auctoritas satis antiqua, qua Hilario eum hymnum adscribamus, quem concilium Toletanum Iu, can. 13, indefinite tradit ab ecclesiasticis auctoribus esse compositum. Eiusdem hymni, non autem  auctoris, mentio habetur in Regula S. Cesarii Arelat. c. 21.

22. De auctore hymni Te Deum non minus diuerse sunt sententie. Qui illum ab aliquo S. P. N. Benedicti discipulo compositum existimauit, quia in illius Regula c. 9, preceptum est ut singulis Dominicis cantetur, refutatur ex Cesarii Benedicto equalis, immo etiam paulo superioris, Regula, in qua idem hymnus cap. 21, memoratur. Que autem Ambrosium et Augustinum auctores illius facit uulgi opinio, solo nititur pseudo-Dacii Chronico lib. I, c. 10. Eumdem in ms. ante annos 400, exarato uidimus uni Ambrosio adscriptum, Smaragdo in Regulam Bened. c. 11 suffragante, ubi hymnum eum uocat Ambrosianum. At Abbo Floriacensis epistola in ms. Pitheano relicta,  in qua nonnullas explicat grammatice regulas, rem ueluti notam et constantem ponit illius parentem esse Hilarium nostrum. In Dei palinodia, inquit, quam composuit Hilarius Pictauensis episcopus, non iuxta quorumdam imperitorum errorem SUSCEPISTI, sed potius SUSCEPTURUS legendum; TU AD LIBERANDUM SUSCEPTURUS HOMINEM, etc.

23. Ex libro Mysteriorum nichil nobis superest nisi titulus ab Hieronymo indicatus. Quamquam quod de hymnis diximus, id de hoc libro eque coniectare licet, eum Officiis ecclesiasticis immixtum esse. Usu enim uenit, ut cum in dies augeantur ecclesiasticorum officiorum solemnia, illius nomen diu retinere nequeant, a quo ordinata sint; sed Ecclesie, que  pro temporibus ac locis per suos singula disponit, temperat, perficit, propria euadant. Huius rei celebre exemplum prestat Gregorii Sacramentarium, quod in usus suos ita accommodarunt singule ecclesie, ut uix unum reperias exemplar, quod Gregorio adscribere ex solido ualeas.

24. Epistolas Hilarii in unum quoddam uolumen collectas fuisse sonant uerba Sulpicii Seueri, dum lib. II Osium centenario maiorem lapsum esse testatus, subiicit, ut sanctus Hilarius in epistolis refert. Nonnulla adhuc in Operibus illius remanent uestigia, ex quibus deprehendere est quando, ad quos, quibus de rebus scripserit. Qui illum decreti anno 355 edit auctorem esse concesserit, quo se cum Gallicanis episcopis a Saturnini, Ursacii et ualentis communione  separauit, uti lib. in Constantium no 2 declarat, non inficias ierit eumdem statim sancti confessoribus hoc suum decretum significasse, quod eorum auctoritate confirmandum dereliquerat. Apertius lib. de Synodis no 4 memorat, se ex eo tempore, quo in exilium pulsus est, de diuersis Romanorum prouinciarum urbibus plures misisse litteras, quibus Occidentales de Orientalium ecclesiarum statu, et de progressu Ariane hereseos certiores faciebat. Eisdem, uti concilium Parisiense Fragm. II, no 4, testatur, anno 360 ineunte nuntiauit, qui Orientales cum legatis Arimino Constantinopolim reuersis se gessissent. Ex qua qualicumque notitia concludi merito potest, eum toties catholicis scripsisse, quoties aliquid accidit, quod ut Ecclesie notum esset, interesse  iudicarit. Catholice sunt enim et catholicis ac totis Ecclesiis, non priuatis personis inscripte plereque Hilarii epistole. Libros quidem appellare placuit illius cum de Synodis ac fide Orientalium, tum contra Constantium, nec non contra Auxentium Opera; sed proprie tamen epistole sunt ad Ecclesias misse. Ita et cum diuersas de diuersis prouinciarum Romanarum partibus se scripsisse dicat; nullius tamen audis nomen episcopi, ad quem priuatim litteras suas miserit. Totum quoque concilium Parisiense, non singularis episcopus, sibi ab illo nuntiatum e se rescribit, quid cum Orientalibus ageretur. Non est tamen negandum quod superius ab Hieronymo audiimus, eum etiam ad diuersos scripsisse. Et certe libri de Synodis Apologiam, e mss. nunc primum  erutam, non sine epistola ad Luciferum Calaritanum missam esse probabile est. Nisi forte in ea figuratus sit sermo semel atque iterum ad Luciferum conuersus.

25. His omnibus operibus celebriores sunt tractatus in Iob, Augustini et Hieronymi testimoniis toties commendati. Illos desiderio conquisiuimus eo maiori, quo facilius est eorum ueritatem uel ex Augustini loco lib. II contra Iulian. c. 8 diiudicare. Ex hac una nota reprobatur eorum opinio, quos Posseuinus in Apparatu sacro ad uerbum Hilarius obseruat dubitasse, num illius sint tres libri in Iob apud Origenem uulgati cum prefatione cuius initium Peritorum mos est medicorum. Quamuis enim in ms. monasterii  Padolironensis inscribantur libri quos de greco in latinum Hilarius episcopus uertit; in eis tamen non occurrunt uerba ab Augustino ex Hilarii in Iob Tractatibus allata. Sed neque ii libri, ut Mabillonius in Itin. Ital. p. 208 admonuit, tanti doctoris uenam aut genium sapiunt. Longe minus consentiunt cum illius fide. Eorum enim auctorem Ario adhesisse, uir illustris. Daniel Huetius in Append. lib. III Origenian. n. 2 hinc probat, quod in eis homousion reiiciatur, ac laudibus celebretur Lucinianus, cuius se discipulos esse primi Ariani gloriabantur. Unde Arius ipse apud Theodoretum lib. I Hist. eccl. c. 5 ad Eusebium Nicomediensem scribens, Collucianistam eum uocat. Forte etiam Licinianus , falsa  inscriptione deceptus fuerat, cum ad Gregorium Papam scribit : Habemus sane libellos sex sancti Hilarii episcopi Pictauensis, quos de greco Origenis in latinum uertit. Sed non omnia secundum ordinem libri sancti Iob exposuit. Siquidem Hieronymus nusquam Hilarii in Iob libellos commemorat, sed lib. de Script. eccl. Tractatus in Iob, Apologia autem aduersus Rufinum, epist. 101 ad Pammachium, et alibi homilias in Iob; quo etiam nomine citantur ab Augustino contra Iulianum. Alia sese offert de sinceritate libellorum eorum, quos Licinianus habuit, dubitandi ratio: sed eam infra commodius expendemus. Hoc Hilarii opus ad exsilium ipsius referre licet. Exsuli enim conuenientissima erat libri huius tractatio, in quo nobis rarissimum patientie  exemplum Deus exposuit.

26. Aliud Hilarii opus notatur in uulgata Hieronymi epist. 50 ad Pammachium, ubi, recensitis Patribus qui de numero impari tractauerunt, subiicitur: Quorum Hilarius de Septenario, id est, impari numero disserens, que et quanta dixerit, ad Fortunatum liber illius testimonio est. Cypriani ad Fortunatum de exhortatione martyrii librum cap. 11 hoc loco ab Hieronymo indicari non dubium est: quem propterea Marianus Hilario adiudicandum omnino arbitratur, sed frustra. Nam non modo libri illius stilus Cypriani genio longe magis consentaneus est quam Hilarii; sed et pluribus optime note mss. ad predictum Hieronymi locum exactis, ne in uno quidem occurrit quorum Hilarius, sed in omnibus magno consensu  quorum Cyprianus. Quod uero Marianus asserit, Hilario amicum fuisse Fortunatum, haud facile approbaret: sed si approbaret, quid queso inde conficeretur?

27. Probabilior esset ambigendi ratio, an Hilarius in epistolas Pauli scripserit. Nam concilium Hispalense II, can. 12, illius ex epistole ad Timotheum explicatione uerba sic laudat: Sanctus ergo Hilarius in explicatione epistole ad Timotheum sic loquitur: Nam et cum dicit Scriptura, etc. Nostrum porro Hilarium omnino sapit fragmentum illud, quod cum aliis ad calcem operum illius edendum curabimus. Alium quoque sancti Hilarii nomine locum Augustinus lib. Iu contra duas epist. Pelag. c. 4 affert, quo  Pauli uerba Rom. u, 12 explicantur: Sic sanctus Hilarius intellexit: In quo omnes peccauerunt. Ait enim: In quo, id est, in Adam omnes peccauerunt. Que uerba quia occurrunt in Commentariis Ambrosii nomine uulgatis, qui ab Hilarii nostri stilo longe abhorrent; multi existimant Augustinum Hilarii nomine deceptum, eosque Commentarios Hilario diacono Luciferani schismatis fautori esse adscribendos. Sed hi non facile se expediunt, cum eorum auctorem Romano Pontifici communione coniunctum esse, et errores refutasse rebaptizantium, Hilarium uero diaconum, Hieronymi dial. contra Lucif. testimonio, in errore et schismate perseuerasse obiicitur. Sed deceptus sit Augustinus, necne; neque ex ipsius, neque ex Hispalensis concilii testimonio necessario concluditur,  Hilarium in Pauli epistolas edidisse Commentarios; sed tantum in Operibus, quorum iacturam nouimus ac dolemus, quosdam ex eis locos exposuisse. Quamquam Hispalensis concilii uerba aliud quid sonare fatendum est.

28. Hec de perditis Hilarii operibus duximus preloquenda, tum ut ad ea queritanda quisque excitetur, tum ut discat non omni titulo credere. Exstat in ms. Colbertino 5079 sermo inscriptus, S. Hilarii Pictauensis de arbore in qua erat notitia sciendi boni et mali. Hilarianum nichil habens preter nomen titulo prenotatum. Neque magis cum illius locutione consentit homilia in initium Matthei ipsi in uaticano ms. 1267 adscripta cum hoc initio: Satis anxie, satisque trepidanter, cur sanctissimus Mattheus tali usus  sit principio, exponere aggredior; queque clauditur his uerbis: Quatenus autem excitata sit hec generatio per Apostolos, satis ut opinor in questione generationum discussum est et ostensum. Non repetimus quod de libris in Iob eidem perperam inscriptis obseruatum est.

29. Qui tot tanti uiri Opera perierint, si quis miretur; preter communem temporis omnia conterentis atque consumentis rationem, in mentem ueniunt et alie due prima quidem, quod Origenis, cuius odiosum nomen fuit ac doctrina damnata, et imitator audierit et interpres. Neque alia uidetur causa, cur plures Psalmorum Tractatus interciderint, ceterorum rara inueniantur exemplaria, et homiliarum in Iob nulla. Certe cum hoc ipsius Opus apud se esse  existimaret Licinianus, quam non magni, et cur non magni penderet, declarat his uerbis: Satis miror hominem doctissimum et sanctum, ut de stellis Origenis nenias transferret. Nimirum non attenderunt boni illi uiri, quod de Hilarii in Origene imitando religione Hieronymus passim, sed conceptis uerbis epist. 62 ad Theophilum ait, Noxia queque detruncans, utilia transtulit. Quocirca quod de Hieronymo ipso Rufinus in libros Periarchon asserit: Cum aliquanta offendicula inueniantur in greco , ita elimauit omnia atque purgauit, ut nichil in illis, quod a fide nostra discrepet, latinus lector inueniat; id ipsum commode dixeris de Hilario: presertim cum Hieronymus in hac interpretandi ratione illius se imitatorem ubique  profiteatur: Hoc non solus ego feci, inquit epist. 62, sed et confessor Hilarius fecit. Ita autem persuasum ei erat, illius scripta ab Origenis erratis esse pura, ut cum epist. 7, ad Letam sanctos Patres a filia ipsius sic legi iubeat, ut magis iudicet quam sequatur; excipiat tamen Hilarii libros, quos inoffenso decurrat pede. Eos uero potissimum ab iis que de stellis somniauerat Origenes, purgatos esse plane conficitur ex epistola Hieronymi 75 in qua ubi defendit se, ad imitationem eorum que Hilarius homiliis in Iob gesserat, transtulisse que bona sunt, et mala uel amputasse uel correxisse uel tacuisse; uigilantio statim exprobrat, quod Origenis in Iob Tractatus descriptos habeat, in quibus contra diabolum et de stellis celoque disputans, quedam locutus est que Ecclesia non recipit.  Hinc non frustra monuimus num. 25 maxime ambiguum esse, an Licinianus in genuinum Hilarii in Iob Opus inciderit. Quatenus autem Origenis imitator fuerit, commodius in fronte Tractatuum ipsius in Psalmos exponemus.

30. Altera ratio, cur non eo quo meruerant studio excepta conseruataque sint Hilarii scripta, ex eorum obscuritate peti potest, que nonnullam incautis aliquando pre se ferat erroris speciem. Profecto si multos offendissent Iohannis cuiusdam similes, nichil eorum ad nos peruenisset, nisi nudi tituli, aut certe fragmenta, que Hieronymi, Augustini, Leones, Theodoreti, concilia Calchedonense, Hispalense, etc., nobis transmiserunt. Iohannis huius apud Philippum bone Spei Ordinis Premonstratensis Abbatem,  pag. 94, de libris Hilarii de Trinitate uerba ea sunt: Etsi in multis bene sentit de consubstantialitate et personarum discretione; quoniam nulla falsa est doctrina, que non aliqua uera intermisceat: tamen in pluribus scrupulosissime disputat, in quibusdam etiam errorem pertinaciter predicat; ut merito propter hoc ab his qui ruminant prorsus respuendus sit. Tum pag. 95 illius in Mattheum Commentarios non minori contemptu respuit. Abundant enim, inquit, simplices libri; ut iure scrupulosi propter offensam debeant euitari. Quod si ualeret, de magna sacrarum litterarum parte prorsus actum esset.

31. Neque uera hominis quamuis amici iniquam adeo sententiam probare umquam potuit Abbas equior longe atque sapientior. Numquid, ait epist. 6,  etiam debent, que scrupulosa et subtilia sunt euitari; uel forte lecta, et non intellecta, inconsulto iudicio reprobari, eisque pro uitio ipsa scrupulositas et subtilitas imputari; et non inde multo potius multoque reuerentius honorari? Ipse epist. 5, ingenue confessus sese in iis libris quamplura inuenisse, que non caperet uel ob obscuritatem sermonis, uel ob mendositatem codicis; ac rursum in alia incidisse, que propter sui aliquantulam nouitatem non satis placuerunt: primum a sententia ferenda sese sustinuit, ne, inquit, temere damnans ea in quibus cecitas mea offendit, iure perdam cetera que meus intellectus utcumque comprehendit: tum que percipere primum non ualuerat, attentiori lectione se assecutum esse declarat in hunc modum:  Ea ipsa igitur diligentius relegens, tandem mihi uisus sum inuenire, cuiusmodi sensum uideretur illorum obscuritas operire. Si eo animo, quo laudatus ille Philippus, Hilarium legissent Centuriatores, Erasmus, Scultetus, eorumque similes; eadem ratione dubio procul euanuissent errores ac neui, quos in illo deprehendisse sibi uidebantur. Nos uero quam circumspecte singula omnia illius dicta expenderimus, quidue prestiterimus lectoris subleuandi gratia, nunc est aperiendum, post quam de obscuritatis illius causis nonnichil disseruerimus.



Iu. Unde obscurus sit Hilarii sermo. Quid in hac editione prestitum.

32. Hilariani sermonis obscuritas non uno ex capite  ortum habet. Eam Hieronymus Gallicano genio uidetur asdcribere. Quamuis enim epist. 4, ad Rusticum, Gallorum sermoni ubertatem tribuat ac nitorem: de eorum tamen, ac nominatim Hilarii stilo scribit epist. 13 ad Paulinum: Sanctus Hilarius Gallicano attollitur cothurno: et cum Grecie floribus adornetur, longis interdum periodis inuoluitur, et a lectione simpliciorum fratrum procul est. Et si periodi longe, dense tamen sunt sententie, frequentes eclipses, et ubi uox aliqua duabus phrasibus repetenda esset, ea inter utramque ita collocatur, ut respondeat utrique. Sic ingenium facile ac fecundum festinat parere, quod ubertim animo concepit. Lectori etiam interdum incommode sunt nonnulle uerborum metatheses, dum que ex natura sermonis coherere proximis uerbis  deberent, ad ea que longius distant, sepe sint referenda. Rarius, sed tamen nonnumquam negliguntur grammatice leges.

33. Obscuritatem quoque parit rerum, de quibus Hilarius disserit, sublimitas. Fere enim totus est aut in reconditioribus Scripturarum sensibus eruendis, aut in asserenda Patris et Filii tum consubstantialitate, tum discretione: quo nichil abstrusius, sublimius nichil cogitari potest.

34. His accedit quod in iis, que tractat, Latinorum nemo quem imitaretur, ei preiuerit. Ex omnium quippe consensu gladium aduersus Arianos strinxit Latinorum primus, immo bellum eis primus indixit: ut merito Hieronymus aduersus Rufin. lib. II, eum appellarit contra Arianos latini sermonis tubam. Primum  etiam ex Latinis hymnorum scriptorem eum fuisse, supra ex Isidoro probatum est. Eos quoque Scripture libros, quos exponendos suscepit, a nullo ante ipsum Latino, saltem quod sciret, explanatos esse hoc indicio est, quod Mattheum explicans, Orationem Dominicam quia a Tertulliano et Cypriano expositam rescisset, consulto preterierit. Demum sub finem libri de Synodis non sine modesta quadam prefatione fatetur, se in eo opere locutum esse de rebus absconditis et usque ad hanc etatem suam intentatis et tacitis. Iam uero cum ad res diuinas, de quibus loquendum ei erat, nondum satis accommodate essent latine uoces, in idoneis queritandis tanto magis laborauit, quanto latina lingua angustior et minus copiosa  erat quam greca. Hinc enim frequentem tunc temporis fuisse iurgiorum causam Gregorius Naz. Or. 21, n. 46, tradit .

35. Gregorius idem Or. 26, n. 2, notat triplex imminere de Deo loquentibus periculum, in mente scilicet, in sermone, in auditu: Nam et res diuinas, inquit, mente consequi arduum, et uerbis explicare perdifficile, et purgatas aures nancisci maioris laboris et difficultatis. Triplex illud periculum sensit ac timuit Hilarius. Unde lib. II, n. 2, uicem suam dolet, quod hereticorum blasphemantium uitio illicita agere, ardua scandere, ineffabilia eloqui, inconcessa presumere compellatur: ut que contineri religione mentium oportuissent, in periculum humani eloquii proferantur. Tum  uero num. 5, animi sensa propria explicare non ualentis estum et anxietatem declarat his uerbis: Mihi certe his respondenti in curis estus est,in sensu labes est, in intelligentia stupor est; in sermone autem non iam infirmitatem, sed silentium confitebor: cum, inquit, lib. de Synod. n. 5: difficillimum sit, sensum ipsum proprie mee fidei secundum intelligentie interioris affectum loquendo proferre. Demum ab auditu sibi timet, dum libri eiusdem num. 65, ait: Mementote, non sensum mihi deesse, sed uerba. Arguam forte in eo naturam meam, non tamen arguam uoluntatem; et ignosco nature, si loqui de quod uult non potest. Conscius enim sibi, quod in rebus diuinis uerborum adhuc significatio angustior quam intelligentia sit, tanto magis formidabat ne aures offenderet, quanto  minus tum de ui cuiusque uocis inter homines conuenerat; cum plerumque, ut loquitur ipse lib. de Synod. n. 8, ignorata uerborum opinione plurimum inter se digladiarentur. Quippe, inquit Gregorius Naz. Or. 21, n. 97, cum exigua res quotidie accederet, que molestiam afferret; eo tandem res adducta est, ut periculum esset ne orbis terrarum fines una cum syllabis abrumperentur.

36. Quocirca uerba de Deo facturus, ut sibi recte sentiendi ac loquendi difficultas complanaretur, ipsius opem supplex implorabat. Exposui, Carissimi, inquit lib. de Synod. n. 65, quantum humani sermonis consuetudo patiebatur, et Dominus mihi semper ut ipse scit a me oratus indulsit, communis fidei conscientiam. Ita etiam quo facilius cogitata ipsius ab aliis perciperentur,  ea uariis modis explanabat: ut si cui una ratione obscura essent, ea altera fierent apertiora. Quam ob rem eloquentie sue uires exserens, de Deo quam alte sentiret, insignibus speciminibus sepe numero comprobauit. Non enim, inquit ibid. n. 62, infinitus et immensus Deus breuibus humani sermonis eloquiis intelligi potuit, uel defendi: fallit enim plerumque audientes et docentes breuitas sermonum. Cum igitur Hilarius, ueritus ne falleret breuitate, sermonis copiam sectatus esset; lectorem iure ac merito admonet lib. de Synod. n. 6, ne de se ante sermonis consummationem per litterarum exordia existimet iudicandum.

37. Quam precem cum num. 66 repetat, rursumque inculcet Fragm. I, num. 7, nemo negauerit ei concedendum,  quod in aliorum Patrum lectione etiam obseruandum Eulogius Alexandrinus apud Photium cod. 215, precipit: Oportet igitur sanctorum, qui certis temporibus Ecclesie doctores exstiterunt, doctrinam integre perlegere, et non ex parte illorum proferre sententias, indeque de tota eorum mente non sine periculo coniecturam facere . . . . quando quidem ex uno aliquo dicto, siue epistola, siue lucubratione, tota scriptoris pietas ostendi non potest. Preterea uerba illius non semper ad nostros loquendi modos sunt exigenda. Eorum enim plurimi, quos postea, Augustino presertim doctore, inuexit usus aut comprobauit; Hilarii euo aut inauditi erant, aut nondum satis recepti: ut merito dixerit cum Ambrosio epist. 48, ad Sabin. num. 4: uerbum si offendero, uirtutem professionis interrogato.  Si, inquit idem num. 6, uerba mouent, non preiudicant fidei. Etenim sermonem mens non dubia obumbrat, et defendit a lapsu. Ita fiet, ut neminem offendat persone uox eo sensu accepta, quo nunc nature uocabulum; aut cum uti Deo pro frui Deo occurret; et alia huiusmodi que recensere longum esset. Postremo quia in Latinis non habuit quos in rebus a se tractandis imitaretur; ad mentem Grecorum, quorum ei lectio familiaris erat, multa eum expressisse aduertendum est. Ex qua, sicut et ex superiori obseruatione conficitur, illius sermonem cum Grecis, aut certe Latinis Patribus qui eum precesserunt, non cum iis qui eum secuti sunt, esse comparandum. Quod si prestitissent, qui plures in eo opiniones ac dicendi modos singulares notarunt, in  nullo fere eum singulariter aut sensisse aut locutum esse deprehendissent.

38. Quanto difficiliora hactenus iudicata sunt Hilarii scripta, tanto operosius enitendum duximus, ut ea difficultas subleuaretur. Huius rei gratia singulas singulis operibus premisimus admonitiones aut prefationes, in quibus quidquid ad operis occasionem, tempus, scopum, ueritatem et alia id genus spectat, pro nostra uirili parte explicuimus. His interdum subnexa est totius operis synopsis: quod presertim ad libros de Trinitate uisum est quodam modo necessarium. Tum ut lector in assequendis Hilarii sensis minus laboraret; precipua ipsius argumenta, quantum per oram libri licuit, breuibus summariis comprehendere curauimus. Ut autem haberet, ubi periodorum  longitudine fatigatus requiesceret, tractatus singuli uarios in numeros sunt distincti. Ea quoque ratione citationum commoditati consultum est, ne paucos uersus recognoscere uolentibus toti libri essent peruoluendi.

39. Sed in redintegrando textu, ex cuius deprauatione obscuritas ut plurimum creabatur, nostra potissimum cura ac studium fuit. Et si autem quam plurima, nichil tamen nisi preuia diligenti ac morosa consideratione immutatum. Qua in re maxime spectauimus scriptorum codicum in unam lectionem conspirantium antiquitatem, sinceritatem, multitudinem, si presertim alias in mendosis locis dissiderent. Nam conciliare solet ueritas, quos falsitas dissidentes facit.  Sicut autem mss. antiquitatem ex scriptura et charactere perspeximus, ita ex constantia quadam in retinendis iis loquendi modis, qui in aliis exemplaribus ob singularitatem sepe mutati sunt, eorum probauimus sinceritatem. Ad horum ueritatem ita scrupulose expressimus omnia, ut ex iis etiam uerborum ordinem reuocauerimus. Si quid uero castigalum quod non oportebat, nichil tamen ereptum lectori: qui ad oram libri, quidquid in prioribus editionibus, quidquid in mss. occurrit, quod alicuius momenti sit, pro libito seligendum inueniet.

40. Importune quidem sunt, et ab auctore intentionem lectoris nonnichil abducunt notule frequentes. Sed plerique rescire cupiunt, quo iure quaue auctoritate mutatum sit, quod prius obtinebat: et nullus  est, cui si placeant sola auctoris uerba, notas seorsim ab iis positas non sit liberum preterire. Ita etiam ubi quedam notata sunt, que minoris momenti uidebuntur; hoc paucis prestitum est, et in eorum gratiam, qui in doctore Ecclesie antiquo ac difficili, et de re in qua ex uerbis inordinate prolatis sepe incurritur heresis tractanti, nichil negligendum ducunt. In aliis maioris momenti locis mutationes factas non sola mss. auctoritate, sed et quam paucioribus uerbis licuit, ratione est demonstratum. Quod faciendum presertim censuimus, quoties qui Hilarium antea recognouerunt, a uero illius sensu aberantes, falsas substituerunt lectiones, que quamdam ueritatis speciem pre se ferrent. Iisdem notis illustrantur et explicantur locutiones inusitate; implexe  phrases, sententie singulares. Hilarii enim scripta non tantum a mendis pura et integra, sed et lectu faciliora exhibere fuit animus: et locorum nonnullorum sensum non sine labore assecuti, nostri officii existimauimus esse; ut aliis hic labor leuaretur. Eamdem ob causam ex eruditorum operibus eligere non grauati sumus, si quid ad gestorum, que Hilarius attingit, notitiam faciliorem conduceret. Denique que in eo pugnantia; que suspecta uidebantur, componere et ab omni errore uindicare studuimus, non uanis aut aliunde accersitis rationibus, sed ex ipsiusmet uerbis. Illos enim locos, aut ex adiunctis expendentes, aut comparantes cum clarioribus, deprehendimus quam iure Hilarius, de locutione non ita, ut de fide sua securus, monuerit atque enixe rogauerit, ne  de ipso ante absolutum sermonem iudicaretur. Quosdam ex illis celebriores atque difficiliores ab ipso exordio tractare iuuerit: quo cum commodius quam in oram conferre liceat, quidquid in unam eamdemque rem diuersis locis dixerit; ex mutua plurium locorum collatione uera illius sententia manifestius apparebit. Et certe uisum est expedire, ut tanti uiri scripta non prius offerrentur, quam precipue suspicionum nebule prorsus fuissent dissipate. In his disputationibus aliorum etiam Patrum dicta interdum adteximus; quo Hilarius non modo secum, sed et cum ueteribus consentire demonstretur. A mysteriis Christi exordium fiat, quorum primum sese offert ipsius de sacra uirgine conceptio, de qua nonnulla  recepte Ecclesie fidei aduersa scripsisse arguitur.



§I.---DE CONCEPTIONE CHRISTI SANA SANCTI HILARII FIDES DEMONSTRATUR.

41. Prepositus Iohannes apud Philippum Bone Spei abbatem repetitis epistolis contendit, Hilarium in lib. X de Trinit. asserere Dominum nostrum corporis initium non accepisse ex Maria, sed quasi ex Spiritu sancto: cum e contra, inquit, Ecclesia catholica teneat, quia in illa conceptione Domini Iesu Spiritus sanctus non fuerit causa materialis, sed efficiens; caro autem sacre uirginis fuerit causa materialis. Quocirca, si non fallitur Iohannes, duplex Hilarii in explicanda Christi conceptione error fuit: unus, quod Mariam carnis illius causam materialem negauerit  exstitisse; alter quod Christum ex Spiritus sancti substantia carnem suam sumpsisse crediderit. Ex quo sequitur, ut in absurdam illam opinionem abierit, que aliquandiu inter Corinthios peruagata, Athanasii ad Epictetum epistola acriter exagitata est, qua nimirum carnem Christi diuine nature consubstantialem esse disputabant.

42. Leuioris forte momenti uideretur illa Iohannis censura, utpote hominis multis occupati, et cui cum uix spatium cogilandi, nedum scribendi suppeteret, deerat unde sententiam satis grauem dixisse iudicaretur. uerum hanc falsam aut temerariam quis sibi persuadeat, cum in Erasmi prefatione legerit: Libro tertio, sed magis libro decimo, sic loquitur de corpore Christi, ut sentire uideatur: Mariam uirginem, preter  concipiendi, gestandi et pariendi ministerium, nichil addidisse de suo; presertim suffragante Sculteto ac dicente, Sentire uidetur, Christum non accepisse carnem a beata uirgine: non enim hic Hilarii scripta aut ex parte aut celeriter percurrisse existimatur.

43. Audiet igitur catholicus Presul impietatis eius auctor, quam ubi ab Eutychete predicari resciit S. Leo, ut ueritatis omnium nostrorum mysteriorum peremptricem exhorruit. Si enim sensit Hilarius, Christum non accepisse carnem a beata uirgine; nichil noui docuit Eutyches cum dixit: Corpus Domini, quod ex Maria factum est, non esse nostre substantie, neque humane conspersionis; sed humanum quidem illud uocari, non tamen nobis consubstantiale, neque genetricis eius secundum carnem. Hanc tamen doctrinam  Flauianus apud Leonem editionis noue p. 474, ueluti nouam et impiam denuntiat. Leo ipse ad Iulianum Censem epist. alias 11, nunc 25, non modo significat, Eutychen Unigenitum Dei filium sic de utero B. uirginis predicare natum, ut humani quidem corporis speciem gesserit, sed humane carnis ueritas uerbo unita non fuerit; sed et hanc sententiam prodigium appellat falsitatis, unde innumera opinionum monstra nascantur, ac restaurentur errores ualentini, Manichei, Apollinaris, quorum nullus in Christo humane carnis credidit ueritatem. Qua utique non recepta, fides nostra de unigeniti Dei passione, morte, resurrectione, etc., abnuitur. Non immerito, itaque eidem pape absurda adeo uisa est hec opinio, ut  epist. alias 13, nunc 27, ad Pulcheriam c. 4 scribat, eam nonnisi imperitie partum esse potuisse, longeque ab eo Eutychen futurum fuisse alienum: Si Symboli plenitudinem puro et simplici uoluisset corde concipere. Non enim, inquit paulo superius, de portiuncula fidei nostre, que minus lucide declarata sit, queritur: sed hoc stultissima resultatio audet incessere, quod Dominus noster in Ecclesia neminem sexus utriusque uoluit ignorare.

44. Ex his aliisque Leonis uerbis, quibus Eutychiane impietatis stoliditatem frequens arguit, satis apparet temeritas eorum, qui doctrine tam insulse suspicionem in sanctissimum et non imperitum Ecclesie doctorem iniicere non timuerunt. Huic in Hilarium contumelie locum nullum permiserat Chalcedonense  Concilium, cum act. 1 illum cum paucis aliis Patribus recensuit, ex quorum doctrina condendum esset fidei aduersus Eutychen de Incarnationis mysterio decretum. Sed et postea Philippus Bone Spei Ordinis Premonstratensis abbas sancto confessori ab amico illatam iniuriam tribus epistolis ita propulsauit, ut ille confiteri tandem sit coactus, hec Hilarii lib. X de Trin., n. 17, Hominem enim dicens  natiuitatem ex uirgine docuit, que officio usa materno, sexus sui naturam in conceptu et partu hominis exsecuta est, in eum, qui Christum ex Maria corporis initium accepisse negaret, minime quadrare. Ea tamen est uis preiudicate opinionis, ea hominum philautia, ut Iohannes Hilarium pugnantia, quam se temeraria locutum, respondere maluerit.

 45. Itaque cum apud equiores uno alteroue testimonio, quo Hilarius Christum ex Marie uirginis carne suam sumpsisse dilucide planeque doceat, in promptu esset fidem illius ab omni suspicione uindicare: pluribus tamen hoc prestandum duximus, tum ut magis perspicuum sit quam constans fuerit illius doctrina; tum ut ab hoc initio intelligat quisque, quanti faciendum sit eorum iudicium, qui in Hilario neuos numerant potius, quam probant. Neque satis erit ipsius de conceptione Christi fidem sanam et orthodoxam demonstrare: insuper et unde Iohanni ex Spiritu sancto uelut ex causa materiali carnem Christi conceptam opinari, et unde eam ex Marie carne assumptam negare cum eidem Iohanni, tum Erasmo et Sculteto uisus sit, aperiendum erit et explanandum.



I. Carnem Christi ex Marie carne susceptam passim Hilarius docuit.

46. Hereticos, qui carnem Christi ex Maria conceptam negarunt, simul omnes repellit uno Tractatu Psal. CXXXuIII, cum non tantum ait num. 2: Quecumque homini illi, quem ex utero sancte uirginis assumpsit, et in quo se nasci hominem qui Deus erat uoluit, apta et congrua esse uidebuntur, cum debita celesti hoc est diuine nature sue dignitate tractentur: sed et addit num. 3: Non aliene aut simulate nature hominem assumpsit. Illi quippe aut Christum carnis speciem, non ueritatem gestasse, aut corpus ipsius de  celo esse aduectum, aut certe illud per Mariam potius transisse, quam ex ea acceptum esse uolunt. At uero prime sententie repugnat, quod caro Christi non simulate nature; alteri, quod non aliene; postreme, quod in utero et ex utero sancte uirginis assumpta affirmatur.

47. Sed ex libro X de Trinitate, unde presertim orte dicuntur suspiciones, eas amouere iuuerit. Quid autem sibi uult illud num. 17: Que  officio usa materno sexus sui naturam in conceptu et partu hominis exsecuta est, nisi beatam uirginem in conceptu corporis Christi de carne sua suppeditasse, quod suppeditare solent alie matres? Hoc ipsum num. 15 disertius eloquitur, ubi in conceptu Christi uerbum quidem, quod Spiritus uocabulo intelligendum  mox ostendemus, per uirtutem suam suppleuisse officium uiri, sed uirginem nichilo minus matris munus impleuisse declarat his uerbis: uirgo enim non nisi ex suo sancto Spiritu genuit quod genuit: et quamuis tantum ad natiuitatem carnis ex se daret, quantum ex se femine edendorum corporum susceptis originibus impenderent, non tamen iehsu Christus per humane conceptionis coaluit naturam. Quid est ex se daret, nisi ex sua carne? Hinc et mox subiicit, Tenuit in hominis natiuitate quod matris est; et paulo ante legere est, Quod si assumpta per se sibi ex uirgine carne, etc., necnon cap. XuI in Matth., num. 8: Humane salutis causa Christus in corpore est quod assumpsit ex homine.

48. Eam ob causam Christi corpus modo assumptam  ex uirgine carnem, modo nostre carnis aut nostri corporis carnem nuncupare solet: ut cum in Psalm. 65, n. 12, ait: In eternam gloriam eius assumpte ex uirgine carnis natura transfertur; et lib. I de Trin., n. 11: Ac ne uerbum caro factum aut aliud esset quam Deus uerbum, aut non nostri corporis caro esset, habitauit in nobis : ut dum habitat, non aliud quam Deus maneret; dum autem habitat in nobis, non aliud quam nostre carnis Deus caro factus esset: quia inquit lib. II, n. 16, per id quod in nobis habitat uerbum caro factum, Deus est in nostri corporis ueritate.

49. Qui plura uolet, audiat lib. IX, num. 7, dicentem: Corporis nostri natus homo, secundum consuetudinem nature nostre locutus est; et in Psalm. CXuIII,  lit. 14, n. 8: Unigenitus igitur Dei filius nature nostre sibi ex uirgine corpus assumens, etc. Cumque rursum in Psal. LXuIII, n. 13, legerit, Christum in sanguine corporis nostri omnia reconciliasse; fateatur necesse est, Hilarium uix potuisse planius se ab iis alienum ostendere, qui Christum ex Maria nichil accepisse sentirent.

50. Neque uero tantum ex Maria, sed ex Marie parentibus carnem Christi procreatam asseruit: adeo ut Christus in Psal. LXuII, n. 28, de Iude frutice futurus, et in Psal. LXuIII, n. 19, ex utero Dauid predicetur. Unde in Psal. CXuIII, lit. 5, n. 5, Dauid commendat, uti dignum cuius filius iehsu Christus esset. Et cum in Psal. CXXXI, n. 2, ut et alibi, Christum se  nomine Dauid sepe significare doceat, hanc unam reddit causam, quod ex ipsius genere natus sit: Qui, inquit, nomen parentis secundum originem carnis accepit, nomen sumens eius cuius ex genere sumebat et corpus. Immo scribit ex ipsa gente Moab per Ruth Saluatoris nostri carnem acceptam; ideoque cruditatem atque impuritatem illius, prius quam assumeretur, per uarias generationes, ueluti per ollam, decoctam fuisse atque mundatam. Quia, inquit in Psal. LIX, n. 11, non solum ex hac generatione sanctorum, sed etiam ex peccatorum origine huic Dei Sancto carnis nostre ineunda esset susceptio, quia in similitudinem carnis peccati Deus Filium suum misit, idcirco Moab olla spei eius est. Tum memorata gentis Moab maledictione, eiusque per uarias generationes purgatione,  subiicit: Sanctusque hic ex Iuda et Moab originem sumens, decocta tamquam per ollam carnis cruditate, in speciem cibi significatur eterni, cum caro eius uere cibus uite sit. Qui autem Sanctus Dei Dominus noster ex Iuda et Moab sumit originem, si ex Maria nichil acceperit? Altius etiam in Psal. LXuIII. Christi ortum ducit Hilarius. Nam et num. 23, naturam corporis primi Adam ab eo assumptam affirmat; et num. 10, homines uocat ipsius secundum carnem consanguineos.

51. Adeo sensit Hilarius carnem Christi ex Adam ac posteris peccatoribus propagatam, ut eam et carnem peccati, et peccatum uocitare non dubitet. Carnem enim peccati, inquit lib. I de Trin. n. 13, recepit, ut assumptione carnis nostre delicta donaret, dum eius fit particeps assumptione, non crimine. Et alii quidem  Patres Christum peccatum factum esse sic interpretantur, quod factus sit hostia pro peccato. At ille Christi corpus peccati nostri corpus et peccatum non tam inde dici intellexit, quod immolatum sit pro peccato, quam quia ex peccatoribus est procreatum. Eam ob causam lib. IX de Trin. n. 13 in illud Pauli: Quod enim mortuus est peccato, subiicit, mortem peccato, id est, corpori nostro adscribens: et paulo post, Qui peccati nostri corpus assumens, totus iam Deo uiuit. Eodem respectu dixit Tertullianus: Defendimus autem non carnem peccati euacuatam esse in Christo, sed peccatum carnis; non materiam, sed naturam; non substantiam, sed culpam. Sic et Gregorius Naz. Or. 51, n. 18, auctor est, quod a Christo assumpta sit caro damnata. Nec secum pugnat Hilarius, cum de eadem  Christi carne lib. X de Trin. n. 25 dicit: Neque caro illa caro peccati, sed similitudo carnis peccati: quam enim hic carnem peccati negat, ut ostendat a dominantibus carnis nostre uitiis immunem, illic sane et recte affirmat, ut carnis ab hominibus accepte probet ueritatem.

52. Si ad argumenta ueniamus, quibus sancti Patres carnis nostre ueritatem in Christo exstitisse approbarunt, eadem ab Hilario non minus dilucide illustrata fuisse conuincemur. Eo presertim aduersus hereticos nititur Ireneus lib. III, c. 32, quod Christus uere cognominari filius hominis non potuerit, nisi ab homine uere acceperit substantiam corporis: Si, inquit, non accepit ab homine substantiam carnis, neque  homo factus est, neque Filius hominis. Idem argumentum aduersus Eutychen urget Ferrandus diaconus epist. ad Anatolium. At uero Hilarius nichil frequentius inculcat, quam ut Christum et filium Dei et filium hominis esse meminerimus. Unum e sexcentis locum seligimus de libro decimo petitum, qui unus idoneus erat omnes suspicionum nebulas eo ex libro conceptas dimouere. Sic porro habet num. 15: Quomodo filius Dei hominis filius erit natus, uel manens in Dei forma formam serui acceperit, si non potente uerbo Deo ex se et carnem intra uirginem assumere, et carni animam tribuere, homo Christus iehsu ad redemptionem anime nostre et corporis nostri perfectus est natus; et corpus quidem ita assumserit, ut id ex uirgine conceptum formam eum serui esse effecerit, etc. Hoc quippe  loco contendit, Christum falso filium hominis nuncupandum iri, primo nisi homo perfectus sit, ex anima scilicet et corpore nostro; deinde nisi hoc non ex quauis assumptione, sed ex natiuitate obtineat ut perfectus homo natus sit; ac demum quasi hoc dixisse non sufficeret, uult corpus ita ab eo assumptum esse, ut id ex uirgine conceptum sit.

53. Preterea cum Christum asserens perfectum hominem natum esse, adiicit ad redemptionem anime nostre et corporis nostri, alteram attingit rationem, ut uulgo utuntur Patres aduersus hereticos, qui Christo negarunt humane nature integritatem. Nam, ut ait Gregorius Naz. Or. 51, n. 13, quod assumptum non est, curationis est expers: quod autem Deo unitum est, hoc quoque salutem consequitur. Si dimidia tantum  ex parte Adamus lapsus sit, dimidiatum quoque sit quod assumptum est et salutem consequitur. Sic Fulgentius lib. I ad Trasimundum c. 13: Quod si totus  tenebatur captiuitatis uinculo, totus eguit Liberatoris auxilio. Si autem totum debuit liberare pietas, totum debuit suscipere maiestas. Neque, puto, sine causa rursum Hilarius in Matth. cap. X, n. 18, Christum non simpliciter hominis redemptorem nuncupat, sed corporis et anime redemptorem.

54. Haud absimili ratione aduersus Apellem, qui corpus Domini ex siderea materia, non ex materna substantia constare contendebat, Tertullianus de resurrect. carnis n. 2 concludit, uanam esse spem resurrectionis, si Dominus matris substantiam non accepit: Sequitur enim, inquit, ut salutem eius substantie  excludant, cuius Christum consortem negant. Quo spectat illud Irenei lib. u, c. 1: uani igitur, qui a ualentino sunt hoc dogmatizantes  uti excludant salutem carnis. At uero Hilarius, ob illud Christi nobiscum consortium, nobis resurrectionem non tantum sperandam, sed iam aliqua ratione indultam esse confirmat; ut carnem nostram iam in eo excitatam contemplemur, in quo, inquit in Psal. CXXIu, n. 4, nosmetipsos per assumptionem carnis nostre corporisque speculamur. In eo enim sumus resurrectionem nostram resurrectione nostri in eo corporis speculantes.

55. Redire placet ad epistolam 25 Leonis iam superius laudatam? Illic porro Eutyches Christum mediatorem  negare sic arguitur, quasi hoc ei auferat nomen, quisquis ipsi matris substantiam denegat. Ita et Fulgentius lib. I ad Trasim. c. 15 docet Christum Dei hominumque mediatorem in cassum cognominari, nisi in se ut totum uerumque Deum de Deo natum, ita totum uerumque de homine natum hominem contineat. Eamdem quoque Christi nuncupationem cum sepius explicet Hilarius, numquam aliter explicat, quam quod et ex nobis carnem, et ex Deo habens diuinitatem, Deum hominemque in se uno coniungat. Unde in Psal. LXuII, n. 37, intuens in illud Christi mediatoris officium, nos in unitatem Paterne maiestatis assumendos predicat, dum nimirum et in eo per naturam Pater est, et ille rursum per societatem carnis in nobis est.

 56. Multa alia argumenta suppeditat liber de Trinitate decimus, in quo cum Hilarius a num. 16, ac deinceps data opera refellat hereticos, qui aut humanam Christi naturam ante quam assumeretur preexstitisse, aut corpus eius de celis aduectum esse asserebant, ad uerba symboli, Qui conceptus est de Spiritu Sancto et natus ex Maria uirgine, fidem suam constanter exigit. Iuxta que totam disputationem concludit in hunc modum: Genuit etenim  EX SE corpus; sed quod conceptum esset ex SPIRITU; habens, quidem in se sui corporis ueritatem, sed non habens nature infirmitatem. Que cum ita sint, nemo non mirabitur, qui nonnullis uisus sit sentire, Christum non accepisse carnem a beata uirgine. Unde hoc illis in mentem uenerit, nunc expendendum.



II. Spiritus sancti uocabulo quid dixerit Hilarius a censoribus suis non intellectus est.


57. Hinc profecto Iohanni errandi nata est occasio, quod cum lib. X de Trin. aliisque locis corpus Christi a Spiritu sancto non modo formatum, sed etiam assumptum legeret; Spiritus sancti nomine, more nostro tertiam sanctissime Trinitatis personam significari existimarit, cum intelligeret Hilarius secundam. Certe his lib. II, n. 27, uerbis, Spiritus sanctus de super ueniens . . . nature se humane carnis immiscuit, non sentit, ut Iohannes animo sibi finxit, Spiritum sanctum carnis a uerbo assumpte fuisse causam materialem, sed uerbum ipsum sibi naturam humanam intime coniunxisse. Hec enim Angeli ad  B. uirginem uerba, Spiritus sanctus superueniet in te perinde ei sunt ac, uerbum et Sapientia Patris descendet in te, et ex te corpus sibi coaptabit.

58. Neque inaudita aut ei singularis uideri debet hec interpretatio. Eadem quippe Angeli uerba non alio modo interpretatur Tertullianus contra Praxeam n. 26. Nec alio spectat illud eiusdem lib. de Carne Christi, n. 18: Sic denique homo cum Deo, dum caro hominis cum Spiritu Dei. Ea ipsa loquendi ratione Lactantius, lib. Iu, c. 12, uerbi in uterum uirginis descensum enuntiat, cum ait: Descendens itaque de celo sanctus ille Spiritus, sanctam uirginem, cuius utero se insinuaret, elegit. His adiungere licet Pastorem lib. III Similit. 5, ubi hec de corpore Christi habet:  Hoc ergo corpus, in quod inductus est Spiritus Sanctus: maxime cum ibidem paulo ante premiserit, Filius autem Spiritus Sanctus est. Neque aliter intelligendum uidebitur illud Irenei lib. u, c. 1, Spiritus Sanctus aduenit in Mariam, ibi expensum fuerit quod proxime subiicit, uerbum Patris et Spiritus Dei adunitus antique substantie plasmationis Ade uiuentem et perfectum effecit hominem. Apertior est Iustini sententia Apolog. 2, ubi primum Filium uim ac uirtutem Dei esse declarat his uerbis: Prima autem uis ac uirtus secundum Deum omnium paretem ac Dominum Filius etiam uerbum est, quod quodam modo caro factum homo factus est: quibus post pauca subnectit, Dei uis ad uirginem adueniens, ei obumbrauit, fecitque ut uirgo grauida esset: demum utramque propositionem  coniungens concludit, Spiritum ergo uimque Dei nefas est aliud intelligi  nisi uerbum, quod etiam primigenium est, sicuti Moyses propheta quem diximus indicauit: atque hic suo ad uirginem aduentu et adumbratione, non concubitu, sed ui eam grauidam effecit.

59. Quid de Cypriano sentiemus? Modo quidem lib. de Idol. uanit. legere est, Hic in uirginem illabitur, carnem Spiritu sancto cooperante induitur: sed horum loco antiquus optime note codex Germanensis pre se fert, Hic in uirgine labitur, carne Spiritus sanctus induitur, eamque lectionem se in quatuor ms. nactum esse Pamelius testatur. Que sane corruptionis eo minus suspecta est, quo magis ab usitato nostro loquendi more aliena. Cypriani uerbis ita emendatis  suffragatur antiquus auctor, quem ab Augustino epist. 148, n. 10, Gregorii sancti episcopi Orientalis nomine laudari ualde probabile est. Hic porro apud Ambrosium in append. tom. II, noue edit. p. 354 habet: Cum illapsus est in Mariam, cum uirginis uterum oppleuit, aliud utique ex illa, quam quod uenerat, natum est. Planius autem, pag. 356,: Spiritus Dei ueniet in te, et uirtus Altissimi obumbrabit te. Propterea quod nascetur ex te sanctum, uocabitur filius Dei. uides ergo ipsum Spiritum, id est Filium Dei, uenisse ad uirginem, et inde Dei et hominis filium processisse.

60. Si Athanasium in eadem uerba euangelica eodem sensu accepta respexisse intelligas, haud difficulter assequaris cur lib. de incarn. p. 72 dicat: Ideoque cum primum ad nos accederet, ex uirgine sibi ipsi corpus  formauit: ut nobis non tenue argumentum sue diuinitatis exhiberet, eum, qui hoc sibi corpus formauerat, aliorum quoque conditorem et formatorem esse. Nam cum Patres a nobis prenominati uerbis Angeli ad uirginem declarari existiment primum filii Dei ad nos aduentum, ut in uirgine et ex uirgine corpus sibi formaret; hinc recte colligitur, eum corporum nostrorum conditorem ac proinde Deum esse, quem Euangelia nobis significant proprii corporis sui formatorem. Sin alio respexit; unde queso ei constitit, filium Dei, cum ad nos primum accessit, corpus sibi formasse; ut exinde eum cetera corpora pariter condidisse ac Deum esse conficeret? Certe Athanasius uerbum aliquando in Scripturis Spiritus sancti  uocabulo significari non dubitauit: cum epist. 4 ad Serap. t. I, p. 970, blasphemiam in Spiritum Sanctum eam esse interpretetur, que Christi neget diuinitatem.

61. His accedit Rufinus in expositione Symboli: qui licet priora hec uerba, Spiritus Sanctus superueniet in te, de tertia sancte Trinitatis persona dicta esse nostro more intelligat, subsequentibus tamen Filium indicari arbitratur: Que est autem, inquit, uirtus Altissimi, nisi ipse Christus, qui est Dei uirtus et Dei sapientia? Maximinus quoque teste Augustino, quamuis dissentiente, priora illa uerba ad Spiritum sanctum, ad uerbum autem postrema referebat. Asserere, ait Augustinus lib. II contra eumdem Maximinum c. 17, n. 2, conabaris, Spiritum Sanctum precessisse, ut mandaret et sanctificaret uirginem Mariam,  ac deinde ueniret uirtus Altissimi, hoc est Sapientia Dei, quod est Christus; et ipsa, sicut scriptum est, edificaret sibi domum, hoc est, ipsa sibi crearet carnem, non Spiritus Sanctus.

62. Si queras unde Hilarius cum antiquis Patribus in eum intelligendi modum conspirarit; non deerit responsio. Ac primo quidem nemo in ueterum lectione uersatus inficias ierit, Spiritus, aut Spiritus Sancti, uocabulum apud eos non singulare esse unius persone nomen, sed commune totius nature diuine, quod Patri, Filio ac Spiritui sancto indifferenter ab illis attribuatur? Huius rei passim occurrunt exempla in epistola Barnabe, c. 9; apud Pastorem, lib. III Simil, 5; apud Ireneum, lib. u, c. 1. Hanc uocem Theophilus Antioch. ad Autolic. ueluti Filii propriam recenset  in hunc modum: uerbum operum suorum administrum  adhibuit, ac per ipsum uniuersa molitus est. Hoc appellatur principium, quoniam principatum ac dominationem habet in omnia que per ipsum fabricata sunt. Hoc igitur cum sit Spiritus Dei, et principium, et sapientia, et uirtus Altissimi, labebatur in prophetas. uox eadem naturam diuinam sonat in his Athenagore pag. 10: Cum Pater et Filius unum sint, ita ut Filius sit in Patre, et Pater in Filio unitate et potentia spiritus: uel cum Tertullianus contra Praxeam n. 27, ait: Dicentes Filium carnem esse, id est hominem, id est Iesum; patrem autem spiritum, id est Deum. Eodem intellectu loquitur Clemens epist. 2, c. 9: iehsu Christus Dominus noster, qui nos seruauit, cum primum esset Spiritus, caro factus est. Quo spectat illud  Augustini epist. 140, ad Honoratum, n. 11: uerbum caro factum est, et habitauit in nobis: reddite uicem, et efficimini spiritus, et habitate in illo.

63. Longe magis ad rem nostram facit hec Athanasii regula : In euangelico sermone, ut sepe memini, cum diceret  se filium hominis esse, eo ipso humanitatem suam pre se fert; quemadmodum ubi de Spiritu mentionem facit, suum ille Spiritum sanctum esse declarat in quo omnia faciebat. Spiritus enim est, inquit lib. de Incarn. Christi, uerbum Deus. Sic qui apud eumdem auctor est lib. de communi essentia Patris et Filii et Spiritus sancti: Deitatem ergo uerbi ipse Christus Spiritum sanctum appellat, et uicissim humanitatem suam filium  hominis appellauit. Hinc Gregorius Nazianz. Or. 42, n. 19: Christum exsistere docet unum ex duobus contrariis, carne nimirum et Spiritu, quorum alterum deitatem dedit, alterum accepit. Habes et in Commentario olim Ambrosio adscripto in Rom. I, 3: Eum, qui erat Dei filius secundum Spiritum sanctum, id est secundum Deum, quia Deus spiritus est, et sine dubio sanctus est, factum dicit iuxta carnem Dei Filium ex semine Dauid, et in Tractatu de fide orthodoxa apud eumdem Ambrosium, Cum hominem induere dignatus est Christus, non labem eternitati intulit, ut Spiritum in carnem mutaret. Ad Hilarium nostrum ut redeamus, mittimus quod cum nos in Christo Deum et hominem, ille Spiritum et hominem distinguere soleat: ut manens, inquit lib. IX de Trin. n. 14, Spiritus Christus,  idem Christus homo esset. Sed tacendum non est, quod ipse data opera lib. uIII; n. 25, exemplis e Scriptura adductis demonstrat, Spiritus uocem Patri, Filio et Spiritui sancto esse communem. Unde apparet, cur illa tam ipsi quam ceteris Patribus ad diuinitatem significandam familiaris fuerit.

64. Quod cum ita esset, cui ex tribus personis aptius congrueret illud Angeli, Spiritus Sanctus superueniet in te, ex adiunctis diiudicandum fuit. Subiunxit uero Angelus, Et uirtus Altissimi obumbrauit tibi: unde facile oborta est cogitatio, totum illius de Dei Filio esse sermonem. Nam et Filium Dei uirtutem Apostolus I Cor. I, 24, cognominat, et ei Altissimi uirtutem esse proprium uidetur, per quem Pater, qui Altissimus est, uniuersa condidit.

 65. Intellectum hunc non mediocriter confirmabat prophetia Salomonis, Prou. IX, 1: Sapientia edificauit sibi domum: quam cum de uerbi corporatione uulgo interpretentur Patres; unum illud proferre satis erit e celebri Leonis ad Flauianum epistola: Aedificante sibi Sapientia domum uerbum caro factum est, et habitauit in nobis, hoc est in ea carne quam assumpsit in homine. Hilarius uero prophetie huius auctoritate conuictus adeo fuit; Filium ipsum sibi corpus formasse atque coaptasse; ut propter eam ambigere se dicat an Christus secuudum formam serui formatus a Patre dici possit: Et nescio; an quod formatus in forma serui est, referri possit ad Patrem, ut formatus ab ipso sit: Sapientia enim ipsa edificauit sibi domum, ut habitaret in nobis. Non sic tamen intelligenda est  hec illius dubitatio, quasi Christi corpus Patris ac Spiritus sancti opus esse non sentiat; sed quod illud a Filio propria quadam ratione; que in Patrem aut Spiritum Sanctum non conueniat, conditum ac formatum esse opinetur: eum omnino ad modum, quo Sapientie cognomen uni Filio attribuimus, licet unam esse credamus Patris; Filii et Spiritus Sancti sapientiam. Alias enim omne Filii opus; opus Patris esse tanto fidei studio propugnat, ut eum inseparabilia Trinitatis opera credidisse nullum dubium sit.

66. At quouis loco permotus sit Hilarius, ut Spiritum in uirginem superuenientem Filium intelligeret; constat certe, ei conceptionem Christi ex uirgine tractanti synonymas fuisse Spiritus ac uerbi uoces.  Quod si quis per se experiri uolet, conferat uicinos unius eiusdemque libri X locos: et ubi num. 15 legerit, Christo omnis causa nascendi inuecta per Spiritum; quid hoc sibi uelit declarabit illud num. 16: Caro non aliunde originem sumpserat quam ex uerbo. Rursum si moueatur quod ibid. habet: uirgo enim non nisi ex suo Sancto Spiritu genuit quod genuit, et quod num. 17, asserat filii hominis originem ex superuenientis in uirginem Sancti Spiritus aditu; scrupulum leuabit num. 18, ubi de Christo affirmat, Ipse enim corporis sui origo est, utpote, inquit, in formam corporis nostri uirtutis sue potestate subsistens; uel cum post pauca predicat, nostris eum carere uitiis, per uirtutem profecte ex se originis.

67. Neque hic silendum est Philippi ad Iohannem  responsum. Cum enim in illis Hilarii lib. II de Trin., Spiritus Sanctus . . . . . nature se humane nature se humane carnis immiscuit, hic blasphemiam cogitaret; prudenter epist. 5 respondit Abbas longe sapientior: Cum ergo dicitur uel uirgo de Spiritu concepisse, uel Christus carnis originem accepisse, non intelligitur quod diuina substantia in carnem transierit, uel conceptionis huius causa materialis exstiterit; sed aduentus eius in uirginem et mira operatio designatur, per quam uirgo generat, et Christus generatur. Recte quidem ille, si tamen in his, aduentus eius in uirginem, uerbi, et non Spiritus Sancti aduentum intellexit.

68. In enucleanda Spiritus sancti uoce forte iam longius oratio processit. Sed cum heterodoxus nostra etate celebratissimus, primos Ecclesie Patres in  multis errasse, ac nominatim Filium et Spiritum Sanctum solere confundere asseruerit; nostris obseruationibus nonnichil necessario adiiciendum est, ne quis iis confirmari putet tam imprudentem illius assertionem. Aliud certe est primos Patres ad enuntiandam secundam ac tertiam Trinitatis personam eo uocabulo indifferenter uti, quod temporis processu tertie proprium factum est: aliud, eos personales utriusque proprietates confundere. Decursis quidem aliquot seculis tertie persone proprium habitum est Spiritus sancti uocabulum, quod primis audierat toti Trinitati commune: at nusquam apud Patres reperire est confusas et non distinctas Filii et Spiritus Sancti personas; ut, uerbi gratia, illud Euangelii, in nomine Patris et Filii et Spiritus Sancti interpretantes, Filium et Spiritum  Sanctum confuderint, nec subsistendi ratione distinxerint. Quod autem hec Spiritus Sanctus superueniet in te, et alia huiusmodi, que nunc ad Spiritum Sanctum referuntur, retulerint ad Filium; citra errorem et absque ullo fidei periculo factum est. Iis enim uerbis aut persona que corpus a uerbo assumtum condidit, aut que illud assumsit significatur: si que condidit, integra erit fides ad quamlibet referantur; sin autem que assumpsit, ad Hilarii aliorumque Patrum interpretationem erit redeundum. Itaque absque ulla diuinarum personarum confusione dixit Hilarius, Dei Spiritum Dei uirtutem, Dei sapientiam, Dei Filium et unigenitum Deum, ad remissionem peccati condemnationemque peccati legis, hominem natum esse: cum uariis  illis cognominibus unicum Dei Filium intellexerit. Submoto igitur hoc scrupulo, qui Iohanni scandalo maximo fuerat, quid alios etiam mouerit, ut Hilarium sensisse dicerent, Christum ex Maria nichil accepisse, paucis expediamus.



III. Aliquot loci, in quibus Hilarius Christi carnem ex matre sumptam negare uisus est, explanantur.

69. Cum nulla esset de Christi ex carne uirginis generatione controuersia, non multum laborauit Hilarius, ut eam comprobaret. Immo cum hanc ultro concederent aduersarii, atque ex eius humilitate Christi diuinitatem extenuare et infirmare contenderent; hoc ei maxime enitendum erat, ut in Christo, preter humanam naturam, etiam diuinam esse demonstraret;  argumentumque dilueret, quod ex humili illius de Maria generatione conficiebatur. Quod ut prestet, ostendit Mariam uirginem nequaquam uirtute naturali, sed preter legem communem, Christum peperisse; sanctum uero Spiritum, hoc est ipsummet Dei Filium, in eam superuenientem, diuina uirtute sua corpus suum ex uirginis carne efformasse atque assumsisse.

70. Qui hec obseruauerit, illud libri X, n. 16, quod Iohannem tantopere commouit: Non enim  corpori Maria originem dedit, nullo negotio percipiet ita dictum, quod uidelicet Maria corpori Christi originem atque principium naturali sua uirtute non dederit: ut quia, inquit Leo laudata ad Flauianum epistola c. 2, conceptus  uirginis diuini fuerit operis, non de natura concipientis fuerit caro concepti. Nec cum Iohanne Hilarium secum pugnantem censebit, sed in conceptione Christi quid Dei, quid matris sit accurate distinguentem suspiciet, cum post allata uerba: Non enim Maria corpori originem dedit, continuo legerit, licet ad incrementa partumque corporis omne quod sexus sui est, prestiterit. Aut si hec pugnant, pugnet et illud Leonis mox memorato loco, ubi ipsam Hilarii sententiam aliis dumtaxat uerbis uidetur exprimere: Fecunditatem enim uirgini Spiritus sanctus dedit, ueritas autem corporis sumpta de corpore est; pugnet et quod Gregorius Naz. Or. 36, n. 93, scribit, Mariam esse Christi matrem iuxta legem et non iuxta legem generationis, uel quod epist. 1, ad Cledonium, defendit,  Christum scilicet in Maria diuino modo, quia absque uiri opera, et humano, quia procreationis lege, formatum esse; secum denique pugnet hec de mirabili eiusdem uirginis conceptione Tertulliani sententia, Peperit, et non peperit: peperit enim, que ex sua carne; et non peperit, que non ex uiri semine, sed ex uerbi uirtute. Certe cum in uirgine numquam conceptum fuisset Christi corpus, nisi superueniens in eam Spiritus fecunditatem ei prestitisset; non ipsa uirgo, sed Spiritus dicendus est corpori Christi originem prebuisse. Recte igitur dixit Hilarius num. 16: Non enim corpori Maria originem prebuit: nec minus uere num. 18 subiecit, Ipse enim corporis sui origo est.

71. Ut probet Scultetus, uideri Hilarium Christi ex  Maria carnem negasse, hunc unum ex lib. X, allegat locum, Hominis habitus est, origo non hominis: quem in toto libro frustra quesiuimus. uerba tamen modo explicata num. 16: Non enim Maria corpori originem dedit, eum indicare uoluisse suspicamur: quibus connexuerit hec num. 25: Non fuit habitus ille tamquam hominis, sed ut hominis . . . dum et habitus carnis in natiuitatis est ueritate. Ut igitur nichil noui affert, ita nichil noui hinc a nobis desideratur. Tantum notanda hominis in uerbis Patrum referendis fides, et quedam ad labefactandam eorum fidei famam propensio. Nam in solo numero 25 unde assuit uerba: Hominis habitus est, Hilarius Christum ob ueram ex homine natiuitatem uerum hominem esse ter diuersis modis repetit: et hoc ipsum in numero subsequenti non semel inculcat.  At uero natiuitatem eam ueram non esse, que propriam eius ex quo ortum habet, substantiam non acceperit, quanto studio ubique defendit?

72. Ab illo autem diuino Spiritu, cuius uirtute uirgo concepit, Hilarius, lib. X, n. 35, conceptionem Christi spiritalem cognominat: Dum et corpus illud corporis ueritas est, quod generatur ex uirgine; et extra corporis nostri infirmitatem est quod spiritalis conceptionis sumpsit exordium. Eamdem ob causam caro Christi a Tertulliano , spiritalis nuncupatur: et ipsismet conceptionis spiritalis uocabulis Leo papa, Serm. 5 de Nat. Dom. c. 5, utitur.

73. Idem Christi corpus celeste uocant alii propter celestem unionem, commixtis uidelicet ut naturis, ita etiam nominibus, atque ob arctissimam coniunctionem  inter se uicissim commeantibus, ut loquitur Gregorius Naz., Or. 51, n. 12, concinente Augustino , cuius uerba sic describit S. Leo epist. ad Flauian., c. 5: Propter hanc unitatem persone in utraque natura intelligendam, et Filius hominis legitur descendisse de celo, cum Filius Dei carnem de ea uirgine de qua est natus, assumpserit. At Hilarius denominationis huius rationem ex eo maxime explicat, quod sacrum illud corpus uerbi opus sit de celo descendentis. Caro illa, inquit, lib. X, n. 23, id est panis ille de celis est, et num. 18, ut per hoc, quod descendens de celis panis est, non ex humana conceptione , origo esse corporis existimaretur; dum celeste esse corpus ostenditur. Quanquam cum inter conditionem corporis, et  eius assumptionem nullum interuallum constituat, sed unum et idem esse innuat momentum quo Spiritus sanctus desuper ueniens uirginis interiora sanctificauit et quo nature se humane carnis admiscuit, et id quod alienum a se erat, ui sua ac potestate presumpsit , ipsius interpretatio non multum abest ab explicatione ceterorum: insuper et confirmat, quod communi fide receptum, Leo in eadem epistola Augustinum ex eodem loco rursum imitatus sic enuntiat: Natura nostra non sic assumptu est, ut prius creata, post assumeretur, sed ut ipsa assumptione crearetur.

74. Erasmum preterea mouit illud libro III, n. 19: Et certe non suscepit  quod edidit, sed caro carnem sine elementorum nostrorum pudore prouexit. Nullus  enim in toto libro tertius alius locus est, qui suspicioni ipsius faueat. At uero si obscura sunt postrema uerba, lucem preferunt prima. Si enim Maria aliunde non suscepit quod edidit, necesse est ut propriam ipsa substantiam subministrauerit. Quid est igitur elementorum nostrorum pudor, sine quo carnem Christi prouexit? Hoc ipsum, quod Gregorius Naz., Or. 35, n. 26, in communi hominum generatione dictu pudendum significat, cum ait: Haud magna esset hec generatio , si a te percipi posset; quippe qui nec tuam quidem noris, aut certe exigua quadam ex parte perceperis, quantumque te dicere pudeat. Nec aliud sibi uult apud Hilarium, carnem Christi sine elementorum nostrorum pudore prouectam esse, quam quod apud Leonem, Serm. 5 de Nat. Dom., c. 4, conceptui  spiritali nulla fuisse terreni seminis mixta contagia. Mentem ipse suam absque ulla ambiguitate aperit lib. XII de Trin., n. 50, ubi questione instituta cur Christum factum ex muliere Apostolus dixerit, acute respondet, eum non extra rationem factum de muliere locutum esse, quem natum sciebat, frequenterque dixisset ut et natiuitas ueritatem generationis ostenderet, et factura unius ex uno natiuitatem protestaretur; quia humane permixtionis conceptum facture nomen excluderet, cum factus esse ex uirgine disceretur, qui natus magis esse non ambigebatur. Qua, queso, ratione planius potuit Christi ex uirgine singularis conceptionis modus ita explicari, ut et ipsius ex uera matre uera natiuitas assereretur? Cui non perspicuum est, Hilarium, dum libro III elementorum nostrorum  pudorem a conceptione Christi remouet, non materne carnis substantiam, sed tantum humane permixtionis conceptum negare, et adstruere unius ex uno natiuitatem.

75. Igitur id ei omnino sunt elementa nostra, quod initia nostra: neque his uerbis tam rei concepte substantiam, quam modum quo concipitur explicat. Quod illustrat numerus 35, lib. uI de Trin. ubi ineffabilem eterne generationis modum non ad nostram nascendi rationem cogitandum esse sic admonemur: Non enim per consuetudinem humani partus Deus ex Deo nascitur, neque per elementa originis nostre ut homo ex homine propellitur. Hinc et id diluitur, quod Ioannes, ut ex epistola Hunaldi apud laudatum Philippum, pag. 97, apparet. ex lib. X de Trin., n. 35 obiiciebat:  Quia quamuis forma nostri corporis esset in Domino, non tamen in uitiose infirmitatis nostre esset corpore, qui non esset in origine, quod ex conceptu Spiritus sancti uirgo progenuit: quod licet sexus sui officio genuerit, tamen non terrene conceptionis genuit elementis. Genuit etenim ex se corpus; sed quod conceptum esset ex Spiritu; habens quidem in se sui corporis ueritatem, sed non habens nature infirmitatem: dum et corpus illud corporis ueritas est, quod generatur ex uirgine; et extra corporis nostri infirmitatem est, quod spiritalis conceptionis sumpsit exordium. Nemo forte non mirabitur imprudentiam, ne iniquitatem dicam, censorum Hilarii; qui ne unum quidem locum reprehendere ualuerunt, in quo non disertis uerbis assereret  aliud, quam quod eum opinari uoluerunt. Quid enim magis iniquum, ut altius dicta non repetamus, quam carpere quod postremo loco dicitur: Non terrene conceptionis genuit elementis; nec curare, aut non attendere que proxime precedunt; quod sexus sui officio genuerit, aut que statim subiunguntur: Genuit etenim ex se corpus? At eamdem iniquitatem longe antea passus est Cyrillus. Quippe epist. ad Ioannem pag. 106, tom. u queritur, se ab aduersariis insimulatum, quasi sanctum Christi corpus non ex sancta uirgine sumptum diceret: Cum, inquit, intelligere oportuisset, uniuersum fere certamen pro fide a nobis esse susceptum, quod sanctam uirginem Dei genitricem esse constanter affirmamus. At si sanctum corpus nostri omnium Saluatoris Christi non ex uirgine natum, sed  e celo allatum asserimus; quomodo illam Dei genitricem esse intelligemus?



§II.---DE NATURALI HOMINUM UNITATE CUM CHRISTO, EOQUE MEDIANTE CUM PATRE: UBI ET uERA HILARII DE EUCHARISTIAE SACRAMENTO FIDES A FALSIS SCULTETI INTERPRETATIONIBUS uINDICATUR.

76. Inter sententias Hilarii sibi suspectas Erasmus in prefatione sua recenset, quod cum alias, tum in libro de Trinitate octauo, magna contentione defendit, nos quoque cum Patre et Filio unum esse natura, non adoptione, neque consensu. Qua in censura dupliciter potissimum peccat, primo quod non attendens quid Hilarius natura unum definiat, de his uocabulis ex nostro usu diiudicet: deinde quod qua ratione cum  Patre, qua cum Filio nos natura unum senserit, non distinguat. Sed cum Hilarius nos cum Filio natura unum eo maxime probet, quod ipsammet carnis nostre naturam assumpserit; qui hec illius sententia Erasmo perspecta esse potuit, cui uisus est carnis nostre substantiam Christo denegare? Hinc nemo non uidet, quam cum superiore connexa sit hec disputatio. Quam autem sit necessaria, hinc probatur, quod qui ignorauerit Hilarii ea de re sententiam, toto lib. uIII de Trinit. aliisque passim locis plurimum laboret necesse est. Hunc autem laborem nonnullis leuare non illibenter suscipimus.

77. Primum igitur obseruare iuuerit Hilarium non una ratione nos cum Patre et Filio, sed proxime cum Filio, eoque tantum mediante cum Patre natura  unum dicere, quod ex sequentibus perspicuum fiet. Deinde cum ex hominum arbitrio pendeant nominum definitiones, qui unum natura definiat attendendum est. Hec autem uocabula latius apud eum quam apud nos patere hinc manifestum est, quod lib. uIII, n. 9, generatim dicat: Qui per rem eamdem unum sunt, natura unum sunt, non tantum uoluntate. Ex quo concludit num. 7, fideles, qui per fidem que una est unum sunt, non solo consensu unum esse. Si ergo, inquit, per fidem, id est, per fidei unius naturam unum omnes erant; quomodo non naturalem in his intelligis unitatem, qui per naturam unius fidei unum sunt? Rursum naturalem eorumdem unitatem num. 8 confirmat, quod his unum Christum indutis baptisma  sit unum. Quod unum sunt in tanta gentium, conditionum, sexuum diuersitate, numquid ex assensu uoluntatis est, aut ex sacramenti unitate; quia his et baptisma sit unum, et unum Christum induti omnes sunt? Sic num. 9, et rigantem et plantantem ex eo unum esse concludit, quia ipsi in uno baptismo renati, una unius regenerantis baptismi dispensatio sint; et paulo post, quia et ipsa res eadem effecti sunt, ut eiusdem rei et efficientie sint ministri; quasi diceret: Ideo unum sunt qui rigat et qui plantat, quia ad unum effectum, ad unum scilicet baptisma conferendum, unum instrumentum sunt. Demum num. 12 natura eos unum esse innuit, qui honore uno potiuntur, quia honor nature aut species sit aut dignitas. Sed in quo nos cum Christo natura unum uoluerit, propius  dispiciamus.

78. uir non minus ob acumen ingenii quam ob pietatem suspiciendus, nexum illum naturalem, quo nos Hilarius cum Christo deuinciri uult, intelligendum putat Spiritum Dei, qui Christianarum animarum uelut anima sit, uitam eis tribuens ac motum; ut fideles omnes a beato Petro unanimes non immerito sint appellati. Hinc quippe fit, ut quemadmodum singula cuiusque hominis membra cum anima ad conficiendum unum corpus, ita singuli fideles cum Spiritu Christi ad componendum unum Christi corpus, quod est Ecclesia, naturali nexu deuinciantur. Cui interpretationi fauet, quod proxime ex lib. uIII de Trin. relatum est, omnes in quantalibet diuersitate natura unum esse, quia unum Christum induti  omnes sunt. Neque alio sensu Gregorius Naz. Or. 26, n. 17, cum premisisset, alios in Ecclesia esse qui dominentur et presint, alios qui pareant ac regantur; subiicit, Fiunt tamen utrique unum in unum Christum ab eodem Spiritu constricti et compacti, . Quo spectat illud Augustini serm. 268, n. 2: Quod est spiritus noster, id est anima nostra, ad membra nostra, hoc Spiritus sanctus ad membra Christi, ad corpus Christi, quod est Ecclesia, et Serm. 267, n. 4: Hoc agit Spiritus sanctus in tota Ecclesia, quod agit anima in omnibus membris unius corporis.

79. Minus tamen ad Spiritum, quam ad corpus Christi rationem habet Hilarius, cum naturalem illam  hominum cum Christo unitatem considerat. Ac sicut triplex quodam modo Christi corpus est, naturale uidelicet, quod sumpsit ex uirgine; sacramentale, quod nobis in Eucaristia reliquit; et gloriosum, quod in celum reuexit: ita ex triplici illo capite nos cum Christo natura unum esse ostendit, dum et ille naturam nostram assumit in Incarnatione, et nos ueram illius carnem recipimus in sacramento Eucaristie, ac demum eamdem, quam a Patre accepit, gloriam nobis retribuit in corporum reparatione. De triplici illa unitate singillatim agendum.



I Unitas hominum cum Christo ob naturam illorum ab eo assumptam.

80. Philosophi ueteres, Tullio teste lib. I, Quest.  Acad., hominem esse censebant, quasi partem quamdam ciuitatis et uniuersi generis humani, eumque esse coniunctum cum hominibus humana quadam societate. Haud procul ab hac eorum sententia abest Hilarius: cum in Psal. LIu, n. 9, de Christi corporatione ait Uniuersitatis nostre caro est factus; et in Psal. LI, n. 16: Ut et Filius hominis esset Filius Dei, naturam in se uniuerse carnis assumpsit, per quam effectus uera uitis, genus in se uniuerse propaginis tenet; et num. 17: uerbum caro factum est, et habitauit in nobis, naturam scilicet in se totius humani generis assumens. Pluribus aliis locis idipsum significat; sed luculentum est illud cap. 4 in Matt. num. 12, ubi ciuitatem supra montem positam, carnem a Filio Dei assumptam interpretatur in hunc modum: Ciuitatem  carnem quam assumpserat nuncupat; quia ut ciuitas ex uarietate ac multitudine consistit habitantium; ita in eo, per naturam suscepti corporis, quedam uniuersi generis humani congregatio continetur. Atque ita et ille ex nostra in se congregatione fit ciuitas, et nos per consortium carnis sue sumus ciuitatis habitatio. Haud absimili ratione Gregorius Nyss. initio tom. II in I Cor. Xu, 8, de Christo loquitur: Corpus eius omnis est natura humana, cui est admixtus. Ita et Cyprianus in Dominic. Orat. de eodem Domino nostro dicit: Ipse in uno omnes portauit: secum, inquit Augustinus in Ps. LXXXu. n. 1, Nos faciens unum hominem, caput et corpus. Quibus plane consentit Athanasius, Or. 4 cont. Ar., ubi hec Christi uerba: Ut omnes unum sint, sicut tu, Pater, in me et ego in te, sic interpretatur: Uti tanquam  omnes a me gestati, omnes unum sint corpus, et unus spiritus, et in uirum perfectum occurrant. Quid aliud sibi uult quod ait Cyrillus Alexand. Dial. 1, p. 407: Nos quotquot homines sumus, naturali uinculo in identitatem esse constrictos. Leonem quoque, Ambrosium ac uulgatum Titum Bostrensem eadem loquendi ratione usos esse ostendemus lib. II de Trin., p. 800, n. g.

81. Ob has locutiones uideri possent sancti illi Patres existimasse, non singularem, sed uniuersam generis humani naturam a Christo fuisse assumptam. Hoc tamen potius senserint, eum nature unius ac singularis susceptione uniuersam in ea tenuisse. Non obscura est ea de re Hilarii sententia, cum lib. II de Trin. n. 25, ait: Nos eguimus ut Deo caro fieret, id  est, assumptione, carnis unius interna uniuerse carnis incoleret. Neque uero hoc uni Christo priuilegium tribuit, ut in eo omnes existant. Idipsum et de Adam et de Abraham affirmat: de Adam quidem cap. 8 in Matth. n. 5: In Adam uno peccata uniuersis gentibus remittuntur; de Abraham uero cap. 18, n. 6: In uno enim Abraham omnes sumus, et per nos, qui unum omnes sumus, celestis glorie numerus explendus est. Ex quo perspicuum est, eos omnes, qui nature humane consortes sunt, Hilarii aliorumque Patrum sententia, naturali unitate esse coniunctos. Et uniuntur, quidem in illa massa, ex qua omnes omnino originem habent, et ex qua Christus ipse carnis sue substantiam sumere non recusauit.

 82. Non aliud sibi uult Presul noster, cum l. uIII, ad hereticos, qui nullam nobis cum Christo nisi consensus unitatem recipiebant, sermonem sic conuertit n. 13: Interrogo utrumne per nature ueritatem hodie Christus in nobis sit: ac deinde prosequitur, Si enim uere uerbum caro factum est . . . quomodo non naturaliter manere in nobis credendus est, qui et naturam carnis nostre iam inseparabilem sibi homo natus assumpsit? Iuxta hec Ambrosius lib. Iu de Fide, c. 10: Sicut unitatem fateor esse uite celestis in Patre et Filio per diuine unitatem substantie: ita uel diuine nature, uel Dominice Incarnationis excepto priuilegio, societatem nobiscum uite spiritalis in Filio esse profiteor per humane unitatem nature: Qualis enim celestis, tales et celestes. Denique sicut in illo sedemus ad  dexteram patris, non quia cum ipso sedemus, sed quia sedemus in Christi corpore; sicut, inquam, sedemus, in Christo per corporis unitatem, ita et in Christo uiuimus per corporis unitatem. uide eiusdem epistolam 76 ad Ireneum, n. 8.

83. Ob naturalem illam humani generis cum carne a Christo assumpta unitatem Hilarius in Psal. LI, num. 16 et 17 docet, toti humane nature factum esse ius ad regnum Dei; a quo nemo cadat, nisi aut per infidelitatem aut per sterilitatem a Christo, in quo iam uelut insitus est, eradicetur, non prohibitus unquam inesse, quia per nature assumptionem incola sit receptus, sed ob infidelitatis crimen nature consortio indignus existens. Sic et in Psal. CXLIII, n. 18, salutem carnis sue in contemplatione resurrectionis  Christi gentes iam intueri scribit. In eo enim, inquit in Psal. CXXIu, num. 4, sumus, resurrectionem nostram resurrectione nostri in eo corporis speculantes. Ex quibus confirmatur, quod superiori disputatione satis superque demonstratum putamus, quam non negarit Hilarius Christum ex Marie substantia carnem assumpsisse cum homines Christo natura unitos ideo affirmarit, quod eam ipsam susceperit carnis naturam atque substantiam qua constamus. Cum autem naturalis huius unitatis gloriam nulli homini neget; patet quod diximus minus eum ad spiritum Christi, quo soli fideles ac boni cum Deo uniuntur, quam ad corpus illius respexisse.



II. Hominum cum Christo unitas ob carnem illius in Eucaristia perceptam.

 84. Alter eiusdem unitatis explicande modus petitur ex communione carnis Christi, quam in Eucaristie sacramento percipimus. Neque hoc alterum argumentum a priore separat Hilarius; sed utroque in unum composito, nostram cum Christo naturalem unitatem sic declarat : Si enim uere uerbum caro factum est, et nos uere uerbum carnem cibo Dominico sumimus, quo modo non naturaliter manere in nobis existimandus est qui et naturam carnis nostre iam inseparabilem sibi homo natus assumpsit, et naturam carnis sue ad naturam eternitatis, sub sacramento communicande carnis, admiscuit?

85. Mirum quantum se torqueat Scultetus in analysi huius loci, ut propositi argumenti uim elidat. Nam  que de communicatione carnis Christi in Eucaristie sacramento perspicua sunt, dum detorquere conatur ad glorie ipsius consortium, ita intricatus est illius sermo, ut uel ex perplexa illa dicendi ratione appareat interpretationis falsitas: sic enim uerba allata explicat: Natura humana in Christo diuinitati iuncta est hac ratione summe mystica, ut ipsa Christi caro nobis quoque communicetur, id est, ut natura unum simus cum illa, participes immortalitatis et glorie resurrectionis qua illa fruitur. Hoc sibi uolunt uerba Hilarii: cum ait: Naturam carnis ad naturam eternitatis admiscuit; addit, sub sacramento nobis communicate carnis, ubi non de symbolo cene loquitur; aliter enim uocabulo sacramenti utitur Hilarius: sed docet humilitate Filii Dei assumentis carnem nostram commendari  nobis sacramentum, id est, arcanum illud, quod et naturam suam nobis communicarit, ut immortales etiam nos efficiamur.

86. Plura aduersus tortuosam hanc, infidelem et ineptam interpretationem retorquere in promptu est. Ac primo quidem nullum in exposito loco de Filii humilitate uerbum reperit. Deinde uerbum communicate loco communicande substituit contra fidem omnium codicum siue scriptorum, siue excussorum. Sed et qua fronte negat Hilarium de Eucaristia locutum esse, quia ille sacramenti uoce, non id quod uulgo solet, sed arcanum quid significet? Nonne initio lib. II baptismus sacramentum salutis humane appellatur? An in hoc ipso lib. uIII sacramenti uox aliud sonat quam apud nos, ubi ait: Quod unum sunt in tanta  gentium, sexum diuersitate, numquid ex assensu uoluntatis est, aut ex sacramenti unitate, quia his et baptisma sit unum? Quid uero secundum Scultetum, sibi uolet illud n. 15 Christum, cum ipsius sanguinem bibimus et manducauimus carnem, in nobis per sacramentorum inesse mysterium, nisi Christum in nobis inesse per mysteriorum mysterium? Ac ne plura huc congeramus, consulat Scultetus Tract. Psal. CXXXI, n. 23, audiatque ibi celestem Ierusalem definiri concordem fidelium cetum, et sanctificatas sacramentis Ecclesie animas.

87. Preterea ludit et illudit Scultetus in uerbo eternitatis. Nam cum eternitatem natura diuina sola proprio sibi iure uindicet, uti cap. 23 in Matth. n. 5, docetur, hanc ab Hilario eternam uel eternitatem simpliciter  appellari aut non aduertit, aut dissimulauit. Certe cum aduersus hereticos, qui mestitudinem in Deum propter se cadere posse asserebant, cap. 31 in Matth. n. 2, ait: Ac si eternitas naturam fragilitatis acceperit, et postea, ac si eternitas demutata in metum, etc., an aliud sonat eternitas, quam quod diuinitas? Quis etiam neget, his Fragmenti II, n. 32, uerbis: Idcirco immutabilis et inconuertibilis filius Dei, ut in assumptione hominis corruptioni potius gloriam intulerit, quam labem eternitati; diuinitatem eternitatis uocabulo enuntiatam esse? nichil enim his fere aliud significatur, quam quod illis lib. 9. de Trin. num. 4: Contumelie sue uoluntas, nostra prouectio est, dum nec amittit ille quod Deus est, et homini acquirit ut  Deus sit, uerbo scilicet assumptione carnis nostre nichil periisse, nobis autem plurimum glorie accessisse. Quod illustrant hec antiqui auctoris uerba lib. de fide orthodoxa apud Ambrosium in Append. tom. II, c. 8: Cum hominem induere dignatus est, non labem eternitati intulit, ut Spiritum in carnem mutaret, etc. Cum igitur Hilarius diuinam naturam uerbo eternitatis significare soleat; dum loco laudato, lib. uIII, ait: Naturam carnis sue ad naturam eternitatis admiscuit, simplex ac germanus sensus est: Non nudam et a uerbo absolutam carnis sue naturam sub sacramento Eucaristie reliquit, sed diuinitati sue admixtam atque coniunctam, ut communicando carnem, diuinitatis sue consortes nos efficeret.

88. His uerbis ita intellectis, plana est Hilarii demonstratio.  Si enim uere nobis prestatur natura carnis Christi, substantialiter unita uerbo, quod cum Patre natura unum est, sequitur ut nos cum Christo, eoque mediante cum Patre naturaliter unum simus: quod probandum susceperat. Unde due ille superius allate propositiones: Si uere nos uerbum carnem cibo dominico sumimus; et: Si naturam carnis sue ad naturam eternitatis sub sacramento communicande carnis admiscuit, hoc tantum differunt, quod prima sacramenti Eucaristici naturam simul et perceptionem sonet, altera uero naturam duntaxat et institutionem. Intellectum eumdem confirmat quod conclusionis in modum subiicit: Si uere igitur carnem corporis nostri Christus assumpsit, et uere homo ille, qui ex Maria natus fuit, Christus  est, nosque  uere sub mysterio carnem corporis sui sumimus : quomodo uoluntatis unitas asseritur; cum naturalis per sacramentum proprietas, perfecte sacramentum sit unitatis? Quid enim hoc sibi uult, nisi quod cum illius, qui uere Deus est, ueram carnem sumimus, habemus unde cum Patre copulemur: quia per ueram Christi carnem nobis impertitam in eo sumus, qui per naturam diuinitatis in Deo Patre sit. Sicque naturalis per sacramentum proprietas perfecte sacramentum est unitatis: hoc est, propria carnis Christi natura, per sacramentum Eucaristie nobis prestita, uinculum est perfecte inter nos, Christum ac Patrem unitatis.

89. Frustra igitur tergiuersatus est Scultetus: frustra  eum sermonem, in quo se Hilarius de nostra cum Deo per Eucaristiam communione loqui, tot tamque diuersis modis declarat, non de symbolo cene, sed de quodam glorie consortio dictum esse contendit. Neque uero in coacta illa interpretatione constare ipse sibi potuit. Ubi enim locum attigit proxime allatum, nosque uere sub mysterio carnem corporis sui sumimus; concedit tandem etiam superiorem, uere nos uerbum carnem cibo dominico sumimus. dictum esse de sacramento cene. In hoc enim altero se habere putat unde fucum ac fumum faciat, quia in eo adiectum reperit sub mysterio. Quasi uero nudam et crudam Christi carnem, et non sub mysticis speciebus uelatam in hoc sacramento nos accipere Ecclesia  unquam docuerit aut crediderit. Sed si placet in uno loco sub mysterio; placeat in utroque uere carnem sumimus: placeat in primo uere uerbum carnem sumimus, hoc est eam ipsam carnem, quam uerbum ex Maria iam sibi inseparabilem assumpsit. Certe qui totum Hilarii locum expendet, illum credidisse non inficias ierit, nos in Eucaristie perceptione Christi carnem tam uere sumere quam uere in temporaria generatione sua assumpsit ille nostram, et quam uere in eterna accepit substantiam Patris.

90. Immo cum hoc postremum, de quo litigabant Ariani, persuadere conetur ex ea ratione, qua carnem Christi in hoc sacramento accipimus, apud illos in confesso fuerit necesse est, nos in Eucaristia percipienda ueram carnis Christi naturam percipere.  Quippe ex euangelicis hisce uerbis, sicut misit me uiuens Pater, et ego uiuo per Patrem; et qui manducauerit carnem meam et ipse uiuet per me, concludit, uiuit ergo per Patrem; et quo modo per Patrem uiuit, eodem modo nos per carnem eius uiuimus. Postea instat: Si ergo nos naturaliter secundum carnem per eum uiuimus, id est naturam carnis sue adepti; quomodo non naturaliter secundum Spiritum  in se Patrem habeat, cum uiuat ipse per Patrem. Tum prosequitur: Per Patrem autem uiuit, dum natiuitas non alienam ei intulit diuersamque naturam, etc. Quod ex instituta comparatione nequaquam conficeretur, si carnis Christi solam figuram, uel etiam diuersam et alienam substantiam acciperemus. Sed de nostro cur hic quidquam adiiciamus;  cum quid Hilarius intelligat, naturaliter secundum carnem per eum uiuimus, continuo interpretetur, id est, naturam carnis sue adepti? An ullus hic figure intelligende locus? Que porro figure carnis cum carnis natura consensio?

91. At si cui necdum satis probata perspectaque fuerit Hilarii sententia, expendat et illud eiusdem loci, hec ergo uite nostre causa est, quod in nobis carnalibus manentem per carnem Christum habemus: uicturis nobis per eum ea conditione, qua uiuit ille per Patrem. Que est enim ea conditio, qua Filius per Patrem uiuat? Nulla profecto alia, nisi quod ueram et non figuratam accipiat ipsius substantiam. Aut igitur uera Christi caro in Eucaristie sacramento accepta nobis per eum uiuendi causa futura est, aut  non uicturi sumus ea conditione, qua uiuit ille per Patrem. Deinde spiritalem dumtaxat manducationem quis hic cogitet, ubi in nobis carnalibus manentem per carnem Christum habemus? Quid est per carnem, nisi non modo secundum spiritum, sed et secundum ipsammet carnis substantiam, seu non spiritaliter tantum, sed et carnaliter? Neque uero hoc ipsum uocabulum pretermisit. Nam hereticos, qui nullam nobis cum Patre et Filio naturalem unitatem concedebant, cum sugillasset his uerbis, quasi nulla per sacramentum carnis et sanguinis naturalis communionis proprietas indulgeretur, confirmat subinde, ueram ac naturalem unitatem permanentem in nobis carnaliter Filium in hoc sacramento indulgeri.

 92. Hanc autem carnalem, ut ita dicam, Christi presentiam non in nobis tantum, seu non in solo usu ponit Hilarius: si quidem absolute et ante omnem usum carnis et sanguinis ueritatem sic asserit; de ueritate carnis et sanguinis non relictus est ambigendi locus; nunc enim et Domini professione, et fide nostra uere caro est, et uere sanguis: ac deinde sacramenti huius usum et effectum declarat his uerbis, et hec hausta atque accepta id efficiunt, ut et nos in Christo, et Christus in nobis sit. Preterea non esse ambigendum dicit de ueritate carnis et sanguinis, postquam Christus professione sua hoc testatum fecit: atqui ante usum Christus professus est: Hoc est corpus meum, hic est sanguis meus. Quid? cum superius me norat a Christo naturam carnis sue ad naturam diuinitatis,  sub sacramento communicande carnis admixtam; nonne satis indicat et carnis et diuinitatis, etiam ante quam communicatur caro, et dum adhuc est communicanda, adesse presentiam? Legit quidem ibi Scultetus sub sacramento communicate carnis, sed mala fide, uti iam monuimus. Denique hoc ipsum confirmari potest ex uerbis lib. in Constant. n. 11, ubi deplorans Hilarius que ab impiis Constantii satellitibus Tolose gesta fuerant, ait: Diacones plumbo elisi, et in ipsum, ut sanctissimi mecum intelligunt in ipsum Christum manus misse. Ut enim his uerbis, in ipsum Christum, Eucaristiam intelligamus, facit intercedens admonitiuncula, ut sanctissimi mecum intelligunt: que quidem hic perinde est, atque alii Patribus, quoties de hoc sacramento ad cautelam  paulo obscurius loquuntur, usitata formula norunt fideles Eucaristia igitur ipse est Christus: Christus autem ita, ut impiorum manus in eum potuerint mitti, ac misse re ipsa fuerint. Porro non misse fuerunt in Sacramenti usu: relinquitur itaque ut etiam ante usum Christus in illo fuerit.

93. uidit quidem Hilarius, huic nostre de ueritate carnis Christi in Eucaristia fidei sensus humanamque sapientiam repugnare. uerum iis quantumuis obstrepentibus sapienter occurrit ac silentium prorsus indicit his uerbis: Non est humano aut seculi sensu in Dei rebus loquendum: neque per uiolentam atque imprudentem predicationem, celestium dictorum sanitati extorquenda peruersitas est. Que scripta sunt legamus, etc. Legimus autem Christum nobis corpus  suum tradidisse. Non est igitur audiendum quidquid reclamet infirma hominum ratio. Nunc enim ipsius Domini professione et fide nostra uere caro est, et uere sanguis est. At quomodo unum et idem corpus potest esse simul in tot tamque dissitis locis? respondet tibi Hilarius: Quod Christus affirmauit, anne hoc ueritas non est? Contingat plane his uerum non esse, qui Christum Iesum uerum esse Deum denegant, hoc est qui Christum negant esse omnipotentem, aut prestare posse, quod prestare se dicit. Hoc tutum est ipsius in rebus creditu difficilibus confugium. Quamuis non assequatur quomodo filius ex Patris substantia genitus sit, qui ianuis clausis ad discipulos ingressus sit Christus, aut qua ratione ueram nobis carnem  suam sub mysticis speciebus porrigat nunquam tamen uel minimum de dictis Domini dubitat quem certo scit plura posse, quam ualeat humana ratio comprehendere. Huius fidei sue exemplum denuo prebet, cum alium a duobus precedentibus explicat nostre unitatis modum: qui nunc paucis est perstringendus. Ante tamen non uidetur silendum, etiam Cyrillum Alexandr., dial. 1, p. 407, exemplo Eucaristie uti; ut eos refellat qui non aliam inter nos putant nisi uoluntatis consensionem. Concorporei enim, inquit, facti sumus in Christo, una carne pasti, et uno Spiritu obsignati: et cum Christus sit indiuisibilis , unum omnes sumus in ipso. Ideoque ad Patrem dicebat, ut unum sint, sicut et nos unum sumus. uide enim ut in Christo et sancto  Spiritu omnes unum sumus tum secundum corpus, tum secundum spiritum.



III. Unitas Christi et hominum. Qui Christus nos cum Patre unum esse efficiat.

94. Tertius unitatis modus, quem Hilarius primum tractat, futuram spectat uitam. Quam enim unitatem suis precatur Christus his uerbis, Ut sint unum, sicut nos unum sumus, intelligendam putat ex his subsequentibus, Et ego honorem, quem dedisti mihi, do eis: ut tum futuri sint unum, cum glorie illius, quam a Patre accepit, participes efficientur. Omnes, inquit lib. uIII, n. 12, qui credituri in eum sunt, unum cum Patre et Filio erunt. Et quomodo erunt, mox docemur: Et ego honorem, quem dedisti mihi, dedi eis. Et nunc interrogo, utrum id ipsum sit honor, quod uoluntas;  cum uoluntas motus mentis sit, at uero honor nature aut species aut dignitas. Ex quo postea concludit: Iam igitur unum sunt omnes  in honore: quia non alius quam qui  acceptus est, honor datus est ; neque ob aliud datus est, quam ut unum omnes essent. Unde fit ut credentes omnes honor Filii ad unitatem Paterni honoris assumat. Quamuis autem de hac unitate sibi a Christo promissa certum se dicat per fidem; ipsius tamen rationem nondum se probe scire fatetur ibidem subiiciens, Fidem teneo, atque causam unitatis accipio: sed nondum apprehendo rationem, quomodo datus honor unum omnes esse perficiat.

95. Triplicem illum unitatis modum paucis complectitur num. 16, ubi et causam exponit, ob quam  ea de re disputarit. Hec autem idcirco a nobis commemorata sunt: quia uoluntatis tantum inter Patrem et Filium unitatem mentientes, unitatis nostre ad Deum utebantur exemplo  tanquam nobis ad Filium, et per Filium ad Patrem, obsequio tantum ac uoluntate religionis unitis, nulla per sacramentum carnis et sanguinis naturalis communionis proprietas indulgeretur; cum et per honorem nobis datum Filii , et permanentem in nobis carnaliter Filium , et in eo nobis corporaliter et inseparabiliter unitis , mysterium uere ac naturalis unitatis  sit predicandum. Hac nostra cum Christo nature unitate ita explicata, non erat unde Erasmo oboriretur ulla errati suspicio.

96. Sed neque magis suspectum est, quod nos etiam cum Patre natura unum asserit. Non enim hoc probat, nisi Christo intercedente ac fungente mediatoris officio. Nam cum carnis Christi et nostre sit una substantia, uerbi autem carnem nostram habentis et Patris una natura, fit ut coniuncti naturaliter cum Christo, cum Patre pariter coniungamur, cum quo ille naturaliter coniunctus est. Ita enim, inquit num. 13, omnes unum sumus, quia et in Christo Pater, et Christus in nobis. Luculentius autem num. 15, sententiam suam sic explicat: Si uoluntatis tantum unitatem intelligi uellet, cur gradum quemdam atque ordinem  consummande unitatis exposuit  nisi ut cum ille in Patre per naturam diuinitatis esset; nos contra in eo per corporalem eius natiuitatem, et ille rursum in nobis per sacramentorum inesse mysterium crederetur: ac sic perfecta per Mediatorem unitas doceretur, cum nobis in se manentibus ipse maneret in Patre, et in Patre manens maneret in nobis; et ita ad unitatem Patris proficeremus, cum qui in eo naturaliter secundum natiuitatem inest, nos quoque in eo naturaliter inessemus, ipso in nobis naturaliter permanente?

97. In hac hominum cum Deo unitate commendanda cum Hilario consentiunt et alii Patres, Gregorius Nyss. de uerbis I Cor. Xu, 8, tom. II, ubi dicit: Ex omni autem humana natura, cui admixta fuit diuinitas, ueluti primitie conspersionis is qui in Christo est  homo constitit, per quem diuinitati uniuersa adnata et admixta sunt: tum mediatoris officium ea ratione a Christo impleri docet, quod omnes sibi uniuerit. Preclara sunt hec Paulini Nolani epist. alias 33 uerba: Per Christum Deo iuncti et insiti sumus, ut Dei arrhabonem teneamus in terra nostra Spiritum sanctum quem dedit nobis, et nostri pignus habeamus in Deo carnem Christi: quia interuallum istud immensum, quo a diuinis mortalia disparantur, medio et inter utraque communi interuentu suo, uelut quodam ut sic dixerim ponte, continuat; ut cuius tramite terrena celestibus conferantur. Querit Cyrillus Alexandrinus, dial. de Trinit., An eam solam ob causam unigenitus mediator esse censebitur, quod peccatum, quod nos a Dei caritate et consortio arcebat, procul repulit; respondetque,  aliam preterea ei rationem arcanam et mysticam ad meditationis nomen et rem suppetere. Quod mysterium sic postea exponit: Mediator igitur hoc pacto etiam censetur esse, ea, que natura multum dissita et immenso disiunguntur interuallo, deitatem nimirum et humanitatem, coniuncta et unita ostendens in seipso, et nos per seipsum Deo et Patri coniungens. Eiusdem enim est cum Deo nature; quia ex ipso est et in ipso: et eiusdem quoque nobiscum est nature; nam ex nobis etiam est et in nobis.



§ III.---AN HILARIUS CHRISTUM ESURIENDI, TIMENDI, DOLENDI, ALIISQUE HUMANIS AFFECTIBUS OBNOXIUM NEGARIT.

98. Quid Hilarius de Christi passione senserit, celebris  adeo in dies euadit controuersia, ut hanc nobis illibatam preterire nullo pacto liceat. In hac porro causa nec illi defuere olim, neque etiamnum desunt et accusatores, et patroni: quorum alii eum affirmant sensisse Christum omnino tristitie, metus, doloris, aliarumque huiusmodi affectionum expertem, alii negant.



I. Precipui Hilarii in hac causa reprehensores, ac defensores.

99. Primus inter ueteres Claudianus Mamertus lib. II de statu anime, c. 9, in Hilarii scriptis duo ut ueris aduersa animaduertit: unum, quod nichil incorporeum creatum dixit: aliud, quod nichil doloris Christum in passione sensisse  additque: Cuius si uera passio non fuit, redemptio quoque nostra uera  esse non potuit. Reprehensionis huius prime parti suus infra erit locus: postremam expendere nunc sufficiat.

100. Multis post seculis Berengarius, ueritus haud dubie ne suum ipsius de Eucaristia commentum Hilariane auctoritatis pondere opprimeretur, eam ut declinaret, tanti uiri famam labefactare conatus est, ac nequiter, Lanfranco teste epist. 50 diuulgare, quod in tractatu fidei peruersa senserit, et in libro de diuina Trinitate improbabiles sententias de Domino Iesu Christo protulerit. Non ita multo post idem ille Iohannes, qui Hilarium de conceptione Christi male sensisse pertinaciter uoluit, epistolis iisdem non minus prefracte contendit, ipsius de passione Christi opinionem a recta fide abhorrere. Ea quoque in re Baronius ad annum 563, n. 4, minus circumspecte, quam  solet, de Hilario loquitur, cum scribit eum ab Aphthardocitis instauratum esse errorem qui in Hilario iam damnatus fuerat; ac preter Claudiani Mamerti iudicium, nullam affert damnationis huius auctoritatem. Neque illi in hac causa parcunt Erasmus atque Scultetus. Plures alii etsi non aperte sanctum Presulem damnant, eum tamen aut frigide defendunt, aut in eorum propendent sententiam, qui illum errasse opinantur. Mediam nonnulli sententiam ineunt qui cum confiteantur eum libris de Trinitate praua et a recta fide aliena docuisse, hoc erratum posterioribus scriptis ab ipso castigatum ac retractatum esse existimant.

101. Non minus celebres fuere, qui uenerandi doctoris fidem aduersus reprehensores uindicarunt.  Ac primo quidem uni Claudiano Mamerto opponere licet quotquot Ecclesie patres Hilarium laudarunt. Hoc iam eleganter prestitit Lanfrancus epist. 50, ubi Berengarii censuram eo maxime argumento repellit, quod quisquis Hilario alicuius hereseos notam imponit, multos orthodoxos principes, qui magnis eum laudibus extulerunt, eiusdem erroris macula inuoluit. Ut enim postea subiicit, Gelasius Papa in decretis suis libros eius inter catholicas scripturas enumerat . . . eius auctoritas in sacris canonibus  decentissime memoratur, recipitur, et laudatur: sanctus Augustinus in libro uI de Trinitate, cap. 10, excellenti eum laude extollit . . . B. Hieronymus  quantis eum omnesque libros eius in quibusdam suis preconiis effert, epistolari breuitate comprehendi non potest: ceteri sacre religionis doctores, quicumque de eo aliquid locuti sunt, ab horum sententia in hac parte non dissenserunt. Tum iis qui in lectione sanctorum Patrum sententias difficiles offensuri essent, egregiam hanc regulam proponit: Tutius igitur est lectori in difficillimis sanctorum Patrum sententiis quas ingenii sui imbecillitas capere non potest, interrogato quod nescit, dicere se nescire, quam pertinaci arrogantia, et arroganti pertinacia, non sine sua et aliorum pernicie fidei contraria definire; presertim si talis persona sit, que uel scientia litterarum, uel probitate morum, uel potius utraque parte, auctoritatis pondus pre se genere uideatur.

 102. Similem superius a Philippo abbate audiuimus: quam ipse secutus non eam esse Hilarii doctrinam, quam illi affingebat prepositus Iohannes, tribus epistolis constanter propugnauit. Sed cum prepositus pertinaciter repugnaret, mote litis arbiter quesitus est Hunaldus: qui quidem utrumque ita conatus est conciliare, ut Hilarii fidem suspectam haberi nullo pacto permiserit. Hec Hunaldi sententia cum tribus Ioannis epistolis exstat ad calcem epistolarum Philippi abbatis.

103. Non longe postea sancti Thomas III p., q. 15, a. 5 et 6, ac Bonauentura 3 Sent. dist. 16, Magistrum imitati, pariter operam nauarunt, ut catholici presulis dicta catholice intelligerentur; diluerunt obiecta, et que nonnullam erroris speciem pre se ferre uidebantur,  sane fidei reddiderunt. Prolixitatis uitande gratia referre supersedemus, que in hac causa eruditi illi uiri Lanfrancus, Philippus Lombardus, Thomas, Bonauentura aliique plurimi aduersariis responderint, ut ex ipsis Hilarii dictis genuinos illius sensus exploremus. Quod sane nec paucis expediri poterit: quamuis preconcepta multorum opinio euerti aut saltem debilitari ualeat, ubi eis demonstratum fuerit quod sequenti propositione aggredimur.



II. Quam multa Hilarius docuerit obiecto sibi errori aduersa.

104. Hoc in eum querelarum caput est, quod timorem, tristitiam aliasque eiusmodi affectiones, ac presertim dolorem in Christum nequaquam cecidisse  existimarit. Quid autem errori huic tam aduersum tamque contrarium, quam ut omnes nostre affectiones atque infirmitates a Christo suscepte predicentur? Atqui in Psal. LIII, n. 4, docet Christum ita orationem temperasse, ut qui omnia secundum hominem passus est, omnia secundum hominem et loquatur; et quorum infirmitates portauit, eorum ad Deum deprecetur eloquio. Quid est omnia secundum hominem passus est, nisi omnia que homines pati solent? Sepe enim apud eum particule secundum ea uis est, ut idem sonet quod more; nec dubium sit, quin hic secundum hominem perinde accipiendum sit, ac more ceterorum hominum. Dictus ipse suum num. 7, sic enucleatius exponit: Ut absolutissimum nobis humane  humilitatis esset exemplum, omnia que hominum sunt et orauit, et passus est. Et ex communi nostra infirmitate salutem sibi est deprecatus a Patre; ut natiuitatem  nostram cum ipsis infirmitatis nostre iniisse intelligeretur officiis. Hinc illud est, quod esuriuit, sitiuit, dormiuit, lassatus fuit, impiorum cetus fugit, mestus fuit, et fleuit, et passus, et mortuus est. An hec omnia, que sine aliquo doloris sensu aut anime cruciatu nemo experitur, Christum aliter expertum esse intellexit? Falso igitur asseruerit, omnia que hominum sunt passum eum esse. Deinde si famem, sitim, lassitudinem, fletum solius carnis dixeris, non anime esse passionem, num etiam mestitiam? At uero hanc num. 8, non in carne, sed in anima Christi positam se intelligere declarat his uerbis, Potentes animam  eius exquirunt, que frequenter in Euangeliis tristis et mesta est.

105. Neque quisquam inficias ierit, anxietatem anime esse propriam affectionem. Ab Hilario tamen in Psal. CXXXIX, num. 2, Christus predicatur ex infirmitate corporis anxius: et hoc quidem, uti declarat in Psal. CXLI, num. 1 non ob naturalem  quasi passionis metum, sed affectum hominis quem gerebat ostendens . . . ut ipse non simulatus, sed uerus homo posset intelligi. Ex quo id etiam conficitur, uerum et non simulatum fuisse illum Christi metum, quem, ut uerus et non simulatus homo posset intelligi, susceperit. Cur autem naturalis negetur, dicetur infra copiose. Eumdem humane mentis affectum de Christo planius affirmat in Psal. CXXXIX, num. 11, ubi cum  quesisset, unde unius eiusdemque Christi oratio sit cum trepidatione simul et securitate; reponit, Hoc autem ab eo dici ex ratione poterit, qui gerens hominis Deique naturam, habeat et ex hominis infirmitate trepidationis affectum, et ex conscientia diuinitatis fiduciam securitatis. His accedit illud Tract. Psal. LIu, n. 6: Et hec quidem in eum omnia, que nostre necessitatis sunt, irruerunt; sed ab eo nature sue uirtute suscepta sunt, dum mortem nostram potens non mori, etiam timorem in se mortis ingruentem non renuit. Multa hic locus continet notatu digna. Primo enim hec dixit Hilarius ad enarranda psalmi uerba: Cor meum conturbatum est in me, et formido mortis cecidit super me, timor et tremor uenit super me, que de Christo interpretari non dubitat. Deinde quasi non satis sit cordis  turbationem, timorem ac tremorem Christo attribuisse; etiam generatim de eo pronuntiat, Pati omnia in se ipso constituit; et mox, Omnibus que infirma sunt, perfunctus; et continuo, Uniuersa que mortis nostre sunt ac timoris pertulit. Tum attingit causam cur omnia passus sit, quod nimirum non propter se hec pertulerit, sed ut humane salutis sacramenta perficeret. Post rationem, qua sit passus, sic explicat, 1o ut cum difficillimum hominis infirmitatis sit, intra seipsum perturbationes mentis commotionesque cohibere, ut non erumpant, Christus eas intra se cohibuerit, ac proinde dominus earum fuerit; 2o ut quia diuinitatis sue non est abolita natura, omnibus que infirma sunt salua maiestatis sue dignitate perfunctis sit; ex quo sequitur  postremo, ut uniuersa que in assumpta carne pertulit in Dei assumentis personam inciderent potius, quam inessent in propria illius natura. In quibus summatim habetur prope tota Hilarii de passione Christi doctrina, a catholica fide nichil dissonans.

106. Forte adhuc de dolore Christi, unde maior est controuersia, perspicuam exspectas sententiam. Habes in Psal. LXuIII, n. 23, et perspicuam et disertam: Percussus ergo est Dominus peccata nostra suscipiens et pro nobis dolens; et paulo post: Hunc igitur ita a Deo percussum persecuti sunt, super dolorem uulnerum, dolorem persecutionis huius addentes. Pro nobis enim secundum prophetam dolet. Rursum altera non minus euidens occurret num. 25, ubi Hilarius primum asserit, uerbi assumentis naturam forme seruilis  assumptione abolitam non esse; adeo ut quod assumptum est, non proprietas interior sit, sed exterior accessio. Tum hoc dictum suum confirmat ex uerbis psalmi: Pauper et dolens sum ego. et salus uultis tui, Deus, suscepit me: que quidem sic enarrat, Pauper est, qui secundum Apostolum, cum esset omnium diues, seipsum ut nos ditesceremus paupertauit: dolens est qui secundum prophetam pro nobis dolet. Sed hunc pauperem ac dolentem salus ea, que uultus Dei est, suscepit. Paucis subinde explicat, quomodo qui imago, uultus ac forma Dei est, homini illi pauperi ac dolenti, quem assumpsit, salutem in se impertierit. Agnoscit itaque laudatis psalmi uerbis duplicem Christi naturam significari, diuinamque adeo non defecisse, ut humane salutem et gloriam  prestiterit, et id quidem post quam paupertatem ac dolorem experta est.

107. Neque hic omittendum, quod enarrans Psal. LuII, n. 5, habet: Peccatorum autem uim et dolorem significari neminimus in spina, cum dicitur: In erumnam incidi, dum configitur spina: quia usque ad mortem humiliatus  de peccato condemnaui peccatum in carne, uelut cum spina configitur. Cum enim in spina dolorem asserat significari, et unicum de Christi passione testimonium in huius rei probationem afferre satis habeat, palam facit se ne quidem ambigere, quin Christus in passione non sine doloris sensu fuerit. Certe si Christum sensit doloris expertem; aut ad Christum referre non debuit: In erumnam incidi, dum configitur spina, aut frustra eo loco  commotus est, ut peccatorum uim et dolorem in spina significari admoneret. Sed quam a Christo dolorem non remouerit, rursum fidem faciunt hec Tract. Psal. LXuIII, n. 1: Uniuersarum itaque humanarum passionum sorte perfunctus, secundum susceptas infirmitates nostras loquitur: et dolet ipse quidem extra necessitatem et timoris positus et doloris; sed his se tamen que suscepit accommodans: ut qui carnis nostre homo natus esset, et dolorum nostrorum querelis et infirmitatis precatione loqueretur.

108. Cum tot locis euidens sit, Hilarium Christo claris ac disertis uerbis attribuisse famem, sitim, merorem atque tristitiam, trepidationis affectum, timorem mortis, dolorem, omnes denique humane  infirmitatis affectiones ac passiones: cur hec ei negare a nonnullis existimatus est! cur de illius opinione anceps etiamnum est plurimorum sententia? Testis est S. Bonauentura lib. III Sent., dist. 16, q. 1, a. 1, quosdam dicere, eum priorem suam sententiam retractasse, seseque audiisse nominatim Parisiensem episcopum  referre, se librum illius retractationis uidisse et perlegisse. Hunc porro retractationis librum Dionysius Petauius lib. X, de Incarn., cap 5, suspicatur ipsius esse in Psalmos Commentarium. Fatetur enim, in eo ac presertim Tract. Psal. LXuIII multa esse ei errori contraria: a quo alias, maximeque libris de Trinitate, purgari eum non posse arbitratur. Maneat interim, Hilarium Commentario in Psalmos, quem libris de Trinitate posteriorem  confitemur ac demonstraturi sumus, non modo non sensisse Christum tristitie, metus ac doloris expertem, sed huic etiam errori multa contraria docuisse: num uero eidem opinioni eque contraria libris de Trinitate tradiderit, nunc exquiramus.



III. In libris Hilarii de Trinitate multa sunt Christi indolentie contraria.

109. Inficiandum non est iis, qui Christi indolentiam ab Hilario propugnatam uolunt, in libro 10 adesse plurima, que ipsorum opinioni faueant. Quid enim aliud sonare uideatur hoc num. 23 quod in Christum quamuis ictus aut uulnus inciderent, afferrent hec quidem impetum passionis, non tamen dolorem passionis inferrent? Id porro cum illustratur similitudine  teli in aquam aut ignem aut erem immissi, quod quamuis a natura habeat ut et foret et pungat et uulneret, nec forat tamen, nec pungit, nec uulnerat, quia de natura non sit aut aque forari, aut eris pungi, aut ignis uulnerari; preconcepta ex prioribus uerbis opinio mirum in modum confirmatur. Aliter autem sentientibus non leuius negotium facessit illud num. 15 quo negatur Christus dolorem corporis nostri sensisse, quia non humano more, sed ex uirtute Spiritus sancti et uirgine conceptus ac natus sit: adeo ut uere quidem in forma serui exstiterit ob carnem ex uirgine assumptam, sed ob spiritalem conceptionem  a peccatis et uitiis humani corporis liber fuerit.

110. Et quidem delibatis prioribus huius libri paginis  ab ipso sanctum uirum uindicandi proposito pene absterriti sumus, satius ducentes cedere, quam aperte contradicere ueritati. At cum assensum, ipsius precepto admoniti, ad finem usque libri sustinuissemus, ex dictis posterioribus affulsit lux, qua priorum caligo depelleretur. Quamquam neque de ipso libri 10 initio male existimandi locus ullus fuerat, si indubitata fuissent postrema hec libri 9 uerba: Sicuti neque cum secundum hominem aut flet, aut dormit, aut tristis est; Deus obnoxius esse aut lacrymis, aut timori, aut somno est confitendus; sed salua Unigeniti in se ueritate, secundum carnis infirmitatem, fletum, somnum, sitim, lassitudinem, metum  pari necesse est secundum hominem natura diei atque  hore professus esse intelligatur inscientiam. In his enim ueluti certum et quod extra controuersiam sit, ponitur Christum ut hominem expertum esse metum, tristitiam, etc., quamuis ea ut Deus nescierit: unde hoc quod obscurius esset conficitur, eum pari ratione ut hominem professum esse se nescire diem iudicii, quamuis eam non ignorauerit ut Deus. Quo posito, catholica fides adstruitur, ac precluditur omnis de libro subsequente male iudicandi occasio. At uero hec Hilarii esse nemo hactenus dubitauit: nulli igitur idonea fuit causa de fidei illius sinceritate dubitandi. Sed hanc nunc ex certioribus demonstremus.

111. Primum occurrit illud lib. III, num. 10: A cunis et infantia usque ad consummatum uenerat uirum:  per somnum, famem, sitim, lassitudinem, lacrymas hominem egerat, etc. Deinde, lib. uI, n. 25, Christum corpoream humilitatem suam non solum non siluisse, sed et sepe numero declarasse cum Hilarius multis exemplis probet, hoc etiam refert illius dictum, Nunc anima mea turbata est. Sensit igitur animam Christi turbari potuisse, ac re ipsa fuisse turbatam: adeoque passionis motum in animam illius eque ac in carnem incidere potuisse.

112. Quod autem libro decimo in eadem prorsus sententia steterit, uel ex n. 24 et 66 manifestum est. Ac tristitiam quidem a Christo susceptam esse frequens in eo docet. Qui ergo, inquit num. 36, non propter mortem, sed usque ad mortem tristis est, querendum est unde sit tristis. Et mox: Adeo autem non  propter mortem suscepta tristitia est, ut sit destituta per mortem: quod et repetit num. 39. Sic num. 63 docet, Christum non sibi flere, sed nobis; ut assumpti hominis ueritatem ipse quoque affectus humane consuetudinis susceptus protestaretur. Si plura cupis, habes num. 42: Nec propter mortem timet, qui usque ad mortem anxius est; num. 54: uagit infans; n. 55: uere Iesum Christum flesse non dubium; n. 56: qui et fleuit et doluit. Hoc autem eo magis notandum, quod eo loci uerum Christi fletum, proindeque uerum dolorem propugnet. Denique num. 67 generatim audies, Passus quidem est unigenitus Deus que homines pati possunt.

113. Neque etiam quatenus a Christo arceret timorem, tristitiam, dolorem, ambigi permisit, cum  num. 48 iis que ad humanam ipsius naturam, et que ad diuinam pertinerent, diffuse enumeratis concludit eum secundum hominem pro nobis infirma omnia pati, sed secundum Deum in his omnibus triumphare. Ea ipsa distinctione rursum utens num. 62, ait: Habes in conquerente ad mortem se relictum esse, quia homo est: habes eum, qui moritur, profitentem se in paradiso regnare, quia Deus est.

114. Sensim sine sensu labitur et ruit coniectura eorum, qui Hilarium ab infirmitatis nostre affectionibus diuinam humanamque Christi naturam eximere, eo argumento confirmare se putant, quod cum adhibita duplicis huius nature distinctione ab obiectis sese expedire facile potuisset, aliam tamen uiam  inierit, et ad alia confugerit responsionum presidia. Certe distinctionis huius quam non negligens fuerit, rursum testis erit Tractatus psalmi Lu, num. 2, ubi sermonem ita sibi temperandum proponit, ut quia  infirmitates omnium portauit, et peccatorum nostrorum frequenter et uoce sit usus et lacrymis; extra contumeliam Dei sit et affectus et sermo qui hominis est. Ibi quippe in Christo secernuntur Deus et homo: et cum in homine hominis infirmi non tantum sermo, sed et affectus fuisse concedatur, hoc extra contumeliam Dei intelligendum esse admonemur. Ita et commentariis in Mattheum, quos ante libros de Trinitate scriptos esse prope certum est, in Christo carnis infirmitatem a uerbi uirtute distinguit: sicque ueram illius esuritionem fuisse concedit secundum  infirmitatem carnis, ut non obrepserit illa, nisi quantum uerbi uirtus uoluerit ac permiserit. Igitur, inquit cap. 3, n. 2, cum esuriit Dominus, non medie subrepsit operatio, sed uirtus illa quadraginta dierum non mota ieiunio, nature sue hominem dereliquit. Non enim erat a Deo diabolus, sed a carne uincendus: quam utique tentare non ausus fuisset, nisi in ea per esuritionis infirmitatem que sunt hominis recognouisset. Et num. 3: Eam ergo in tentando conditionem operis proposuit, per quam et in Deo, ex demutatione lapidum in panes, uirtutem potestatis agnosceret; et in homine, oblectamento cibi, patientiam esuritionis illuderet. Adeo nouit in Christo distinguere que Dei queque hominis sunt, ut cum in ipso adstruat uirtutem, que famem arcere ualeat; ultro etiam confiteatur  infirmitatem, que esuritioni permissa sit ita uere, ut propter hanc ei patientie meritum attribuat.

115. Sed et cum Hilarius passim ac nominalim lib. XI, n. 6, obseruet hunc errorum omnium, quos refutandos suscepit, fontem esse, quod aduersarii dispensationem assumpti corporis rapiunt ad contumeliam diuinitatis, et impietatis causas arripiunt de salutis nostre sacramento; atque cum illis ita agendum, ut distinctis iis que Dei essent, et que essent temporum ac mysteriorum, nec contumeliam diuinitas susciperet, nec dispensatio afferret errorem; eaque ratione omnia eorum obiecta dilui, seque superioribus libris diluisse admoneat: mirari satis non possumus unde hanc respondendi rationem dictus sit neglexisse. An  quod ei uni non heret; aut saltem illam non satis frequens inculcat? At Arianis Christi diuinitatem ob ea que passus est negantibus, num fecisset satis, si hec in humanam, non in diuinam illius naturam cecidisse dumtaxat respondisset? annon uisus esset principium, ut loquuntur, petere? Non tantum dicendum, sed et demonstrandum ei erat, preter naturam infirmam nostreque similem, aliam in Christo esse longe potiorem, infirmitatis prorsus nesciam, incorruptibilem, immutabilem, cuius potestati nichil non cederet. Hoc tum opus, hic labor erat. Is etiam est totius libri X scopus, ex cuius potissimum cognitione pendet intelligentia eorum, ob que catholicus Presul in erroris suspicionem uenit. Ut autem  manifestior fiat, de hereticis illis, qui passam esse uolunt Christi diuinitatem, quosque ideo Theopaschitas uocant, nonnichil hic necessario preloquendum.



Iu. De heresi que Christi diuinitatem passam esse asserebat.

116. Post Philastrium Brixiensem Augustinus ad Quoduultdeum heres. 75 quamdam heresim tacitis illius auctoribus commemorat, que in Christo diuinitatem doluisse, cum figeretur caro eius in cruce, asserebat. Hanc Romanum concilium sub Damaso epist. ad Paulinum Antioch. apud Theodoret. lib. u Hist. eccl. c. 11, configit his uerbis: Si quis dixerit in crucis passione dolorem sustinuisse Filium diuinitate ipsa, et non carne animaque rationali quam assumpsit in forma  serui, ut Scriptura sacra loquitur, anathema. Hinc forte mos antiquus obtinuit, ut episcopus ordinandus interrogaretur: Credis filium Dei impassibilem et immortalem diuinitate, sed in humanitate pro nobis et pro salute nostra passum uera carnis passione? Certe Pelagius apud Augustinum Append. Serm. 236, n. 5, in confessione fidei ad Apostolicam sedem missa eumdem errorem uerbis conceptis damnat.

117. Apollinarium heresis huius assertorem fuisse tradit Gregorius Nazianz. Or. 46 testaturque sibi in manibus exstare libellum ipsius, in quo ipsum unigenitum Deum omnium iudicem, uite auctorem, mortis extinctorem, mortalem esse docet ac probare nititur, propriaque sua diuinitate passum esse, atque in triduana illa corporis morte diuinitatem quoque simul cum corpore  mortuam fuisse, sicque rursus Patris opera a morte ad uitam reuocatam. Gregorio plane suffragatur Leo papa epist. alias 73, nunc 97, c. 2. Ab ea tamen apud Leontium aduersus fraudes Apollinarist. sese alienum probat Apollinarius, ubi ei anathema dicit, qui non dicit carnem  ex Maria, et qui dicit eam carnem esse nature non create et homousion Deo, immo et qui dicit diuinitatem esse passibilem, et ex ipsa esse passiones anime: uel cum epistolam Athanasii ad Epictetum ad eumdem errorem comprimendum scriptam suo calculo sic comprobat: Epistolam uero domini mei Corinthum missam uehementer approbauimus: eorum autem, qui dicunt carnem Deo consubstantialem magnam insaniam damnauimus. Quamquam he uideri possunt aut false, aut potius heretici inconstantis epistole.  Neque enim Apollinarium eiusque discipulos sibi constitisse Gregorius Nazianz. monet: ac sub finem Or. 52 demonstrat, eos modo diuersas Christi naturas distinguere, modo nolle distingui. Similem in Apollinarii doctrina inconstantiam notat Theodoretus lib. u Hist. eccl., c. 3, citatus a Liberato, c. 3.

118. Quamuis autem Apollinarius egre admodum a praua Theopaschitarum opinione purgetur, primum tamen illius auctorem eum non fuisse fidem faciunt Concilii Sirmiensis anni 351, canones 11 et 12. Si quis uerbum in carnem translatum putet, uel demutationem sustinuisse accipiendo carnem, anathema sit. Si quis unicum Dei filium crucifixum audiens, dealitatem eius corruptionem uel passabilitatem () aut demutationem  uel interfectionem sustinuisse dicat, anathema sit. Non enim ante annum 360 hereticus audire cepit Apollinarius.

119. Et uero qui contra illum scripserunt, Liberatus, cap. 3, Gregorius Naz. Or. 51, Athanasius sub finem lib. de salutari aduentu I. C. eum non ut commenti huius parentem, sed ut imitatorem Arianorum tradidere. Et ex uerbis quidem Phebadii Agennensis apparet, Potamium blasphemie eiusdem fuisse doctorem. Item si epistole synodi Sardicensis, ea parte qua apud Theodoretum prolixior est, habenda fides; abdicati sunt Ursacius et ualens, quod uerbum et Spiritum crucifixum, uulneratum, et mortuum esse, et resurrexisse asseruerint. Eusebium quoque Pamphili Theopaschitarum uesania imbutum esse  scribit Baronius ad an. 324, n. 109 et 110. At quod ad huius rei probationem ex ipsius ad Constantiam epistola affert, nichil euincit. Immo aliud eum sensisse, ex libro eiusdem Iu Dem. Euang., c. 13, commodius confeceris. Neque uero hic error erat omnium qui Ario fauebant communis, sed insignium quorumdam Arianorum et maxime Anomeorum proprius.

120. Perfidi illi Christi hostes ut prauam illam doctrinam facilius tuerentur, commenti sunt corpus solum sine anima a uerbo assumptum esse. Quod enim hoc commentum Apollinarius non finxerit primus, sed ab Arianis acceperit, testis est Theodoretus sub Dialogi II initium, ubi ait, Arius et Eunomius creatam uolunt Unigeniti diuinitatem: solum corpus assumpsisse  dicunt. Neque Augustinum fugit hec Arianorum opinio, quam aliis minus notam existimauit: sic porro habet lib. de heres. c. 19: In eo autem, quod Christum sine anima carnem accepisse arbitrantur Ariani, minus noti sunt, nec aduersus eos ab aliquo inueni de hac re fuisse certatum. Sed hoc uerum esse et Epiphanius  non tacuit, et ego ex eorum quibusdam scriptis et collocutionibus certissime comperi. Nihilo tamen minus hoc alii plures comperere. Athanasius hanc eorum sententiam sub initium libri de salutari aduentu aperte sic prodit: Arius carnem solam ad occultationem deitatis confitetur: et pro nostro interiori homine, id est anima, uerbum dicit in carne fuisse, passionisque sensum et ab inferis resurrectionem diuinitati audens adscribere.  Ea quoque in re Eustathio Antiocheno, Gregorio Nazianz. Phebadio probe noti fuere Ariani.

121. Hi ab Apollinaristis hoc tantum dissidebant, quod primarium apud Apollinaristas decretum esset, uerbum sine anima corpus assumpsisse; Ariani uero id ipsum tantum secundario docerent, ut palmaris eorum sententia de infirma uerbi diuinitate obtineret. Discrimen hoc inter utrosque nonnichil tangit Athanasius sub finem lib. de salutari aduentu I. C. ubi eos, qui uerbum uices anime suppleuisse sentiebant, refellens ait: Ita futurum est, ut uulneratio corporis passio ipsius uerbi habeatur. Hinc enim proficiscitur quod Deum passum esse asseueratis. Congrua uox, et que optime uos deceat et que cum Arianis pulcherrime  conuenerit. Idem enim ipsi in suis dogmatibus statuunt. Sed Arianorum in asserenda corporis inanimi susceptione consilium Eustathius Antiochenus apud Theodoretum dial. 3, planius retegit, dum querit: Cur magni faciunt ostendere Christum corpus inanimum suscepisse? ac respondet ut si possint id aliquibus persuadere, tunc affectionum mutationes diuino ipsius Spiritui tribuentes, facilius persuadeant, ex immutabili natura genitum non esse quod mutabile est. Sic Gregorius Naz. Or. 51, n. 13, testatur, Christum ab illis inanimatum hominem predicari, ut passionem diuinitati tribuant, tamquam uidelicet quod mouet, idem quoque patiatur. Et Leontius de Sectis, act. III: Idcirco Arianum dogma Christi corpus inanimum esse tradebat, ut humiles huiusmodi uoces Christo non ut homini attribueremus, sed  ut Deo filio; deque ipsius sententia Filius Patre minor deprehenderetur. Eodem spectant que Phebadius Agenn. Hilario equalis de epistola ab oriente et occidente  transmissa habet: Unus uestrum asserit, carne et Spiritu Christi coagulatis per sanguinem Marie et in unum corpus redactis, passibilem Deum factum. Neque enim necesse est moneamus, Spiritus nomine hic ueterum more naturam diuinam intelligi. Quod autem hec non unius, sed plurium sententia sit, subinde significat his uerbis: uos quidquid de homine eius dictum est, Deo applicatis: ut Deus ipse hominis imbecillitate societur, forte saucietur. Hi Deum more anime ac uice anime cum carne ex Maria accepta coniunctum sentientes, sic eum passibilem factum  cogitare potuerunt, quomodo anima, in quam ex se corporibus nulla potestas est, ex carnis societate passioni fit obnoxia. Sed maneat Arianos sensisse, quod Deus uerbum, ut loquitur Hilarius lib. X, de Trin., n. 50, in animam defecerit; hocque eos ideo sensisse, ut Christum secundum naturam diuinam esuritioni, timori, tristitie, dolori subiicerent.

122. Quod licet iam satis superque constet, huius tamen rei ueritatem ex schismaticorum quorumdam aduersus Cyrillum contumeliose debacchantium iuuerit  illustrare mendaciis. Paulo quidem longius est eorum testimonium: sed ad rem multum facit. Docet, aiunt de Cyrillo, diuinitatem unigeniti filii Dei passam esse, non autem humanitatem: cum diuinitas inhabitans passiones  corporis quasi proprii sibi attribuerit, et tamen in propria natura nichil ipsa pateretur. Addit preterea, ex diuinitate et humanitate unam factam esse naturam . . . Ad hec eos exsecratur, qui euangelicas apostolicasque uoces de Christo Domino distinguunt, ut humiles quidem ad humanitatem, diuinas uero ad Christi diuinitatem referant. Quod Ariani et Eunomiani sentientes, humilesque dispensationis uoces ad diuinitatem referentes, Deum uerbum creaturam et facturam, alteriusque substantie et Patri inequalem esse affirmare non dubitarunt. Que uero blasphemia ex hisce principiis consequatur, quiuis facile intelligit. Nam et naturarum inducitur confusio, et Deo uerbo attribuitur illud: Deus Deus meus, ut quid dereliquisti me? et illud: Pater  mi, si possibile est, transeat a me calix iste: rursum fames, sitis, angelica confortatio, etc. Que perspicue cum Arii et Eunomii impietate congruere facile quis uiderit. His ita premissis, quid Hilarius, libro X de Trinit., sibi proponat queue ei sententia sit, facilius deprehendetur.



u. Hilarius de Christi tristitia, metu, dolore, etc., contra hereticos qui ea uerbo tribuebant, disputat. Qui eis resistat.

123. In duobus precipue locis Hilarius metum, dolorem, tristitiam, aliasque humane infirmitatis affectiones remouere a Christo uidetur, in Mattheum uidelicet cap. 31, et libro de Trinitate decimo. At utrobique contra hereticos, qui hec ad ipsius diuinitatem  referebant, eum confligere minime obscurum est. Quippe in Mattheum statim ab initio cap 31, declarat, sibi cum iis rem esse, quorum ea opinio est, quod cadere propter se mestitudo in Deum potuerit, eumque future passionis metus fregerit, quia dixerit: Tristis est, etc., quique uolunt ex infirmitate corporis erumnam Spiritui adherere. Neque aduersarios alios toto libro X de Trinitate sibi debellandos proponit. Nam cum doctrinam toti secte communem superioribus libris expugnasset, iam in hoc aggreditur non quod Ariani omnes, sed quod plerique eorum in Christum magis impii defendebant: quorum argumenta prius quam sibi opponat, sic num. 9, exponit placita: uolunt enim plerique eorum non in natura eum impassibilis Dei fuisse; ut qui timuit et  doluit, non fuerit in ea potestatis securitate que non timet, uel in ea Spiritus incorruptione que non dolet, sed inferioris a Deo patre nature, et humane passionis trepidauerit metu, et ad corporalis pene congemuerit atrocitatem. Tum eorum subnectit obiecta, que libro toti materiam prebent. Atqui hereticos huiusmodi oppugnare, Christum secundum humanam naturam passum fuisse propugnare est. Cum enim, inquit Gregorius Nyss. Or. 5, contra Eunom. relatus a Theodoreto, dial. 3, duplex ex ambigua sit opinio, diuinitasne, an humanitas passa sit; unius reiectio alterius erit confirmatio.

124. Hilarium autem ab una Christi diuinitate nostras infirmitates reiecisse inde perspicuum est, quod ubi dixit hereticos uelle ex assumptione corporis erumnam  adherere diuinitati, eos sugillat his uerbis: Ac si uirtutem illam incorrupte substantie imbecillitatis sue sorte assumptio carnis infecerit, et eternitas naturam fragilitatis acceperit. Que si ad metum tristis est, si ad dolorem infirma, si ad mortem trepida, iam et corruptioni subdita erit . Tum Deum corruptionis aut demutationis prorsus expertem esse ostendit: at de homine nichil omnino cogitat. Imo se eamdem humane Christi nature prerogatiuam tribuere nolle satis indicat, dum hanc Arianorum doctrinam fatetur ei opinioni consentaneam esse, qua filium Dei creatum et non eternum credunt. Sed eorum, inquit , omnis hic sensus est, ut opinentur metum mortis in Dei filium incidisse,  qui asserunt non de eternitate esse prolatum, neque de infinitate paterne substantie exstitisse, sed ex nullo per eum qui eum creauit effectum; ut assumptus ex nichilo sit, et ceptus ex opere, et confirmatus in tempore: et ideo in eo doloris anxietas, ideo Spiritus passio cum corporis passione. Unde sicut illi creatam sibi finxerant Unigeniti diuinitatem eam consequenter passam et crucifixam abstruebant; ita ipse ubi eam increatam demonstrauit et eternam, longe efficacius concludit: Mori igitur nichil in Deo potuit, neque ex se metus Deo ullus est. Cur, queso, addidit ex se: nisi quia ex parte hominis, cui Deus in Christo coniunctus est, et metum et mortem Deo esse potuisse non ambigeret?

125. Adeo non ambigebat, ac rem Scripturis ita constantem et euidentem existimabat, ut huic probande  non immoratus, statim ad huiusmodi affectionum causas explorandas prosilierit; sic enim prosequitur: Quia mestum fuisse Dominum legimus, causas mestitudinis reperiamus. Quibus perquisitis subiicit : Tristis ergo est usque ad mortem. Non itaque mors, sed tempus mortis in metu est. Rei autem, que non est, cause a nemine sano requiruntur. De Commentario in Mattheum hec pauca sufficiant.

126. Quod uero in unos illos diuinitatis uerbi temeratores intendatur decimus de Trinitate liber, preterea que diximus, Hilarius ipse in huius libri argumento initio Operis sui preposito satis declarat , in hunc modum: Quia ex passionis  genere et professione quedam, per stulte intelligentie sensum, ad contumeliam diuine in Domino  Iesu Christo nature uirtutisque rapuerunt; ea ipsa demonstranda fuerunt ab his impiissime intellecta. Hic igitur unus est libri X scopus, ut heretici, qui Christi in passione sua gesta dictaque ad diuine ipsius nature contumeliam rapuerunt, conuincantur ea impiissime intellexisse. Quatenus autem ea impiissime intellexerint, apertius subinde significat: quod nimirum diuine professionis natureque immemores, ad argumentum impietatis sue, dispensationis gesta et dicta tenuerunt, que uerba si cui ambigua sunt, conferat cum his lib. IX, num. 5: Hinc itaque fallendi simplices atque ignorantes hereticis occasio est, ut que ab eo secundum hominem dicta sunt, dicta esse secundum nature diuine infirmitatem mentiantur. Unde hoc confici potest argumentum: Profitetur Hilarius se libro  X, cum hereticis disputaturum, qui que dispensationis dicta gestaque sint, in Deum cadere uelint; atque heretici, cum quibus ei disceptatio est, rapiunt quidquid de Christi timore, tristitia, dolore est scriptum, ut eum infirmum Deum ostendant: concedit igitur ea omnia, que de Christi timore, tristitia, dolore scripta sunt, dispensationis dicta gestaque esse, hoc est, in hominem a uerbo assumptum cadere. Sed ad librum ipsum ueniamus.

127. Quemadmodum Hilarius in eo a predictis hereticis mentis aciem non deflectit; ita neque debet lector ab eorum sententiis animum auertere. uarie quidem sunt, sed que ad duas commode reuocentur. uerbum enim alii ita cum carne confundunt, ut ex  eorum sententia  de se defecerit Deus uerbum, dum corpus officio anime uiuificat; alii ita ab homine diuidunt, ut sicut in prophetis Spiritus prophetie, ita in Iesu uerbum Dei fuerit.

128. Qui in hec attenderit, non laborabit in plurimis locis, in quibus sepe negare uidetur Hilarius, quod demonstrare dumtaxat uult ex aduersariorum placitis explicari nullo pacto posse. Neque latebit, cur, u. g. num. 10, prius quam obiecta diluat, aduersarios aggrediatur his uerbis: Et interrogo eos, qui hoc ita existimant, an ratione subsistat, ut mori timuerit, qui omnem ab Apostolis terrorem mortis appellens ad gloriam eos sit martyrii adhortatus . . . tum deinde quem dolorem mortis timeret, potestatis sue libertate moriturus? Hoc enim argumenti genere, quod in eo  libro frequens est, ueluti gladio ancipiti fodiuntur sententiarum etiamsi aduersarum patroni: cum neutris succurrat, unde Christi uirtutem simul cum infirmitate componant. Certe dum num. 55 et 56, hereticos illos hac ratione persequitur; ipsum fletus Christi ueritatem prorsus respuisse crederes, nisi et ad calcem num. 55 adiecisset; Et tamen uere Iesum Christum flesse non dubium est, et num. 56 sic clausisset: Non est uiuificaturi flere, nec glorificandi dolere: et tamen uiuificat, qui et fleuit, et doluit.

129. Illa autem argumentandi ratione eo usus est libentius, quo magis idonea erat ad arrogantiam eorum retundendam, qui omnia se Christi mysteria comprehendere iactitantes, ea pro libito definiebant. Quod enim Athanasius in exitu libri de salutari aduentu  I. C. obscurius dicit: Stolidi, qui diuinitati eius passionem adscribunt, aut humanitati eius fidem non habent, aut qui unum in duo separant, aut qui carnis eius dimensionem conantur facere, et quantum et quomodo preter sacras Scripturas definiunt; illustratur ex hoc Hilarii libro decimo, cuius postrema pars tota in iis cercendis occupatur, qui aliam sibi de Christo scientiam usurpant, quam que Scripturis reuelata est.

130. Neque tantum os iniqua loquentium obstruere contentus, post quam illos questione n. 10. proposita nonnichil torsit, ad ipsorum opiniones funditus euertendas conuertitur, iactatque fundamenta, quibus ueritas adstruatur. Quippe continuo singularem Christi ortum conceptumque considerans, ipsum uerum  Deum hominemque perfectum ostendit, naturis ita distinctis, ut uerbi uirtus ac natura a se non defecerit; ita unitis, ut non sit alius filius Dei, alius hominis filius. Quorsum, queso, ad remouendam a Christo passionum nostrarum ignominiam, naturarum in eo distinctio coniunctioque asseratur? Ne nobis excidat, illum eis resistere hereticis, quos Phebadius alloquens ait: Non distinguentes Dominice potentie duplicem statum in sua unumquemque proprietate distantem, quidquid de homine ipsius dictum est, Deo applicatis, ut ipse Deus homini imbecillitate societur. Et idcirco duplicem hunc statum non coniunctum, sed confusum uultis uideri; et aliquanto post: Non ergo sit Spiritus caro, nec caro Spiritus,  quod isti uolunt egregii doctores, ut factus sit scilicet Dominus et Deus noster ex hac substantiarum permixtione passibilis: quorum patronus apud Theodoretum dialogi 3 initio primum affirmat, Christus ideo carnem assumpsit, ut id quod erat impatibile passionem sustineret; ac deinde ab Orthodoxo interrogatus, Cuius existimanda est lassitudo? diuinitatis, an corporis? respondet: Non audeo unita diuidere. Orthodoxus: Diuine igitur, ut apparet, nature lassitudinem tribuis. Eranistes: Sic mihi uidetur. Hec quippe non oblitus, facile deprehendet, naturarum in uno Christo distinctionem coniunctionemque eam tantum ob causam ab Hilario tam operose explicari, ut hinc rationem reddat, cur Deo impatibili attribuantur passiones, que in unam hominis naturam proprie cadant. Dum igitur  Christum Deum ex passionibus corporis nullum doloris sensum percepisse aduersus hereticos illos propugnat, perinde est ac si diceret: uos Christum ea nature proprietate destituitis que pati nesciat, quia uerbum uel confunditis cum carne, uel ab ea separatis: sed falsa est uestra opinio; etsi enim cum corpore ita coniunctum est, ut ei attribuantur passiones hominis, et propter hoc putetur dolere; adeo tamen inconfusum perseuerat, ut cum corpus eas excipiat passiones, ex quibus per se sequatur dolor, eo in propriam ipsius naturam effectu careant. Hec explicatio, quam nunc argumento probabili prestamus, sed ex postremis libri paginis certa ratione licebit demonstrare, toto libro intelligendo non parum conducet.

 131. Negotium tamen facessit, quod eo loci de singulari Christi conceptione ita disserit, ut non diuinam tantum unigeniti Dei naturam, sed et corpus ipsius a communi passionum nostrarum lege eximere uideatur. Et his quidem primum adeo sumus commoti, ut ab eo uindicando nos pene absterritos iam fassi simus. uerum hereticorum contra quos congreditur sententias relegentes, deprehendimus Christum ab iis predicari merum hominem, qui quia et corpus et anima Ade in peccato fuit, carnem quoque Ade atque animam acceperit, et in cuius animam DOMINANS metus tristitie imminentis inciderit, etc. Nec deinceps latuit, quam salua et integra fide suum etiam corpori Christi priuilegium tueatur.

132. Cum enim tantum ob originis peccatum metus,  tristitia, dolor nostri dominantur: Christum etiam secundum hominem dominantibus illis perturbationibus obnoxium non fuisse recte defendit, quem ex conceptionis modo demonstrat ab originis nostre uitiis absolutum. Hinc quod ait num. 27: An in corpore eius infirmitas fuit, ad cuius occursum consternata persequentium agmina conciderunt? intelleximus ex proxime subnexis, Quam igitur infirmitatem DOMINATAM huius corpori credis, cuius tantam habuit natura uirtutem? ut non omnem a Christi corpore infirmitatem remouerit , sed tantum dominantem.

133. Eodem spectat illud num. 24: Assumpta caro, id est totus homo, passionum est permissa naturis; nec  tamen ita permissa, ut passionum conficeretur iniuriis: quasi diceret, Assumptus homo tum secundum corpus, tum secundum animam passionibus nostris permissus est quatenus naturales sunt, non quatenus iniuriose atque contumeliose. Porro homini naturale est, ut cum patitur corpus, anima motu aliquo moueatur: at quod motum illum, quoties uult, comprimere non ualeat, iniuriosum ei, utpote peccati pena, atque contumeliosum est. Eo pacto licuit num. 15 negare quod Christus senserit dolorem corporis nostri; ac num. 47 dicere: Et pro nobis dolet, et non doloris nostri dolet sensu. Noster quippe dolor necessario nos pungit, nobisque inuitis et reluctantibus dominatur; ipsius uero uoluntarius omnino fuit ac sponte assumptus. Oblatus enim quando uoluit, ut pro potestate  animam posuit, ita et assumpsit dolorem. Imo si uera est Augustini definitio, qui sponte patitur, dolere negandus est. Dolor enim carnis, uti definit lib. XIu de Ciuit. Dei, cap. 15, tantummodo offensio est anime ex carne, et quedam ab eius passione dissensio: sicut anime dolor, que tristitia nuncupatur, dissensio ab his rebus que nobis nolentibus accidunt. His ita intellectis, nulla errati uel leuis suspicio remanebit in iis, que Hilarius in commendanda singulari Christi conceptione edisserit. Inde enim merito probat, Deum hominem assumpsisse, et assumendo a se non defecisse; ac proinde esse aliquid in Christo, quod expers sit infirmitatis nostre. Neque minus congruenter fidei nostre demonstrat, Christum etiam secundum hominem, cum ex uerbi uirtute et non nostro concipiendi  modo originem habeat, passionibus nostris obnoxium non fuisse, quamuis eis se sponte permiserit.

134. In hoc potissimum de singulari Christi conceptione argumento uersatur usque ad num. 26. Tum redit ratio, qua primum usus est, queque in toto libro principatum obtinet: qua nimirum hereticis aut nullam aut exinanitam esse Christi diuinitatem affirmantibus ostendit, in omnibus ipsius gestis ac dictis, etiam quibus hominem se et infirmum significat, quamdam aliam internosci naturam, que omnem a se infirmitatem depellere, et nullam non ualeat exserere uirtutem. Ut enim obseruat, dum nascitur, ortum ducit ex uirgine et Spiritu sancto; dum esurit, solo iussu arefacit arborem; flumina ex se prebet aque  uiue, etiam dum sitit; corpus gerit, et calcat undas; flet, et tamen gaudet de Lazari morte; moritur, at nemo ei aufert animam, sed ipse tradit, eiusque resumende potestatem habet. Alia huiusmodi passim dispersa legere est: ex quibus hic seligimus, que num. 67 pressius et conclusionis in modum sic habet: Natus ex uirgine Christus est; sed secundum Scripturas conceptus de Spiritu sancto est. Fleuit Christus; sed secundum Scripturas, ut in eo quod fleuit, gratulatus sit. Et esuriuit Christus; sed secundum Scripturas sine cibo in non habentem fructus arborem Deus operatus est. Passus Christus est; sed secundum Scripturas tunc a dextris uirtutis sessurus est. Derelinqui se ad mortem questus est; sed secundum Scripturas tunc confessorem  suum secum in regno paradisi recepit. Mortuus est; sed secundum Scripturas resurgens a dextris Domini Dominus assedit .

135. His autem in locis sic uerba sua format, ut cum eas in Christo infirmitates et affectiones neget, que hominem dedeceant Deo substantialiter sociatum, earum tamen in eo ueritatem fuisse sepius confirmet: adeo ut predicti numeri 67, hoc sit exordium: Passus quidem est unigenitus Deus que homines pati possunt. Quod rursum euidens est ex iis que n. 55 et 56 de Christi fletu habet. Sepe etiam ex adiunctis intelligitur, eum ab una illa natura, cuius uirtus prorsus diuina est, omnem infirmitatis notam remouere: ut u. g. cum ait num. 34: Non habet hunc metus corporalis,  penetrantem quidem inferos, sed ubique nature uirtute distentum; et num. 44: Non est itaque in ea natura, que supra hominem est, humane trepidationis anxietas.

136. uerum ex iis locis, in quibus tristitie, timoris, ac doloris Christi causas aut exquirit aut explicat, longe certius persuademur, eum ab humana Mediatoris ac Redemptoris nostri natura harum affectionum dedecus tantum, non ueritatem auferre. In hoc porro situm erat illud dedecus, ut aut propter se doleret, aut dolore dominante conficeretur. Sane, ut iam obseruatum, procul abest quis ut tristem aut dolentem neget, de quo querit unde tristis sit aut unde doleat. Ne uero singularis uideretur hec illius in hisce causis explicandis sententia; huc referenda essent  uerba Ambrosii tum lib. X, in Luc. n. 57 et 61, tum lib. II, de Fide, c. 7, n. 54; Augustini in Psal. XL, n. 6; Hieronymi in Mattheum c. 26, a Beda in eumdem locum exscripti. Sed quod Augustinus loco memorato habet, conferat cui libuerit cum libro Hilarii X, n. 10, uerba autem Ambrosii, Hieronymi, Bede cum num. 37 eiusdem libri, necnon cum cap. 31 in Matth. Interim ad finem dicti libri X expendendum properemus.

137. Tandem ubi hereticis in unam Christi infirmitatem respicientibus, multimodam illius uirtutem obiecit, eosque conuicit, nichil in sua ipsorum fide suppetere, unde in dictis gestisque tam diuersis se extricent; expeditam eis uiam aperit in Ecclesie fide, que cum distinctas in una Christi persona naturas confiteatur,  in componenda rerum tam contrariarum pugna non laborat. Unus enim, inquit num. 62, atque idem est Dominus iehsu Christus uerbum caro factum, seipsum per hec uniuersa significans: qui dum ad mortem derelinqui se significat, homo est; dum uero homo est, in paradiso Deus regnet, etc. Et in exitu eiusdem numeri. Habemus in sacramento Filii hominis et Filii Dei et mori regnantem, et regnare morientem. Et deinceps ad finem usque totus est in commendanda et exponenda hac Ecclesie fide. Unde liquet quorsum primis libri sui paginis hereticos adorsus sit, qui naturas Christi aut confundebant, aut diuidebant: scilicet ut conuulsis eorum presidiis, fundamenta iaceret catholice fidei, qua cum Deus ob coniunctionem cum homine uere  passus et crucifixus dicatur, passus tamen creditur salua et integra diuinitatis sue natura. Hinc doctrina illius sane et orthodoxe fidei prorsus consentanea approbatur. Quod ut planius fiat, uocabulorum nonnullorum uis est expendenda.



uI. Quid Hilario sit passio seu pati, quid Christus, quid Christi natura aut uirtus.

138. Non ambigue explicat ipse libro de Synodis no 49, quid passionis nomine sibi uelit, dum ad Sirmiensis concilii canonem XII, subiicit: Absolute ostenditur, cur uerbum, licet caro factum sit, non tamen translatum fuerit in carnem. Cum enim hec passionum genera infirmitatem carnis afficiant, Deus tamen uerbum caro factus non potuit a se demutabilis esse patiendo.  Non enim idipsum est pati, et demutari: quia omnem carnem passio cuiusque generis demutet sensu, dolore, tolerantia. uerbum autem quod caro factum est, licet se passioni subdiderit, non tamen demutatum est passibilitate patiendi. Nam pati potuit, et passibile esse non potuit: quia passibilitas nature infirmis significatio est; passio autem est eorum que sint illata perpessio: que quia indemutabilis Deus est, cum tamen uerbum caro factum sit, habuerunt in eo passionis materiam sine passibilitatis infirmitate. Manet itaque indemutabilis etiam in passione natura: quia auctori suo indifferens et impassibilis essentie nata substantia est.

139. An hic uerbum pati potuisse confessus, passibile non fuisse congruenter dixerit, non est institute questionis. Forte ad hunc loquendi modum  coactus est, quo omnem hereticis aditum precluderet, qui uerbum assumptione carnis in propria substantia sua patibile factum esse sentiebant. At uero cum ex arbitrio pendeant nominum definitiones, nichil est discriminis, ubi singula distincte explicata sunt. Neque obscurum est, passionem id ab eo uocari, quod uerbum denominet passum, passibilitatem uero, quod ipsammet uerbi naturam afficiat ac demutet. Quo posito, uerbum ex passione carnis patibile nequaquam fuisse recte negat. At hoc impassibilitatis priuilegium uni uerbo se uindicare satis significat, dum illud ipsi ea una ratione tuetur, quod natura illius indemutabilis sit. Imo cum concedit, quia omnem carnem passio cuiusque generis demutet sensu, dolore, tolerantia, fateturque uerbum, quod  caro factum est, se subdidisse passioni; fatetur Christum, secundum assumptum hominem, demutatum esse sensu, dolore, tolerantia. Sicut enim uerbum carnem factum cum dicit, totum hominem a uerbo assumptum intelligit; ita intelligit totum hominem a uerbo subditum esse passioni, cum uerbum carnem factum dicit sese passioni subdidisse. Assumpta caro, inquit lib. X, de Trin. n. 24, id est totus homo, passionum est permissa naturis.

140. Si attenderis deinde quid Christus apud Hilarium sonet, eum hoc uocabulo simpliciter posito solam uerbi naturam intelligere ac significare solere animaduertes. Huius rei perspicuum est exemplum in his lib. IX de Trin., n. 14: Euacuatio eo proficit,  ut proficiat forma serui, non ut Christus, qui in forma Dei erat, CHRISTUS esse non maneat; cum formam serui non nisi CHRISTUS acceperit. Plura huc referre esset superuacaneum, cum quisque hoc per se prestare iam monitus ualeat.

141. Hac loquendi ratione ideo forsitan usus est, quod Christus persone nomen est, neque alia in eo persona est nisi uerbi. uel etiam ad tuendam Christi diuinitatem totus intentus, nichil in eo intueri solebat libentius, quam quod in ipso diuinum est. Unde dulce Christi nomen Deum ipsi sapiebat, Deum resonabat. Qua in opinione non mediocriter confirmamur his eiusdem libri n. 5, uerbis: Hinc itaque fallendi simplices atque ignorantes hereticis occasio est, ut que ab eo secundum hominem dicta sunt, dicta esse secundum  nature diuine infirmitatem mentiantur: et quia unus atque idem est loquens omnia que loquatur, DE SE IPSO eum locutum esse contendant. Cur, queso, ea que a Christo secundum hominem a se assumptum dicta sunt, ab eo dicta esse de se ipso neget? Non ideo sane quia uerbi hominisque assumpti non unam personam sentiat, cum hinc ab hereticis fallendi ansam arripi conqueratur: sed potius quia assumptum, ac proinde uelut aduentitium et extraneum, in Christo spectet, quidquid in eum non conuenit ut uerbum ac Deus est. In hoc loquendi modo Ambrosium consentientem habet. Quippe in Lucam, lib. X, n. 61, hec Christi uerba, Tristis est anima mea, et Turbata est anima mea perpendens ait: Non ergo suscipiens, sed suscepta turbatur. Anima enim passionibus obnoxia,  diuinitas libera. Denique Spiritus promptus, caro autem infirma. Tristis autem est, non IPSE, sed anima. Cum utroque facit Augustinus cum pluribus locis, tum maxime in Psal. XXXuII, n. 11, ubi habet: Non enim SE IPSE Christus demonstrauit in terra, sed demonstrauit carnem suam. Ita Iustinus apologie I, initio, Christi et Iesu nomina distinguenda esse, et hoc ad carnem, illud uero ad diuinitatem referendum tradit: Filius Dei, inquit, qui solus proprie dicitur filius. CHRISTUS quidem ex eo, quod per illum Deus omnia conformauerit atque ornauerit appellatur . . . . IESUS uero et hominis et Seruatoris nomen et designationem habet.

142. Ex hac obseruatione sequitur, ut quod Hilarius de Christo simpliciter affirmat uel negat, ad diuinam ipsius naturam ut plurimum referendum sit  Si autem huic quod de passionis uocabulo proxime obseruatum est adiunxeris; haud egre audies Christum habuisse corpus ad patiendum, ac passum esse, sed naturam non habuisse ad dolendum. His enim uerbis nichil tibi occurret aliud, nisi uerbum in Christo capax quidem esse passionis, si quidem carnem patibilem assumpsit; sed non capax esse doloris, cum in naturam eius nequaquam cadat demutatio.

143. Interdum etiam reminisci iuuerit, solo carnis uel corporis nomine totam naturam humanam, diuinam uero spiritus aut eternitatis uocabulis sepe significari.

144. Longe maioris momenti est uocis nature notitia. Huius intelligentiam ad assequenda Hilarii dicta  necessariam esse aduertit Hunaldus apud Philippum bone Spei abbatem, sed ipse non satis perfectam habuit. Porro naturam Christi dispensationi et assumpte infirmitati, sicut naturalia illius attributa assumptis, ab Hilario constanter opponi pluribus exemplis liquet. Hinc lib. IX, n. 33, omnia Christi prenomina et cognomina in naturalia et assumpta partitur. Et lib. X, defendens Christum in forma Dei simul et in forma serui esse, quo discrimine utramque illam formam in se contineat, sic aperit n. 22: In forma enim serui est, qui et in forma Dei est: et cum hoc NATURAE, illud uero DISPENSATIONIS sit, etc. Rursum n. 65: Habens in se uno eodemque, per DISPENSATIONEM atque NATURAM, in Dei forma et in forma serui, etc.; n. 66: Qui cum EX DISPENSATIONE homo esset, maneret tamen  EX NATURA Deus; et mox: Ut cum infirmitas esset ex forma serui, et NATURA maneret ex forma Dei.

145. Hec si obseruasset Erasmus, cum in Psal. LXuIII, offendit n. 9: Non fuit ergo in unigenito Deo NATURALIS infirmitas, sed ASSUMPTA, et n. 18: Cuncte nostre, que in eo fuerunt, infirmitates non NATURALES sunt, sed ASSUMPTAE; minime reclamasset: Quomodo non naturales ei qui naturam assumpsit? Intellexisset quippe eas non homini assumpto, sed uerbo assumenti negari naturales; ideoque uocari assumptas, quia eas, naturam carnis assumendo, in se assumpserit, a quibus antea ex natura sua alienus erat. Ut enim ait Augustinus in Psal. XCIII, n. 19: Deus unigenitus tristitiam sic assumpsit, quomodo carnem. Atqui, ut loquitur Hilarius noster in Psal. LXuIII, n. 9,  alienum a natura sua corpus assumpsit. Unde et in epistola Dionysio Alexandrino adscripta tom. I Concil., pag. 854, Christus non natura homo, sed natura Deus, . asseritur: et Cyrillus, lib. XI, in Ioan., cap. 12, naturam humanam ad Deum uerbum , non ascendisse docet; quia nimirum ex se et ex suapte conditione non habeat, ut cum Deo unum sit. Tristitia igitur alieque infirmitates nostre a natura Christi aliene fuerunt, et consequenter ei non naturales. Non naturales, inquam, non nature mortali, sed nature a qua ei uirtus fuit resurgendi. Quod Hilarius in Psal. LIII, n. 7, declarat, ubi cum premisisset, Omnia, que hominum sunt, et orauit et passus est . . . hinc est quod esuriuit, sitiuit, etc., subiicit, Et ut his omnibus NON NATURA,  SED EX ASSUMPTIONE subiectus esse posset intelligi, perfunctus his omnibus resurrexit.

146. Neque obscurum est, cur ea usus sit loquendi ratione. Quod enim superius de ui uocis Christi est obseruatum, longe hic maiorem locum habet. Et quidem cum una in Christo uerbi persona sit, cuius propria natura diuina est, cuique humana, quamuis per coniunctionem substantialem, tamen per uoluntariam assumptionem accessit; cur hanc non liceat uelut extraneam respicere? Si autem Christo uelut quid extraneum est assumptus homo; pariter extraneum ei erit quidquid in hominem assumptum conueniet. Quocirca cum in Psal. CXXXIX, num. 2, dicat: Quod enim Deus est, nature sue est, quod autem homo  fuit, nature nostre assumptio est; cumque in Psal. LXuIII, n. 25, hoc dictum, quod neque forme seruilis assumptio tanquam genuine originis conditionisque natura est, ea ratione probet, quia id, quod assumptum est, non proprietas interior sit, sed exterior accessio: consentanea sibi loquitur lib. IX de Trin. n. 7, cum res hominis assumpti res nature nostre, res autem diuinas nature sue uocat in hunc modum: Homo natus secundum consuetudinem nature nostre locutus est. Nam tametsi in partu et passione et morte NATURAE NOSTRAE res peregerit; res tamen ipsas omnes uirtute NATURAE SUAE gessit, dum sibi ipse origo nascendi est, dum pati uult quod eum pati non licet, dum moritur qui uiuit.

147. Iam itaque perspicuum est, qui salua fide  dixerit in Psal. CXXXuIII, n. 3: Assumptio autem infirmitatis non fecit infirmum; quia aliud est naturam esse, aliud assumpsisse naturam: et extra generis necessitatem uoluntatis accessio est. Neque magis suspectum est illud Tract. Psal. LIu, num. 6: Uniuersa, que mortis nostre sunt ac timoris, ita pertulit, ut in eum inciderent hec potius, quam inessent, dum infirmitas nostra magis est, quam naturalis in Deo est. Incidunt quippe infirmitates nostre in personam diuinam, cui attribuuntur; sed in propria illius natura non insunt: dum illis ea subiacet natura, que de nobis assumpta est. Facilius quoque iam assentietur quisque, Hilarium in iis locis, in quibus Christum omnino a nostris infirmitatibus eximere uidebatur, tantum naturam illius propriam, non eam quam a nobis  suscepit, ab iis uindicare. Quod ut magis ac magis exploratum sit, que ab eo uirtutis uocabulo uis atribuatur, nunc considerandum.

148. Nihil apud ueteres usitatius esse, quam ut uirtutis uoce Christi diuinitatem enuntient, uel ea sola testimonia, que ex ipsis Theodoretus ad calcem dialogi 3 aduersus Theopaschitas collegit, amplam fidem faciunt. Quibus addimus unum illud Ambrosii lib. II de Fide, cap. 7, n. 56: Christus ut homo turbatur: non turbatur eius uirtus, non turbatur eius diuinitas; sed turbatur anima, turbatur secundum humane fragilitatis assumptionem. Ad Hilarium uero quod attinet, quamuis hac uoce, cum de Christo ei sermo est, sepius utatur, non occurrit tamen animo, utrum eam usquam non ad diuinitatem ipsius referat. Hanc  eo uocabulo perspicue significat in Psal. II, n. 25, dum ait: Non idcirco non Dei Filius, quia et hominis est filius. Non enim cum diuinitatis decessione fit humilitatis accessio: nec per consortium infirmitatis contumeliam uIRTUS excepit; quippe cum infirmitas honore sit donata uIRTUTIS. Nec minus clare cap. 9 in Matth. num. 7, habes: Assumptio corporis non naturam uIRTUTIS inclusit: sed ad redemptionem suam, fragilitatem corporis uIRTUS assumpsit. Huic loco similis est alter Tract. Psal. 143, num. 7, quo uerbi exinanitio sic exponitur: Neque uIRTUS in humilitatem sese licet cohibens defecit ex sese, et humilitas cohibita in sese uirtute suscepta, cum quod non erat esse cepit, profectum eius que a se non defecerat uirtutis accepit. Ita  lib. X de Trin. num. 16: uerbi uirtus, non corporalibus modis manens, nec deerat unde descenderat. Sed ad rem nostram propius pertinet, quod ibid. n. 66, enarrans illud Pauli: Etsi crucifixus est ex infirmitate, sed uiuit ex uirtute Dei, uirtutem Christi diuinam naturam, infirmitatem uero humanam eiusdem naturam interpretatur in hunc modum: Eumdem ex infirmitate crucifixum ait , qui ex uirtute Dei uiueret: ut cum infirmitas esset ex forma serui, et natura maneret ex Dei forma, non ambiguum esset in quo sacramento  et passus esset, et uiueret; ut cum in eodem esset et INFIRMITAS ad passionem, et ad uitam Dei uIRTUS, non alius ac diuisus a se esset, qui et pateretur et uiueret. Que cum ita sint, quid uetat, quo minus in his lib. X, num. 48: Succumbere ergo  tibi uidetur uIRTUS ista uulneris clauo, et ad ictum compungendi exterrita demutasse se in naturam dolendi, solam uerbi naturam a dolore eximi intelligamus? Imo quis ea uerba aliter intelligenda censeat?

149. Neque solum uox uirtus, aut uirtus Dei, sed etiam uirtus corporis apud Hilarium ad uerbi naturam attinet; adeo ut libris de Trinit. uirtus corporis perinde ei sit, ac in Matth.,cap. 9, num. 7, potestas intra corpus manens, aut cap. 8, n. 7, ipse in corpore positus. Certe uerbum homini coniunctum uirtutem corporis nuncupare ei licuit: tum quia assumpta caro ex ipsius presentia ac societate mutuata est quidquid potentie obtinuit, tum quia specialiter sensit, uti § 1 fuse demonstratum est, ex uerbi uirtute conceptum esse corpus, quod ex uirgine suscepit.

 150. Accepta hac notione, tota dirimitur controuersia, que maxima nata est ex uerbis lib. X, n. 23: Passus quidem est Dominus iehsu Christus, dum ceditur, dum suspenditur, dum crucifigitur, dum moritur: sed in corpus Domini irruens passio nec non fuit passio, nec tamen naturam passionis exseruit, dum et penali ministerio deseuit, et uIRTUS CORPORIS sine sensu pene uim pene in se deseuientis excepit. Si enim ibi uirtus corporis intelligitur uerbum quod corpus assumpsit, hec sibi uolent, passionem scilicet, qua cesus est Christus, et ueram fuisse, et non ueram: ueram quidem in corpus ipsius, seu in hominem ab eo assumptum, quem proinde demutarit dolore, sensu, tolerantia, ut iam num. 139 obseruatum; non ueram autem in uerbum carni coniunctum, in quod mox dicto demutationis  effectu caruerit. Nulla igitur hinc disceptandi causa, cum nemo catholicus ambigat, quin Filius Dei, postquam factus est filius hominis, sine sensu pene uim pene in se deseuientis exceperit, hoc est, dictus sit pati, quod in carne absque ulla sui demutatione perpessus sit.

151. At quod allato loco uirtus corporis uerbum intelligatur, non ambiget, qui cum eo contulerit hoc Tract. Psal. LIu, num. 6: Et hec quidem in eum omnia, que nostre necessitatis sunt, irruerunt; sed ab eo NATURAE SUAE uIRTUTE suscepta sunt, dum mortem nostram, potens non mori, etiam TIMOREM in se mortis ingruentem non renuit: uel illud lib. X de Trin. num. 47: Passus igitur unigenitus Deus est omnes incurrentes in  se passionum nostrarum infirmitates, sed passus uIRTUTE NATURAE SUAE, ut et uirtute nature sue natus est: neque enim cum natus sit, non tenuit omnipotentie sue in natiuitate naturam. Et post pauca, pro uirtute nature sue, ait uirtute corporis sui, puta, secundum quod ita ex infirmitate corporis nostri passus in corpore est, ut passiones corporis nostri, CORPORIS SUI uIRTUTE susciperet. Quod in Psal. CLXI, n. 8, breuius ac clarius sic elocutus est: Licet se passioni daret, non tamen uIRTUS AETERNA dolorem passionis exciperet. Unde liquet uirtutem corporis, uirtutem nature sue, et uirtutem eternam Hilario synonyma fuisse, iisque significari uerbum, a quo homo cum iis que hominis sunt, absque ulla sui demutatione, susceptus est.

 152. uerbum quoque carnem factum uirtutem corporis et uirtutem in corpore ab Hippolyto appellatum esse apud Theodoretum ad calcem dialogi Impatibilis legimus: Corpus, inquit, quamuis humano more mortuum, magnam in se uite uirtutem habet. Que enim ex mortuis corporibus non profluunt, ex illo manarunt: sanguis et aqua: ut sciremus quantum ad uitam ualeat uIRTUS que in corpore habitauit. Item ait: Non confringitur os sancti agni, ostendente figura passionem non attingere uIRTUTEM. Corporis enim uirtus sunt ossa: et ideo uerbum adumbrant, quod assumpti corporis uirtus est.

153. Sed ad superiorem libri X de Trinit. locum illustrandum nullus aptior est, quam qui in Psal. LIII, num. 12. habetur. Ex hoc enim euidenter patebit, quam in illo uirtus corporis perinde Hilario fuerit  atque natura diuinitatis. Nec ingratum erit ab ipsomet audire, non quid recens de Domini passione senserit, sed quid de ea semper predicarit; ut illuc prouocentur, qui eum libris de Trinitate errasse, sed postmodum Tractatibus in psalmos errorem retractasse sentiunt. Porro in eo loco breuem totius doctrine sue de Christi passione summam sic complexus est: Quod autem  et in crucem actum unigenitum Dei filium, et morte damnatum eum, qui natiuitate, que sibi ex eterno patre est naturalis, eternus sit; frequenter imo SEMPER predicamus, non ex nature necessitate potius, quam ex sacramento humane salutis passioni fuisse subditum, et uoluisse se magis passioni subiici, quam coactum. Et quanquam passio illa non fuerit conditionis et generis, quia indemutabilem DEI NATURAM nulla uis iniuriose perturbationis offenderet: tamen suscepta uoluntarie est, officio quidem ipsa satisfactura penali, non tamen pene sensu lesura patientem: non quod illa ledendi non habuerit pro ipsa passionis qualitate naturam; sed quod dolorem DIuINITATIS NATURA non sentit. Passus ergo est Deus; quia se subiecit uoluntarius passioni: sed suscipiens naturales ingruentium in se passionum  uirtutes, ipse tamen a nature sue uirtute non excidit ut doleret. Iam uero hec confer cum uerbis num. 23, lib. X de Trin. que hactenus multis difficilia, pluribus autem suspecta uisa sunt: nec ulla occurret nisi in uerborum sonis discrepantia. In uno siquidem loco Christus dicitur passus,  in altero passioni subditus; in hoc cum penali officio, in illo cum penali ministerio, in utroque sine pene sensu, in utroque ipsi passionis qualitati non negata ledendi natura: in utroque etiam statim subiicitur ratio cur hec naturali effectu destituta sit, libro quidem de Trinit. obscurius, quod uirtus corporis uim pene in se deseuientis excepit; manifestius autem in Psalmos, quod dolorem diuinitatis natura non sentit, et quod passus Deus a nature sue uirtute non excidit ut doleret. Sed hinc discutitur caligo, que illinc inducebatur.

154. Aptissime deinde uirtus illa uerbi, qua carnis passiones absque ulla sui demutatione excepit, teli in aquam aut ignem aut erem immissi comparatione illustratur. Quemadmodum enim telum, cum ex  natura sua pungere, forare, uulnerare idoneum sit, his tamen effectibus in hec elementa immissum caret, quia illa eos in se minime recipiant: sic et quia in diuina natura nullus patet dolori locus, in Christi diuinitatem ad irritum cadit passio, per se inferendo dolori nata.

155. Aliis etiam similitudinibus eamdem fidei nostre ueritatem explicant et confirmant alii Hilario nostro equales aut etiam superiores. Solis similitudine utitur Eustathius Antiochenus apud Theodoretum, dial. 3: Si autem, inquit, sol cuius corpus cerni et sensu percipi potest, tot tantasque ubique terrarum ferens contumelias, non mutat ordinem, nec ictum ullum paruum magnumue sentit: incorpoream existimamus pollui Sapientiam, et mutare naturam, si eius templum cruci affigatur,  aut destructionem sustineat, aut uulnera excipiat, aut corruptionem admittat? Sed templum quidem patitur: labis autem expers substantia omni ex parte impollutam retinet dignitatem. Eamdem comparationem ob eamdem causam adhibet Eusebius Pamphili, lib. Iu Dem. Euang. c. 13. Se quoque hac in parte Arianis non sociatum esse ostendit Eusebius Emesenus, cum in laudato Theodoreti opere ait: Si dixero camelum uolare, uos protinus absurdum dicitis; quia nature non conuenit: et recte facitis. Si dixero homines in mari habitare, non toleratis: et recte facitis; natura enim non patitur. Ita si dixero quod illa potentia que est ante secula, et natura sua incorporea, et dignitate impatibilis, et apud Patrem, et ad dexteram et in gloria; si dixero naturam illam incorpoream pati, nonne  aures uestras obturatis? etc. His perspectis, cui iam persuasum non erit, Hilarium in unos respexisse Theopaschitas, et unam uerbi naturam a dolore immunem demonstrare uoluisse, cum lib. X teli comparationem instituit? Si quod aliud priuilegium in eodem loco aliisue carni assumpte attribuere uideatur; eo redit, ut hoc tantum uelit quod in memorato Tractatu Psal. LIII, n. 12, docet, Christum scilicet etiam secundum carnem uoluisse se magis passioni subiici, quam coactum. Nulli itaque ambiguum esse iam debet, quin et de Hilario uera sit hec Theodoreti ex Gregorio Nyss. descripta sententia: Cum duplex et ambigua sit opinio, diuinitasne, an humanitas passa sit, unius reiectio erit alterius confirmatio. Sed ut argumenta, quibus  hoc demonstratum est, recolere quisque facilius ualeat; precipua paucis sunt perstringenda.



uII. Synopsis argumentorum, quibus Hilarius de passione Christi recte sensisse approbatur.

156. Primo ante Claudianum Mamertum nullus, post hunc primus Berengarius eum reprehendit quod passionum Christi ueritatem negaret. Contra a nominatissimis quibusque doctoribus sacrisque Conciliis ut uenerandus et catholicus doctor et acerrimus fidei defensor semper audiit. At si in ea fuisset sententia ita singulari, ut nullum eius uestigium in etatis illius scriptoribus deprehendere sit, imo que fidei omnium consensu recepte repugnet; tot eum laudibus minime celebrassent. Longe minus ei pepercissent heretici, qui cum aduersantes sibi catholicos alios confictis  heresibus calumniisque infamare pro nichilo ducerent, ipsius tamen integritatem auctoritatemque semper summopere reformidarunt.

Deinde Aphthardocitis, qui Iustiniano regnante ac fauente errorem Hilario a nonnullis adscriptum defendebant, nunquam uenit in mentem, ut sententiam suam tanti uiri nomine munirent, cuius iampridem apud Grecos celebria erant scripta.

3o Huic errori re uera minime fauet, quod ait lib. X, n. 24: Assumpta caro, id est totus homo, passionum naturis permissa est.

4o Eidem passim aduersatur, qui non solum constanter docet Christum gessisse, dixisse ac passum esse quecumque hominum sunt; sed et eum sitim, esuriem, tristitiam ac timorem suscepisse, necnon  anxium et turbatum fuisse, fleuisse ac doluisse uariis in locis confitetur.

5o Omnes illas hominum affectiones uere a Christo susceptas esse adeo persuasum ei erat, ut in earum causis explicandis studium et operam collocarit, probaritque illum eas non sua, sed nostra causa, et ut hereticos carnis ab ipso assumpte ueritatem negantes mendacii conuinceret, perpessum esse.

6o Cum lib. I de Trinit. n. 32 declaret, se librum decimum instituisse aduersus hereticos, qui diuine professionis natureque immemores, ad impietatis sue argumentum dipensationis gesta dictaque tenuerunt, hoc est, ut planius loquitur lib. IX, n. 5, qui que ab eo  secundum hominem dicta sunt, dicta esse secundum nature diuine infirmitatem mentiuntur: contuendum  est quenam illa sint, que, lib. X, aduersus Christi diuinitatem heretici obiiciant. Atqui que de Christi tristitia, timore, dolore sunt dicta, obiiciunt. Ultro igitur concedit Hilarius, ea de ipso secundum hominem uere dicta esse.

7o Ne hanc ignoremus instituti sui rationem, libri XI initio  pro more suo memorans quid superiore confecerit, confirmat sese in decimo aduersus hereticos disputasse, qui dispensationem assumpti corporis rapiunt ad contumeliam diuinitatis; et impietatis causas arripiunt de salutis nostre sacramento: qui si apostolice fidei tenaces essent, intelligerent eum, qui in forma Dei esset, assumpsisse formam serui, neque formam serui assumerent ad forme Dei dehonestatem.  Hec igitur una ei de hereticis querela est, non quod infirmitates nostras Christo attribuant, sed quod formam Dei et formam serui distinguere nescientes, que assumpti hominis sunt ad formam Dei referant. In libro autem decimo ad contumeliam diuinitatis rapiunt quidquid de Christi tristitia, dolore, timore scriptum est. Ea ergo, ex Hilarii sententia, assumpti corporis fuerunt.

8o Si expendantur hereticorum, quos lib. X refellit, sententie, qui nimirum Christum diuiderent, aut cum carne uerbum confunderent; si rursum attendatur quorsum institute tot questiones, et cur naturarum in uno eodemque Christo distinctio tam operose inculcata: non latebit, omnia prudentissimi doctoris argumenta eo spectare, ut multis hereticos  conuincat, diuersa Christi gesta dictaque ex sua ipsorum opinione explicari omnino non posse, conuictosque sensim perducat ad Ecclesie fidem, que unam Christi personam duasque naturas confitens, habet unde in uno eodemque uirtutis simul et infirmitatis euidentia signa componat. Scopum hunc sibi in superioribus fuisse num. 60, ac deinceps aperte significat.

157. Hanc itaque Ecclesie fidem, qua Christus omnibus que infirma sunt salua maiestatis sue dignitate perfunctus creditur, unice propugnat, dum acriter persequitur heresim, que ex doloribus carnis assumpte infirmitatem Dei assumentis adstruebat. Hanc non semel notat prenuntiatam Isaie uerbis: Pro nobis dolet et nos existimauimus eum in doloribus esse:  quasi diceret: Pro nobis dolet secundum naturam a nobis in tempore assumptam, et nos existimauimus eum secundum potiorem sui naturam quam ante tempora obtinet, in doloribus esse. Non aliud sonat illud Tract. Psal. LXuIII, num. 23: Hunc igitur ita a Deo percussum persecuti sunt, super DOLOREM uulnerum DOLOREM persecutionis huius addentes. Pro nobis enim secundum prophetam dolet, et idcirco est esse in doloribus estimatus. Ex quo commode intelligitur hoc lib. X de Trin. n. 46: Fallitur ergo humane estimationis opinio, putans eum dolere quod patitur. Quod illustratur ex Tract. Psal. CXXXuIII, n. 3, ubi premissis uerbis Isaie: Infirmitates nostras portauit, proxime subiicit: Et ne quid in impassibilem atque indemutabilem diuinitatem infirmitatis incidere existimaretur;  adiecit . Et nos putabamus eum in doloribus esse. Suscepit ergo infirmitates, quia homo nascitur; et putatur dolere quia patitur: caret uero doloribus ipse, quia Deus est. Cui enim Hilarius hic non uideatur priora Isaie uerba: Pro nobis dolet, etc., de Christi carne dici concedere; tantumque contendere, quod subnexis premonstrata sit peruersa eorum argutandi ratio, qui assumpte carnis infirmitates in uerbi assumentis diuinitatem reiicerent? Eorumdem sophismata rursum in Psal. LXuIII, n. 12, sic notat: Christus flet interdum, et ingemiscit, et tristis est : et id ipsum ad infirmitatis tribuitur exemplum contra diuinam.

158. Quia uero ii ipsi perturbationes humanas in  Christum non secus ac in nos incidisse, eiusque dominatas esse iactitabant; ostendendum ei fuit, Christum eis ex se minime obnoxium fuisse, ac susceptarum infirmitatum semper extitisse dominum. Primum prestat fuse exposita originis illius sanctitate: alterum autem ex uirtute gestorum demonstrat; quippe quibus Christus omnem a se infirmitatem arcere se potuisse non obscure significarit.

159. Itaque ut tam longam disputationem paucis comprehendamus, Hilarius contra hereticos disputans, qui unam Christi ceterorumque hominum in passione conditionem fuisse sentiebant, infirmitates illius a nostris quadruplici ratione differe ostendit. Nostre quippe cum sint coacte, ex merito nostro nos afficiant, nostri dominentur, nec quidquam in nobis  sit, quod non eis subiaceat; demonstrat infirmitates Christi esse uoluntarias, et propter nos non propter se ab eo susceptas, ad nutum illius uoluntatemque temperatas esse, neque eam naturam quam eterna natiuitate habuit, sed eam tantum quam ex temporaria assumptione suscepit, attingere. Ad hec quatuor Christi priuilegia uindicanda reuocatur, quidquid Hilarius de Seruatoris nostri passione edisserit.



§ Iu. DE MORTE CHRISTI. An Hilarius, moriente Christo, uerbum a carne secessisse senserit.

160. uix emersimus salebroso loco, cum ecce incidimus in alium. Christi enim mysteria prosequentibus proxime post passionem sese offert mors eius. Multos  autem offendit, quod in hec Christi morituri uerba, Deus, Deus meus, quare me dereliquisti? subiecit Hilarius : Clamor uero ad Deum corporis uox est recedentis a se diuinitatis contestata dissidium: quasi nimirum uerbum, antequam moreretur Christus, a corpore quod assumpserat discessisse diceret.

161. Illis resistere primum nobis non erat animus; cum salua et integra ueritate, a qua recedere nunquam tutum est, id fieri non posse uideretur. Id tum nobis dumtaxat ducebamus prestandum, ut sententiam illam neque ei singularem, neque cum hereticis communem fuisse ostenderemus. Deinde uero cetera ipsius opera relegentibus, constitit eum in priore illa opinione minime perseuerasse, sed oppositam  in scriptis posterioribus asseruisse sententiam. Demum ubi ad hanc partem probandam uentum est, tanta animi firmitate contra eos, qui Christum etiam in morte diuidebant, uisus est decertare, ut cum his eum aliquando consensisse nec leuis suspicio relinqueretur. Prelibatam itaque dissertationis nostre rationem retractare non piguit, aliamque inire: in qua primum non diffitemur, allata ipsius uerba non multum discrepare a uerbis Patrum, quorum aliqui credi uix possunt uerbum a mortuo Christi corpore non sensisse separatum: tum ea ipsa Hilarii uerba absque ulla uerbi separatione intelligi commode posse, ex aliis ipsius loquendi modis ostendimus: postremo ea non solum posse, sed et debere ita intelligi approbamus selectis  nonnullis sententiis, quibus contra Christi diuisores uehementer adeo disputat, ut eum illorum debellatorem potius existimare deceat, quam fautorem.



I. Qui e ueteribus uideantur uerbum a carne Christi mortua separatum sensisse. Qua ratione ab hereticis dissideant.

162. In primis occurrit quod Epiphanius her. 69, n. 62, ad predicta Christi uerba, Deus, Deus meus, quare me dereliquisti, respiciens ait: Cumilla eadem humanitas cum diuinitate coniuncta sic esset, ut una esset utriusque sanctitudo; et in hac illa perfectissime omnia cognosceret, utpote Deo copulata, et in unam consociata deitatem; uidens diuinitatem iam in procinctu quodam esse, ut sanctum corpus desereret, ex ipsius hominis Dominici  persona, hoc est, humane nature a uerbo suscepte  . . . uox ad coniunctam diuinitatem illa est edita, Deus, Deus meus, quare me dereliquisti? Ita etiam Leporius in libello emendationis  profitetur, Christum ideo in cruce clamasse, Deus, Deus meus, quare me dereliquisti? ut uere manifesteque Filius Dei secundum carnem se ostenderet moriturum, et uelut carnis ipsius uoce utens, ponens preteritum pro futuro, quia per mortem crucis necessario terrenum corpus erat a Deo pro tempore relinquendum, non solum a Deo, uerum etiam ab anima sua, que erat unita cum Deo, hoc ipsum prius  quam fieret, nobis moriens testaretur. Et paulo post: Diuinitas cum unita sibi anima, non crucifixum hominem reliquit in penam, sed examinem carnem reliquit ad tempus.

163. Cum his facere crederes Athanasium, lib. de Incarnatione Christi, pag. 75, ubi defendens indecorum fuisse ut ui morbi Christus moreretur, mortem illius eo uerbo enuntiat, quod uerbi a corpore secessionem sonet. Si eius corpus egritudine laborasset, et uerbum ab eo dissoluto recessisset, etc., , , etc. At lib. de salutari aduentu I. C., pag. 645, de sententia sua dubitari non permittit, cum Christi mortem non uult dici segregationem deitatis, sed corporis mortificationem; ita ut eo tempore diuinitas neque corpus in monumento, neque animam in inferno  destituerit, quod et subinde demonstrat. Potiore forsitan iure ad superiorem sententiam retuleris illa Eusebii Ceasar. ad calcem, cap. 13. lib. Iu Dem. Euang.: Sic sane etiam mortuum illud uerbi corpus, ubi exiguum quiddam uirtutem uerbi attigit, tum excitatum est illico ac reuixit: quasi nimirum corpus uerbo abscedente mortuum, eodemque redeunte rediuiuum fuisset.

164. Propius omnium Hilarii nostri uerba imitatur Ambrosius, lib. X in Luc. n. 127, ubi illud Matthei: Clamans uoce magna, emisit spiritum, sic interpretatur: In quo uel professio gloriosa usque ad mortem se pro nostris descendisse peccatis . . . uel euidens manifestatio contestantis Dei secessionem diuinitatis et corporis: sic enim habes: Clamauit iehsu uoce magna, dicens: Deus,  Deus meus, respice in me, quare me dereliquisti? Clamauit homo separatione diuinitatis moriturus. Posterior hec sententia in expositione symboli apostolorum, seu tractatu de Trin. apud ipsum Ambrosium in append. tom. II, edito cap. 13 inserta est.

165. Denique cum consequens sit, ut uerbum anima dissoluta a corpore disiunctum fuerit, si anima tantum mediante cum corpore fuerit coniunctum; quotquot huic opinioni fauent, illi merito existimentur suffragari. Unde illud etiam consectarium est, ut si uerbum anima tantum mediante cum carne coniunctum absque ulla hereseos nota docere licuerit, licuerit pariter dicere uerbum anima recedente a corpore secessisse.

166. Itaque hec Christi in cruce morientis uerba:  Deus, Deus meus, quare me dereliquisti, quamuis nonnullos Patres pariter cum hereticis de uerbi a carne discessione interpretatos esse quis largiatur; non statim tamen ei concedendum est, unius eiusdemque interpretationis eamdem in utrisque fuisse rationem. Quippe heretici uerbi diuinitatem, quasi infirmam et trepidam ne sibi mors et passio sustinende essent, a Christo passuro discessisse somniabant: contra quos Gregorius Nazianz. Or. 36, n. 20: Neque enim, quod quidam opinantur, ipse uel a Patre, uel a sua diuinitate, quasi passionem extimescente, ob idque sese a perpetiente colligente atque contrahente, derelictus est. Patres uero, qui cum illis consentire uidentur, hanc innuunt opinionis sue rationem, quod tantam arbitrarentur diuinitatis uirtutem, ut mortem, quam Christus  ad implendam Patris uoluntatem subire decreuerat, corpori cum ea coniuncto contingere nullo pacto posse existimarent. Nam cum diuinitas, inquit loco mox memorato Ambrosius, mortis libera sit, utique mors esse non poterat, nisi uita discederet; quia uita diuinitas est. Eadem habet auctor expositionis Symboli apud ipsum Ambrosium. Eo reuocari potest quod Tertullianus, lib. contra Prax. n. 30, cum dixisset Christum tradendo spiritum obiisse, subiicit: Spiritu enim manente in carne, caro omnino mori non potest: si tamen ibi, ut alias solet, Spiritus nomine diuinitatem intellexit, quod non satis liquet. At hinc euidens est, Patres hereticosque maxime dissidere, cum hi abiectius, illi quodam modo sublimius de Christi diuinitate sentientes, eius a corpore mortuo separationem docent.

 167. In hoc preterea dissentiunt, quod heretici ante Christi mortem, imo etiam ante passionem, catholici uero in ipsa dumtaxat morte uerbum a corpore separatum predicarint. Unde libellus Leporii supra monet, in uerbis quare me dereliquisti positum esse preteritum pro futuro: et Epiphanius obseruat, hanc carnis uocem, non ad separatam, sed ad coniunctam diuinitatem esse, et cum iam in procinctu quodam esset, ut sanctum corpus desereret. Ex quo maximum illud inter utrosque habetur discrimen quod cum illi merum hominem, isti uerum Deum pro nobis passum ac mortuum esse constituant; ab his infinitum, et ab illis finitum ponatur redemptionis nostre pretium.

168. Postremo Epiphanius, Leporius, aliique catholici  asserunt, uerbi cum anima Christi, etiam morte intercedente, coniunctionem illesam permansisse. Ad inferos, inquit Epiphanius, her. 20, n. 2, cum diuinitate sua animaque descendit, captiuam ducit captiuitatem, ac die tertio cum sanctissimo suo corpore ad uitam excitatur. Quod quidem corpus cum diuinitate sua coniunxit non amplius dissoluendum. At heretici totum hominem Christum a diuinitate desertum ac separatum esse contenderunt. Porro memoratus auctor expositionis Symboli, dum uerbis Ambrosii nonnichil adiicit, ad hereticorum sententiam accedit: sic enim habet cap. 13: Hec est beata anima, que in cruce ad diuinitatem clamauit dicens: Deus, Deus meus, respice in me, quare me dereliquisti? etc. Et post panca subiicit, Deus ergo, qui uerbum et Spiritus est, qui ubi uult inspirat,  carnem seu animam susceptam non deseruit inuitus, etc. Neque desunt, qui allatas Patrum sententias ita interpretentur, ut eos ne a mortuo quidem Christi corpore uerbum separatum sensisse defendant. Quorum interpretationi nonnullum forte robur accedet, ubi enucleata fuerint Hilarii ea de re uerba.



II. Qui uerba Hilarii de Christi derelictione fidei sint consentanea.

169. Petrus Lombardus, lib. III Sent., dist. 21, § 1, ad superiorem Ambrosii locum respondet, hoc eum tantum uoluisse, diuinitatem sese a carne separasse subtrahendo protectionem, non soluendo unionem, seu separasse se foris ut non adesset ad defensionem, sed non defuissse intus ad unionem: si enim, inquit, non ibi cohibuisset potentiam, sed exercuisset, non moreretur  Christus. An in Ambrosium quadret hec interpretatio, nunc nostra non refert: at quo minus ad Hilarii in Mattheum uerba accommodetur, nichil uetat. Nam quod ibi eam Christi intellexerit derelictionem, que necessaria erat ut mori posset, proxime post uerba, de quibus controuersia est, declarat in hunc modum: Denique cur relinquatur, exclamat dicens, Deus, Deus meus, quare me dereliquisti? Sed relinquitur, quia erat etiam morte peragendus. Quod autem hec illesa uerbi et carnis substantiali unitione dixerit, illustrare est ex eodem Commentario, cap. 3, n. 2, ubi ait: Cum esuriit, Dominus, non inedie subrepsit operatio; sed uirtus illa quadraginta dierum non mota ieiunio nature sue hominem dereliquit. Nemo certe suspicetur, Hilarium hanc derelictionem, qua hominem,  ut esurire posset, nature sue a uerbo derelictum esse docuit, substantiali separatione factam existimasse: quidni eadem ratione censeatur eiusdem hominis derelictionem, ut mori posset, salua et incolumi substantiali coniunctione predicare? Huc facit, quod cum Spiritus nomine diuinam naturam prope ubique intelligat, libro tamen X de Trin. num. 61 contendat eam his uerbis: Tradidit spiritum, nullo pacto intelligi posse. Nam spiritu, inquit, frequenter significari animam non ambiguum est uel ex hoc ipso, quod iehsu moriturus tradidit spiritum. Quare uel ex hoc ipso non ambiguum est, nisi quia non ambiguum censet, solam animam, non etiam diuinitatis uerbi substantiam a morientis Christi corpore recessisse?

 170. Si cui hoc nondum satis perspicuum, ad obiecta uerba succurrit et alia responsio: quod nimirum caro diuinitatis a se recedentis ideo contestata sit dissidium, quia quamuis reuera non abscederet, perinde tamen nullum in ipsa ostendebat presentie sue signum, ac si nullatenus exstaret. Hanc responsionem non de nostro confingimus ipsi, sed ex similibus, Hilarii loquendi modis, et ex iis presertim, que de uerbi exinanitione edisserit, accipimus. Cui enim prima ipsius in Psal. LXuIII, n. 4, uerba leuiter attingenti, non uideatur naturam diuinam carnis susceptione ita exhaustam asserere, ut propria substantia omnino careret? Primum quippe ait: Haurienda fuit natura celestis, ut exinaniens se ex Dei forma in formam serui hominisque decideret: et ideo usque ad animam  aque penetrant, quia ei substantia non sit infixo in limo profundi. Tum quam illam naturam celestem hauriendam, quamue substantiam dixerit, que post carnis assumptionem non sit, statim aperit his uerbis: Non utique substantia ea non erat, que assumpta habebatur, sed que se ipsam inaniens hauserat. Quid igitur? periitne diuina substantia? Nullo modo, inquit continuo, se caruit, qui se ipsum exinaniuit euacuans: nec tamen id ipsum uidebatur exstare, quod iam in aliud se euacuando concesserat. En igitur mysterium: uerbi exinaniti substantia non ideo non est, quia defecerit; sed quia sic erat, ut non exstare uideretur.

171. Quorsum autem, quaue ratione substantia diuina tum non exstare uideretur, in Psal. CXLIII, n. 7, sic explicat: Damnum enim ad detrimentum sui euacuatio  forme Dei nescit, assumptioni potius seruili formam Dei rursus acquirens. Ita neque uirtus in humilitatem, sese licet cohibens, defecit ex sese, cum quod erat est: et humilitas cohibita in sese uirtute suscepta, cum quod non erat esse cepit, profectum eius que a se non defecerat uirtutis accepit. Planius, lib. XI de Trin., n. 48: In forma Dei manens formam serui assumpsit, non demutatus, sed se ipsum exinaniens, et intra se latens, et intra suam ipse uacuefactus potestatem: dum se usque ad formam temperat habitus humani ne potentem immensamque naturam assumpte humilitatis non ferret infirmitas; sed in tantum se uirtus incircumscripta moderaretur, in quantum oporteret eam usque ad patientiam connexi sibi corporis obedire. Quod autem se ipsum intra se uacuefaciens continuit, etc.

 172. His positis, uerba Hilarii in Matth. c. XXXIII, nullo negotio probantur a fide nostra minime dissidere. Qui enim in Christo, post susceptionem carnis, substantiam diuinitatis ideo non esse dixit, quia quamuis integra, ita tamen abscondita intra se latebat, ut non exstare uideretur: cur non existimetur diuinitatem Christi etiam in morte indiuisam credidisse, ideoque tantum illam dixisse recedere, quod ea tum se intra se cohiberet? Certe ut in morte longe magis quam in forme seruilis assumptione diuinitas latebat, ita longe minus exstare uidebatur.

173. Ad hanc Hilarii sententiam illustrandam non parum conferent hec Leonis Pape : Tradi Dominum passioni, tam  fuit paterne quam ipsius uoluntatis: ut eum non solum Pater desereret, sed etiam ipse se quadam ratione desereret, non trepida discessione, sed uoluntaria cessione. Continuit enim se ab impiis Crucifixi potestas; et ut dispositione uteretur occulta, uti noluit uirtute manifesta. Quibus si addas quod de ipso corporationis Christi mysterio scribit Augustinus : Deus est, et fit homo; seponit diuinitatem, id est, quodam modo sequestrat, hoc est, occullat quod suum erat, apparet quod acceperat: nichil erit cur, in Hilariana phrasi, recedentem diuinitatem non intelligas diuinitatem que se occultet, queque potestatem contineat, ut homo morte peragatur.

174. Preterea diuinitas e loco, in quo prius cogitabatur, discedere uulgo dicitur, cum nouo modo,  nouo ordine in alio manifestam se facit. Hinc uerbum, cum carnem suscepit, reliquisse celum, et in terras descendisse usitata loquendi ratione dicimus. Eo quoque respectu Augustinus in Psal. XLIu, n. 12, Patrem a Filio dimissum docet: Dimisit enim, inquit, Patrem quodam modo: non omnino dimisit ueluti ad separationem, sed ad susceptionem humane carnis. Sic et Hilario asserere licuit diuinitatem Christo moriente a carne discessisse, non quod illam omnino dimiserit ueluti ad separationem, sed ad susceptionem mortis. Et uero recessit quodam modo uerbum a carne, quam hic hominum potestati dimisit, dum in inferos cum anima descendens, ibi noua potentie ac uirtutis sue signa exhibuit. Denique cum dissidium diuersitatem tantum sonet, non separationem, cumque  Hilarius in Psal. LXuIII, n. 4, scribat, Christum ex duabus constare substantiis que natura dissident: obiecta uerba: uox est carnis recedentis a se diuinitatis contestata dissidium, sic intelligere licet: uox est hominis se sociatum testificantis nature alteri, quam recedere ideo dicit, ut eam significet a se multum dissidere, et morte sua non magis ledendam iri, quam si recessisset.

175. Nec quemquam moueat quod in Psal. Lu, n. 12, ait: Ipse huic emortuo et intra sepulcrum relicto corpori diuine nature sue tribuit consortium: quasi uerbi consortium corpori morte sublatum, et resurrectione restitutum diceret. Non enim hic sermo est de consortio, quo corpus diuine nature substantialiter coniungatur, sed quo eius glorie particeps fiat,  qua quamdiu mortale fuit, carebat. Hinc quippe Christum ibi commendat, quod gloriam neque aliunde expectet, neque corpori alii, quam quod mortuum fuerat, expectet. Non extra sesunt, inquit, ista que sperat: nec, laudationis uota, que reddet, sunt extrinsecus capessenda. Ipse enim sibi ressurrectionis est dominus, ipse huic emortuo et intra sepulcrum relicto corpori diuine nature sue tribuit consortium. Neque enim ressurecturis omnibus ab exteriore materia corpus acquiritur, etc., quanto minus Christo? Nihil preterea occurrit apud Hilarium, unde Christum in morte diuisisse iudicetur. Multa contra suppetunt, quibus ab hac opinione sese procul abfuisse indicat: quod nobis restat considerandum.



III. Hilarius Christum nunquam diuidendum esse acerrime propugnat.


176. Mittimus 1o illud lib. uIII de Trin. n. 8: Quomodo non naturaliter manere in nobis existimandus est, qui et naturam nostram iam inseparabilem sibi homo natus assumpsit? quia forte erunt, qui illud iam inseparabilem ad id tempus referri uelint quod resurrectionem excepit. Germanior tamen horum uerborum sensus est, unigenitum Deum ex eo tempore quo homo natus est, naturam nostram sibi inseparabilem assumpsisse. Ea porro sic intelligenda esse confirmant, que lib. IX, n. 7, tradit, Deum scilicet natum esse hominem, ut homo in eternum in Deo maneret: maxime cum mox subiiciat: Nascitur itaque Deus assumptioni nostre, dum homo noster in Deo permanet;  hoc est, dum homo ab ipso susceptionis momento in Deo in eternum manet, nunquam ab eo separandus. Hanc enim ipse notat esse uim uerbi permaneo, ut quod in perpetuum mansurum est significet. Preterea in Psal. CXXXI, num. 9, ea ratione enuntiat Christi mortem, ut uerba illius Deum tum in corpore manentem sonent; sic enim habet: Quieuit autem ille, cui mors somnus est: et id quod nobis penalis demutatio est, Unigenito et in corpore manenti Deo requies fuit. Sed non uni uoci pertinacius insistendum, cum res eadem totis paginis adstruatur.

177. uerum hoc lib. III, de Trin. n. 15: Dei Filius crucifigitur, sed in cruce hominis mortem Deus uincit; Christus Dei Filius moritur, sed omnis caro uiuificatur in Christo; Dei Filius in inferis est, sed homo refertur  ad celum: hoc, inquam, non tam leuiter transire iuuerit. Hinc quippe habetur, uerbum a carne non prius, quam moreretur Christus, recessisse ; adeoque infinitum fuisse redemptionis nostre pretium. In hac porro de Dei morte doctrina Hilarius constans adeo fuit, ut in uno numero 7, libro IX, primum dicat, ut Deus mori uellet; et mox, cum se immortalis Deus intra legem mortis habuisset; et in exitu, Deo per carnem moriente. Id ipsum in Psal. LXuII, n. 23, non una ratione declarat, atque in primis ait: Per securitatem eternitatis mors ipsa in Deo moriente fiducia est. Ipsum etiam Deum mortuum Christum uocat lib. IX de Trin. num. 54. Deinde, ut ad locum allatum redeamus, si Dei Filius in inferis est, sequitur ut saltem animam Christi morte intercedente  a Deo unigenito desertam ac separatam non crediderit. Sed et hinc confici potest, eum ne carnem quidem desertam sensisse, cum in Matth. dixit: uox est carnis, etc. Sicut enim cum in uerba Christi: Clarifica me, lib. III de Trin. n. 16, ait: Hec carnis deprecatio est; nomine carnis totum hominem ac presertim animam intelligere non dubitatur: ita et cum eiusdem Domini nostri uerba: Deus meus, quare me dereliquisti, enarraturus subiicit: uox est carnis recedentis a se diuinitatis contestata dissidium; eodem carnis uocabulo hominem totum, carnem scilicet et animam, non negandus est intelligere. Atqui animam Christi etiam post mortem uerbo coniunctam docuit. Idem igitur sensit et de carne. Sed hoc planius approbemus.

 178. Nullo ex loco fidem illius explorare certius ualemus, quam ex quo explicat uerba Christi: Deus, Deus meus, quare me dereliquisti? In eo autem explicando totus fere uersatur a n. 51 lib. X, ad 65. Inde igitur genuine illius sententie exponende latissimum nanciscimur campum. Ac primo quidem notatu dignum est, quod hereticos predicta Christi uerba sibi obiectantes inuidioso nomine appellet Christum tripertientes in uerbum et animam et corpus; ipse huius nominis inuidiam non declinaturus, si Christum unquam diuisisset. Contra n. 52, fidei Ecclesie sese adherere profitetur, que apostolicis imbuta doctrinis nouit in Christo natiuitatem, sed ignorat exordium; scit dispensationem, sed nescit diuisionem . . . nec tripertita Christum fide scindit, cuius de super texta uestis inscissa est, ut  Iesum Christum et in uerbum et in animam et in corpus incidat. Quid porro est quod dicturus: Scit dispensationem, sed nescit diuisionem, proxime premittit: Ecclesie fides nouit in Christo natiuitatem, sed ignorat exordium; nisi ut significet Ecclesiam non magis nosse in temporaria Christi dispensatione ullum diuisionis momentum, quam in eterna illius generatione ullum existendi initium? Tum eosdem Christi diuisores acrius persequens: Si, inquit, n. 62, eiusdem uox atque sermo est, se derelictum conquerentis, et se regnare profitentis; qua fidem nostram infidelitatis ratione diuidimus, ut non idem in tempore eodem sit mortuus, qui et regnet? quasi diceret, cur cum auditis a Christo, Deus, Deus meus, quare me dereliquisti, eum diuiditis, ac diuinitate asseritis destitutum? Nonne ille ipse  eodem tempore latroni dixit: Hodie mecum eris in paradiso? At dum mortuus iacebat in terris, in paradiso regnare qui potuit si diuisus atque a diuinitate desertus tum fuerit?

179. Eum etiam tum diuisum non fuisse non semel repetit. Nam postquam num. 60, monuit distinguendas esse naturas, aliamque sepultam, aliam esse resuscitantem, ac perinde sepultum non putare, quem resuscitasse intelligas; resuscitasse non ambigere, quem negare non audeas non sepultum: utramque in uno eodemque uerbo coniunctam mox inculcat. Non enim, inquit num. 63, alius est moriens et regnans, neque alius est commendans spiritum et expirans, neque non unus est descendens ad inferos, et adscendens ad celos. Et num. 64: Numquid diuisus est Christus, ut alius  sit iehsu crucifixus, alius Christus uirtus et sapientia Dei? Tum initio num. 65: Aliud apostolus nescit, neque aliud se scire iudicat: nos autem et infirmis ingenii, et infirmioris fidei Christum Iesum scindimus, diuidimus, duplicamus . . . Alius enim nobis Christus crucifixus, alius Dei sapientia, alius sepultus. Et post pauca ex uerbis apostoli: Qui descendit, ipse est et qui ascendit, sic eosdem urget Christi diuisores: Numquid descendisse ad inferos corpus quod in sepulcro iacuit dicetur? Si itaque qui descendit, ipse est et qui adscendit, et neque corpus descendisse ad inferos creditur, et resurgens ex mortuis corpus adscendisse in celos non ambigitur: que hic preter occulti sacramenti et incogniti mundo ac principibus seculi fides relicta  est? ut cum unus atque idem sit descendens et adscendens, unus quoque nobis iehsu Christus sit, et Dei Filius, et hominis Filius, et uerbum Deus, et homo caro, et passus, et mortuus, et sepultus, et resurgens, et in celos receptus, et sedens ad dexteram Dei; habens in se uno eodemque, per dispensationem atque naturam, in Dei forma et in forma serui, sine aliqua sui et partitione quod homo est, et diuisione quod Deus est. Si in his omnibus Christus sine diuisione: ergo in nullis eorum diuisus, nec in passione, nec in morte, nec in sepulcro. Mansit ergo uerbum etiam in sepulcro cum carne coniunctum. Plura huiusmodi eodem libro continentur: sed locum indicasse sufficiat, ex eoque pauca hec specimina in medium protulisse. Unum his adiicimus locum ex  lib. IX, quem in hac disputatione preterire non licet. Nullus enim Patrum est, qui argumentum precipuum, quo uerbum a sepulta Christi carne non diuisum propugnant, disertius prosequatur, quam eo loco Hilarius. Ideo quippe, Paulino Aquileiensi auctore , Christus iehsu et passus et mortuus et sepultus et resurrexisse secundum Scripturas Dei Filius declaratur; quia a carne nunquam post assumptionis sacramentum impassibilis et indemutabilis separata diuinitas predicatur. Gregorius quoque Nyss. epist. ad Eustathiam et Ambrosiam, ubi Christi diuinitatem simul in paradiso cum anima et cum corpore in sepulcro exstitisse asseruit, hoc dictum suum sic confirmat: Propterea corpus ipsum DOMINUS appellatur  ob inherentem  ipsi diuinitatem. Non alia ratione Ferrandus diac., epist. ad Seuerum, n. 8, primo ponit: Totus Christus apud inferos fuit secundum animam rationalem, sed non totum; quia caro ibi non fuit, cum qua est totum; totus Christus in sepulcro fuit secundum carnem, sed non totum; quia anima ibi non fuit, cum qua est totum uerbum tamen Dei et cum anima sua apud inferos, et cum carne sua in sepulcro fuit. Et quia uerbum cum anima apud inferos, et cum carne in sepulcro fuit, subinde declarat consequens esse, ut totus Christus apud inferos et totus in sepulcro recte dicatur, ob unitatem scilicet persone uerbi, anime rationalis, et carnis. Similis est Augustini sententia Tract. 69, in Ioan., n. 3. Uno uerbo illi maxime ex Symbolo fidei, qua carnem mortuam, sepultam,  et excitatam, Christum mortuum, sepultum, et a morte ad uitam uenisse confitemur, uerbum in morte Christi a carne non diuisum esse propugnant. uerum qui Hilarius hoc ipsum constanter adstruat, audiamus.

180. Primum ad hereticum conuersus: Quero a te, inquit num. 11, quis sit carne se spolians, et que sit caro spoliata? Mox instat: Si enim non idem est Christus mortuus, qui est caro spoliata: carnis spoliate nomen ostende: et rursus naturam eius, qui se carne spoliauit, expone. Eumdem enim esse inuenio Deum Christum a mortuis excitatum. Qui carne se spoliauit, et rursum spoliatam carnem Christum esse a mortuis excitatum. Ac tandem quesitis ipse satisfacit  in hunc modum: Spoliata enim caro Christus est mortuus: et rursus Christum a mortuis excitans, idem Christus est carne se spolians. Naturam Dei in uirtute resurrectionis intellige: dispensationem hominis in morte cognosce. Et cum sint utraque suis gesta naturis, unum tamen Christum Iesum eum memento esse, qui utrumque est. Si unus utrumque: etiam in morte indiuisus est: neque in morte est indiuisus, nisi ob insidentem carni spoliate diuinitatem. Rursum caro spoliata et carnem excitans non unus et idem est, nisi caro spoliata sic totus Christus sit, ut carnem excitans totus est Christus. Totus autem non est, si a carne spoliata uerbum abest. Sed quid Hilarii uerbis admiscemus peregrina? Ipsa per se plana sunt atque perspicua:  Christum quippe in diuersis naturis diuersa gessisse agnoscens, eum tamen in diuersis illis gestis nusquam non unum et eumdem fuisse constantissima fide profitetur, eiusque ut ante mortem, ita et in morte, et post mortem nescit omnino diuisionem. Neque enim quemquam putamus fore, qui, cum superius moriens Christus carne se spolians ab Hilario dicatur, hoc ideo ab illo dici existimet, quod uerbum carnem exuisse et ab ea secessisse crediderit. Nam propter unitatem persone recte dicitur Christus sese carne spoliare, qua solam animam spoliat; sicut animam dicitur ponere, cum corpus duntaxat ab illa separat.

181. Que cum ita sint, Hilarius non infimum inter eos locum meretur, qui uerbum a carne, quam assumpsit nunquam separatum fuisse docuerunt.  Quod subinde magno consensu nobis tradiderunt sancti Patres, ac nominatim Athanasius, sub finem libri de salutari Aduentu I. C.; Gregorius Nyss., epist. ad Eustath.; et Ambros., necnon Or. I, contra Eunom.; Leo Papa Serm. 65, c. 7 et 66, cap. 1; Theodoretus, lib. u Heret. fab., cap. 15; Fulgentius, lib. III, ad Trasim. cap. 16; Ferrandus diac. et Paulinus Aquileiensis locis memoratis, Ioannes Damascenus, lib. III, c. 27; Oecumenius in Coloss. II; Alcuinus, lib. III de Trin. cap. 16; Bernadus, lib. u de Consideratione, cap. 9.



§ u. DE GLORIA CHRISTI HOMINUMuE ALIORUM POST RESURECTIONEM SINGULARES LOCUTIONES EXPLICANTUR.

182. Christi passionem excipit gloria, quam a mortuis excitatus homini suo impertiit. Ac licet neminem  sciamus, qui quod de Christi gloria scripsit Hilarius, nominatim reprehenderit; rem tamen lectori non ingratam nos facturos speramus, si in his preludiis pro nostro modulo illius ea de re sententiam explicemus, quam ad scripta ipsius accedenti probe perspectam esse plurimi interest. Namque ut plurimum ut decertat contra Arianos, aut aduersus fraudulentas illorum artes catholicos munire nititur. Cum autem illi ad deprimendam Christi gloriam infirma ipsius dicta gestaque solerent obiicere; nichil contra studioso Christi defensori solemnius fuit, quam ut ad releuandum Domini sui nomen de gloria ac potentia illius dissereret. Cespitabit igitur singulis fere paginis, cui obscuri erunt illius de gloria Christi loquendi  modi. Sepe enim inusitatis utitur. Et eos quidem hactenus intellectos non fuisse hoc persuadet, quod qui Hilarii Opera non modo in nouissimis seculis, sed et ante annos 800 recognouere, eos potissimum corruperint locos, in quibus ille de Christi gloria uberius ac magnificentius loquitur. Alii uero scrupulosiores e regione locorum illorum, quos temerare non ausi sunt ad oram mss. annotarunt. Caute lege.

183. Certe si solos attendas sonos uerborum, iis que lib. IX de Trin. n. 38 offendes, significari existimabis humanam Christi naturam ita in diuinam transiisse, ut genus mutarit, et hinc una euaserit Dei et assumpti hominis natura. Idem sapiet, quod cap. 27 in Matth., n. 4, predicat Deum et hominem in Christo iam ambo unum. Aliis obscurum erit quod in  Psal. CXLIII, n. 7, et fragmento uI docet, seruili Christi forme per gloriam id acquisitum, ut forma Dei esset, et seruilis forma esse desineret: uel quod lib. III de Trin., n. 16, scribit: Filius nunc caro factus orabat, ut hoc Patri caro inciperet esse quod uerbum. Neque his absona sunt isthec Tract. Ps. LIu, num. 7: Euolare autem ut columba festinat, id est, in spiritalem redire naturam; et mox: Hoc quod nobis est mortale susceperat, ut caro factus in Spiritum euolaret. Cui etiam non inusitatum uidebitur illud Tract. Psal. LXuIII, n. 25: Dominus iehsu in gloria Dei Patris est, id est, susceptus homo in naturam diuinitatis acceptus? Quid hoc lib. XI de Trin., n. 40, Deum esse omnia in omnibus, nature assumpti corporis nostri natura Paterne diuinitatis inuecta . . . ne ex parte Deus sit, sed totus Deus . . .  nulla ex parte terreni in eo corporis residente natura; ut ante in se duos continens, nunc Deus tantum sit: dum homo et Deus, uti declarat n. 41, iam Deus totum est. In se enim, infit n. 42, eum Deus glorificauit, id est, in ea natura qua Deus est quod est: ut sit Deus omnia in omnibus, toto iam in Deum ex ea qua homo est dispensatione mansuro. Unde cum lib. IX, n. 6, et in Psal. CXXXuIII, n. 19, triplicem Christi statum distinguat, ante hominem scilicet, in homine et post hominem, hoc est, antequam susceperit carnem, quando mortalem gessit, et postquam exuit mortalitatem; eum in medio duntaxat statu Deum et hominem confitetur, at in postremo ut in primo predicat tantum Deum.

184. Hec et similia Hilarii dicta facile sibi Apelles  uindicabit, qui uolebat, Tertulliano teste, l. de Prescript. n. 51, Christum in resurrectione singulis quibusque elementis, que in descensu suo mutuata fuissent, in ascensu reddidisse; et sic dispersis quibusque corporis sui partibus in celo spiritum tantum reddidisse. Hinc duas Christi naturas, etsi non post primam carnis susceptionem, certe post resurrectionem confudisse uidebitur; adeoque quedam Eutychiani commenti iecisse semina, nec alienus esse ab errore, quem Augustinus epist. 187, n. 10, cauendum monet, ne uidelicet ita diuinitatem adstruamus hominis, ut ueritatem corporis destruamus; quemque ut ipse caueat, premittit: Quemadmodum ire uisus est in celum, id est, in eadem carnis forma atque substantia: cui profecto  immortalitatem dedit, naturam non abstulit. Cum etiam Hieronymus, proem. in lib. XuIII Comm. Isaie professus: Corpora incorrupta et immortalia resurrectura confiteor, adiiciat, ut mutent gloriam non substantiam; coniectura non leuis est tunc temporis fuisse, qui humane nature ueritatem per resurrectionis gloriam aboleri predicarent. Huius erroris suspicionem Hilario haud difficulter conflabit, qui rursum hanc subiectionis Christi definitionem ex lib. XI de Trin. n. 35, ab adiunctis diuulsam adducet: Subiectio etiam ea est, que est ex natura in naturam concessio; dum a se quod est desinens, ei subiicitur cuius concedit in formam. Imo qui hanc audierit, prope non ambiget eam ab Augustino, cap. 37, contra Serm. Arian. notari, ubi ait: Quamuis non defuerint, qui illam tum  Filii subiectionem ipsius humane forme in diuinam substantiam commutationem intelligendam putauerint: tanquam hoc rei cuique subiiciatur, quod in eam uertitur et mutatur.

185. uerum concidet simul omnis suspicio, ubi eum carnis gloriam, illesa ipsius ueritate, predicare ostenderimus. Et ut a subiectione exordium fiat, enarrat lib. XI duplicem esse, primam obedientie et fidei, alteram uel concessionis uel demutationis. Tum hanc num. 35 sic definit: Est ex natura in naturam concessio, dum a se secundum quod est desinens, ei subiicitur cuius concedit in formam; ut ad cautelam tamen protinus adiungat. Desinit autem, NON UT NON SIT, sed ut proficiat; fitque ex demutatione subditus, in speciem suscepti alterius generis transeundo. Ita ubi  loco iam relato ex num. 40 asseruit: Non alia subiectionis causa est, quam ut omnia in omnibus Deus sit, nulla ex parte terreni in eo corporis residente natura, ut ante in se duos continens, nunc Deus tantum sit; prauam intelligentiam ex prioribus illis uerbis nascentem enecat his posterioribus, non abiecto corpore, sed ex subiectione translato; neque per defectionem abolito, sed ex clarificatione mutato . . . Subiectus uero ob id, non ut non sit, sed ut omnia in omnibus Deus sit; habens in sacramento subiectionis esse ac manere quod non est, non habens in defectione ita se carere, ne non sit. Sane in his Hilarius non minus circumspecte, quam Hieronymus atque Augustinus, cauit, ne de carnis Christi gloria disserens, corporis ueritatem destruere uideretur.

 186. Rursum hanc opinionem procul a se remouet, cum Christo ipsummet corpus, quod de uirgine susceperat, resumptum esse, et in illo portionem nostre carnis, imo nostri corporis resurrectionem conspicabilem fieri asserit. Porro in psal. CXXIu, num. 4 dicit Christum per gloriam factum esse montem, in quo nosmetipsos per assumptionem carnis nostre corporisque speculamur. In eo enim sumus, resurrectionem nostram resurrectione nostri in eo corporis contemplantes. Et quamuis planum sit ideo nos dici nunc in Christo esse, quia quam ex nobis in uirgine accepit carnem, eam in celum transtulit: hoc tamen apertius in psal. LXu, num. 12, sic enuntiat: In eternam gloriam eius assumpte ex uirgine carnis natura  transfertur. Nec aliud sonat illud cap. 3 in Matth., num. 2: Exspectatum Deo patri munus hominem, quem assumpserat , reportauit; aut quod cap. 4, num. 14, scribit, Christum in uitam ex morte redeuntem, consociatam Spiritus et substantie sue eternitati materiem ad celum assumpti corporis retulisse. Nihil amplius ad adstruendam gloriose carnis Christi ueritatem ab Hilario uidetur desiderandum, a quo Christum non modo hominem quem assumpserat, sed et assumpte ex uirgine carnis naturam, neque solum naturam, sed et materiem assumpti corporis, et nostram omnium carnem in celum retulisse proxime audiuimus.

187. His addimus unum illud lib. III de Trin., num. 20: Dominus Thome fidem propositis conditionibus  confirmaturus assistit, palpandi corporis et contrectandi uulneris obtulit facultatem: et utique qui compunctus recognoscendus est, necesse est corpus in quo est compunctus attulerit; et mox: Stetit namque corporeus, non simulatus aut fallax. Atqui in eo corpore, in quo Thome uisus est, sedet gloriosus ad dexteram Dei: uti non obscure declaratur his eiusdem libri uerbis: Hec carnis deprecatio est, in qua eum iudicii die compunctum et de cruce recognitum uniuersi uidebunt, in qua prefiguratus in monte est, in qua eleuatus ad celos est, in qua Deo assedit a dextris, in qua uisus a Paulo est, in qua honorificatus ab Stephano est. Immo hic aperte traditur, Christum in ea ipsa carne assidere, in qua transfiguratus in monte est, et in qua ante mortem ad Patrem clamauit: Clarifica me. Tam  ueram igitur Christi carnem Hilarius sensit post perceptam gloriam, quam ante mortem.

188. Non minus luculenter mentem suam aperuit de ueritate corporum, que ceteris hominibus per resurrectionem restituenda sunt. Namque in Psal. Lu, num. 12, primum de Christo prefatus: Ipse sibi resurrectionis est dominus, ipse huic emortuo et intra sepulcrum relicto corpori diuine nature sue tribuit consortium, deinde de uniuersa hominum resurrectione sermonem sic prosequitur: Neque enim resurrecturis omnibus ab exteriore materia corpus acquiritur, neque peregrine originis externarumque causarum natura redhibetur; sed id ipsum in profectum eterne claritatis emergit, fitque in eo demutatione potius, quam creatione, quod nouum sit. Apertum est et hoc Tract.  Psal. II, num. 41: Confracta reparabit, non ex alia aliqua, sed ex ueteri atque ipsa originis sue materie speciem illis complaciti sibi decoris impertiens: ut corruptibilium corporum in incorruptionis gloriam resurrectio non interitu naturam perimat, sed qualitatis conditione demutet. Non enim aliud corpus, quamuis in aliud resurget . . . Fit ergo demutatio, sed non affertur abolitio. Et cum id quod fuit, in id quod non fuit surgit, non amisit originem, sed profecit ad honorem. Neque pretereundum est, quod in Psal. LXuII, num. 35, habet: Numquid alia uox potest maior esse uirtutis, quam dissolutorum corporum puluerem in formam cogere soliditatemque membrorum, et uitam rursum in homines animasque reuocare, et corruptionem nature imbecillis  nature celestis incorruptione mutare? Hec humane spei uera et perfecta constantia est. In his Hilarius suspectas Origenis de nostra resurrectione sententias non minus prudenter cauet, quam in superioribus Apellis eiusque similium de gloria Christi errores.

189. Quid igitur sibi uult tam magnificis de corporum gloria loquendi modis? Nihil nostra sententia aliud, quam quod uulgo de eadem sentitur. Primo enim conceptis uerbis docet, idipsum corpus ex ueteri atque ipsa originis sue materie, imo ipsum dissoluti corporis puluerem in formam soliditatemque membrorum reformandum esse; adeo ut demutatione potius quam creatione nouum fiat: nouum, inquam, noua qualitatis conditione, non nature interitu aut abolitione. Restat igitur inquirendum, in quo constituat  hanc demutationem, ex qua noua illa ac preclara conditio consequatur. Hanc in Psal. I, num. 13, enarrat tum futuram, cum incorruptio corruptionem, et eternitas infirmitatem, et forma Dei formam terrene carnis absorpserit: seu, ut in Psal. Lu, num. 12, habet, tum cum infirmitas corporum detrahetur, id est, lapsus et lacryme, tum cum corruptionem incorruptio deuorabit, tum cum mortem potestas immortalis absorbebit, tum cum sit Deus omnia in omnibus, tum cum lumen uiuentium sit in eodem uiuentium lumine Deo ipse  placiturus. Quidquid etiam alias de beatorum corporum gloria edisserit, ad eas presertim dotes reuocatur, immortalitatem scilicet, incorruptionem, et claritatis ac luminis speciem. Quibus donati, ut loquitur Tertullianus, Apologet. num. 48, erimus iidem  qui nunc, et non alii, quamuis superinduti substantia propria eternitatis. Cum autem he dotes a corporis natura aliene sint, ac nature spiritus magis consentanee, easque sola Dei natura proprio ac summo iure possideat; corpus illis circumuestitum non male affirmatur in naturam spiritus, imo in formam ac naturam Dei transisse, nulla amplius in eo residente corporis natura, hoc est, nullis omnino uitiis aut operibus , que terreni corporis naturam consequuntur residentibus.

190. Beata hec corporum demutatio ex diuine nature consortio obtingit. Si enim ubi due nature coniunguntur, cedat necesse est minor maiori, potentiori infirmior, et obscurior clariori; quanto magis necesse est nature Dei cedat consociata natura  hominis? An forme Domini forma serui, corruptio incorruptioni, aut uite ualet resistere mortalitas? uincit semper fortior debiliorem. uerbum quidem, etiam ante resurrectionem, humanam sibi coniunxit naturam, neque hanc tamen ei gloriam impertiit: at hoc mirabile fuit benignitatis ipsius consilium. Quod cum decreuisset, uirtutem nature sue, uti notat  Hilarius, ita intra se cohibere opus habuit, ut ei  in limo carnis infixo nec diuinitatis substantia esse uideretur. uerum Dominus ac Redemptor noster, peractis dispensationis sue mysteriis, tunc primum ipse in profectum eterne claritatis emortuo et intra sepulcrum relicto corpori diuine nature tribuit consortium,  hoc est, diuinum splendorem suum non amplius intra se cohibens, eius etiam assumptum hominem participem fecit: sicque consociatam Spiritus  et substantie sue eternitati materiem assumpti corporis in celum retulit. Continuo, ut loquitur Hilarius, fragmento 6, homo factus est Deus. Superauit enim magnitudo Domini paruitatem seruilis forme; ita ut ipsa seruilis forma cessaret esse seruilis per eum Dominum qui eam assumpsit. Qui factus Deus intelligitur? Eo prorsus modo, quo uerbum dicitur caro factum. Sicut enim uerbum caro factum est, cum intra carnis humilitatem uerbi gloria delituit; ita et homo factus est Deus, cum intra uerbi gloriam abscondita est carnis humane humilitas. Quanquam non desunt, qui proxima Hilarii uerba ad primam  carnis mortalis susceptionem referant, iisque putent rationem reddi cur propria humane Christi nature persona defuerit. At hoc illis quis concedat? Non enim ibi seruili forme deesse personam, sed ipsam formam cessare seruilem esse predicatur. Sed et qui Christum carnis mortalis susceptione totum in forma serui  dixit, quia nimirum forma Dei exinanita non exstare uideretur nisi forma serui; procul aberat ut formam ipsius seruilem tunc temporis cessasse seruilem esse assereret.

191. Ea ipsa ratione, qua Christus totus in forma serui dicitur, dum in assumpto homine Deus est absconditus, dicitur et totus Deus, cum assumptus homo assumentis Dei luce et gloria infusus ac circumfusus fuit. Quamquam in utroque illo statu hoc discrimen  intercedit, quod Deus absconditus in homine immutatus mansit in uirtute nature sue, seseque interdum per operum magnificentiam manifestum fecit: at uero homo intra Deum absconditus non manet in nature sue infirmitate, sed in eternitatem, incorruptionem et gloriam, que nature diuine propria sunt, feliciter commigrat. Hinc intelligitur, qui Deus, cum per resurrectionis gloriam omnia in omnibus futurus sit, nulla ex parte in eis residente terreni corporis natura, sed eius loco natura Paterne diuinitatis inuecta, id tamen futurus sit non abiecto corpore, aut per defectionem abolito, sed retenta ueteri atque ipsa originis sue materia. Nec difficilius percipitur, qui lib. de Synod. n. 48 dicatur caro assumpta etiam ante resurrectionem incepisse esse quod uerbum; si quidem,  ut ibi declaratur, iam tum habuit ut id operaretur quod uerbi est. Nec lateret illud tract. Psal. CXLIII, num. 7: Ipsi habitui seruili id donatur, ut quod erat  esset, in forma scilicet Dei esset; etiamsi idipsum in Psal. CXLI, num. 8, non haberemus apertioribus uerbis sic explicatum: Hec ei a Deo retributio est, ut ei corpori quod assumpsit, Paterne glorie donetur eternitas. Cui etiam deinceps obscurum erit quod legit, Christum ante resurrectionem duos intra se continere, nunc uero Deum tantum esse? Quis enim non statim aduertet duos uocari diuersas naturas naturalibus proprietatibus suis affectas? Nec maiore negotio intelligetur Christus per gloriam in nature Paterne rediisse unitatem, cuius  offensionem dispensationis nouitas intulerat. Quippe unitatem offendit omne dissidium. Christus autem cuius una erat cum Patre naturalis conditio, una beatitudo, utpote qui una cum eo impassibilis, omnipotens, eternus, semper in splendore, semper in gloria et claritate; cepit ab illo dissidere, cum carnis nostre infirmitates assumens, factus est infirmus, passibilis, mortalis, atque despectus. Contra in unitatem pristinam secundum assumptum hominem rediisse dicitur, cum exuta mortalitate, susceptaque Dei gloria desiit esse infirmus, passibilis aliisque humane nature conditionibus obnoxius. Ex quo sequitur, ut tunc tantum Deus et homo fuerit, cum naturales Dei hominisque proprietates in se coniunctas habuit: id quod ita dictum, non quia ipsi post perceptam  resurrectionis gloriam desierit esse substantia hominis; sed quia homo reputatur Deus, cum abiecta infirmitate atque obscuritate que naturam ipsius consequitur, gloria que Dei propria est ei obtigerit. Nam nature sicut et forme Dei nomine Hilarius naturalem Dei gloriam, quam interdum etiam formam glorie, et habitum nature potioris absque ulla ambiguitate nuncupat, quoties de gloria ei sermo est intelligit .

192. uerbis illius sic illustratis, explanari commodius iam possunt obscuriora ueterum dicta, maximeque Gregorii Nyss., tom. II, pag. 17, et Or. 4 contra Eunom., p. 584, aliisque locis, in quibus sic adstruit assumpti hominis diuinitatem, ut ueritatem corporis nonnichil concutere uideatur. Neque uero Hilario uni  singulares sunt memorati loquendi modi. Dixit et Ambrosius, lib. I de uirgin. c. 3: uerbum caro factum est, ut caro fieret Deus: et lib. de Fide resurrect. n. 91: Tunc  secundum carnem homo, nunc per omnia Deus; nunc enim secundum carnem iam non nouimus Christum. Quid illud Augustini in Psal. XXXu, n. 14, de ipsa etiam anima nostra: Cum accepta fuerit illa ineffabilis letitia, perit quodam modo mens humana, et fit diuina? Hoc ipsum egregie illustrat Bernardus, lib. de diligendo Deo, c. 10. Ibi enim prelocutus de perfecta caritate, quam in solis beatis perfectam esse postea declarat, uirtutem illius ac naturam exponit in hunc modum: Sic affici, DEIFICARI est. Quomodo stilla aque modice multo infusa uino deficere a se tota uidetur, dum et saporem uini  induit et colorem; et quomodo ferrum ignitum et candens ignis simillimum fit, pristina propriaque forma exutum; et quomodo solis luce perfusus er in eamdem transformatur luminis claritatem, adeo ut non tam illuminatus, quam ipsum lumen esse uideatur: sic omnem tunc in sanctis humanam affectionem quodam ineffabili modo necesse erit a semetipsa liquescere, atque in Dei penitus transfundi uoluptatem. Alioquin quomodo omnia in omnibus erit Deus, SI IN HOMINE DE HOMINE QUIDQUAM SUPERERIT? Manebit substantia, sed in alia forma, alia gloria, aliaque potentia. Eamdem hominis, ut ita dicam, deificationem Maximus Martyr, cap. 26, de Theologicis, cap. 20, diuinis uerbis sic expressit: Naturam communicata sibi cognitione uacuatam homo  factum Dei uerbum cognitione rursus impleuit; et hanc ad immutabilitatem corroborans, non natura, sed qualitate diuinam effecit, perpetuo illam proprio signans spiritu, ac tamquam aquam uini qualitate ad uim ac firmitatem temperans. Nam ideo reuera factus est homo, ut gratia nos constituat deos. Neque ignorari uoluit Hilarius qua ratione corpori nostro, salua ipsius nature ueritate, naturam diuinitatis inuehendam diceret. Quippe in Psal. CXuIII, lit. 17, num. 12, mentem suam explicat his uerbis: Faciem Domini ad illuminationem suam Propheta orat. Ex maiestate enim et uultu uidentis nos Dei lumen accipimus, et deflexus in nos misericordie sue uultus ad gratiam spiritalis uirtutis irradiat. uel certe cum iudicii die aderit, cum uisibilis in gloria paterne maiestatis assistet; tunc nos  faciei sue lumine illuminabit. Ut enim quedam metalla atque gemme NATURAE SUAE fulgorem in ea, que sibi proxima sunt, refundunt, et emulantem speciem ex uicina sui specie prestant; et ut Moyses ex contemplatione glorie Dei lumen accepit, ita ut honorem glorie sue contemplari populus non posset: sic et Propheta seruum se Dei confitens illuminari precutur, et conformis, secundum Apostolum, effici glorie Dei.

193. Hec qui perpenderit, nullum patietur scandalum, cum apud Hilarium uariis in locis leget, Christum secundum assumptum hominem in forma, in natura, in genere nature, in unitate nature Dei per gloriam exsistere, ut in ipso Deus et homo iam ambo unum sint; uel quod idem est, eum per resurrectionis gloriam nasci ad id quod ante tempora erat,  sed quod in tempore totum non erat, item, gigni ad id quod suum fuit, gigni ad perfectum Dei filium, et pennas suas sumere, in Spiritum euolare, in spiritalem redire naturam, totum Deum fieri . Hec enim omnia cum tantum sonent plenam atque perfectam, quantum homini licet, cum Deo consensionem; illibata humane nature ueritate ab eo dicta sunt. Hanc autem consensionem in eo presertim constituit, ut corruptionis; mortalitatis et infirmitatis loco succedant incorruptio, immortalitas, uirtus ac splendor eterne claritatis; diuine prorsus, non humane nature proprietates. Quas ut obtinet quisque ex nature diuine consortio, ita etiam obtinuisset Christus homo statim ut a uerbo assumptus est, nisi uerbum nature sue uirtutem ob  dispensationis mysterium cohibuisset. Sed hoc expleto, laxata  nature diuine uirtus humanam longe inferiorem ita superauit, ut penitus intra ipsam absorpta, hoc est, predictis proprietatibus diuinis circumuestita, nichil pre se nisi diuinum tulerit. Tum ceteri homines, cum propter societatem carnis cum Christo coniuncti sint, ab eo in se ipsos circumfluentes excipient diuinas illas qualitates: quibus efficietur, ut et ipsi glorie Christi conformes fiant, et sic Deus sit omnia in omnibus. Hec tota est Hilarii de gloria Christi hominumque doctrina, catholice fidei nichil repugnans, et si singularibus loquendi modis enuntiata.

194. Quanquam non obscure significat, sese ad hos  loquendi modos Scripturarum auctoritate impulsum, ac presertim cum uerbis Ioan. XIII, 32: Deus honorificauit eum in se, tum his Phil. II, 11: Dominus iehsu in gloria Dei Patris, ex quibus lib. IX de Trin., n. 42, hoc conficit argumentum: Quem enim in sese Pater glorificauit, in eius gloria confitendus est: et qui in Patris gloria confitendus est, et quem in se Pater glorificauit, in his sine dubio intelligendus est esse, quibus Pater est; cum et in se eum glorificauerit, et in gloria eius sit confitendus. Non enim hic tantummodo in gloria Dei est, sed in gloria Dei Patris est; neque glorificauit gloria exteriore, sed glorificauit IN SESE. In eam eum que sua est, gloriam resumendo, et eam gloriam quam apud eum habuit, eum et apud se glorificat et in sese. Et quasi uim huius sententie, Deus honorificauit eum  in se nondum satis expressisset, hanc rursum, n. 42, sic explicat: In se enim Deus glorificauit, id est, in ea natura qua Deus est quod est, ut sit Deus omnia in omnibus. Similia sunt que ex aliis Ioan. XuII, 3, uerbis deducit in eodem lib., n. 39, ubi ait: Glorifica uero me apud te, non idem est quod Glorifica me. Non enim semetipsum glorificari tantum ita, ut sibi aliquid sit proprium glorie, rogat; sed apud semetipsum Patrem glorificari ab eo precatur, etc. Ex aliis uerbis Pauli, u. g. Resurget corpus spiritale, Absorpta est mors, ut sit Deus omnia in omnibus, et similibus expresse sunt Hilarii de Gloria Christi hominumue locutiones.



§ uI. DE REGNO CHRISTI A REGNO DEI PATRIS DISTINCTO.

195. Cum ad gloriam Christi pertineat regnum ipsius,  sicque de eo loquatur Hilarius, ut difficultates non desint; imperfecta merito uideretur superior disputatio, nisi eas consequenter in his preludiis complanare aut saltem premonstrare conaremur. Porro Christum, pro duplici natura, duplici etiam ratione regnantem considerat. Et de diuina quidem ipsius natura ubi dixit in Psal. LXu, n. 12: Illa ut semper est dominans, ita et dominabitur semper; n. 13, de humana subiicit: Unigenitus Dei Filius, etsi regnauit semper, non tamen semper regnauit in corpore. Neque de hoc sempiterno Christi regno ulla est disceptandi causa. Ubi enim Hilarius unam Dei unigeniti cum Patre gloriam, uirtutem, potestatem ac naturam esse demonstrat, nullum in utriusque regno discrimen ponendum esse pro certo constituit. Instituta igitur questio tota  est de regno, quod Christo homini in tempore obuenit. Ut autem dignoscatur quando in Scripturis de temporario Christi regno sermo sit; hanc in eodem Tractatu tradit regulam: Ubi designati et tanquam demonstrati seculi dominatio continetur; tempus illud ostenditur, quo glorificato in gloriam Dei corpori et nomen Dei donatur et regnum. Unde intelligere est, Christum in corpore regnare tum cepisse, cum in corpore gloriam accepit. De hoc Christi regno tria presertim querenda: primo quomodo illud Hilarius a regno Dei distinguat: deinde qui Millenariorum aliorumque eis affinium non faueat errori: postremo qua in re uelit cum Dei tum Christi regna sita esse. Unde eum a recepta Ecclesie fide de sanctorum hinc migrantium  beatitudine non alienum esse conficietur.



I. Quomodo Hilarius regnum Christi a regno Dei distinguat.

196. Utrumque illud regnum discernere uidetur temporibus, locis, nominibus, ac beatitudinis gradu. Et Christi quidem regno non aliud attribuit tempus, quam quod a morte cuiusque iusti ad diem iudicii excurrit. Inde autem incipit regnum Dei iustis concedere. Itaque regnum Christi est in animas iustorum corporibus solutas, regnum uero Dei in eosdem iustos resurrectionis gloria donatos. His, ut in Psal. CXLuIII, n. 7, declarat, non in hoc seculo, neque in ere, sed in superioribus locis sedes beati illius regni est constituta. At regno Christi  corporeum locum non ita diserte adscribit. Nisi forte uerbis tract. psal. CXX, n. 16, quibus sancti regno Christi gaudentes traduntur in sinu interim Abrahe collocati, quo adire impios interiectum chaos inhibet, corporeum locum intelligendum sentiamus. Longe magis animas corporum expertes is decet, in quo alias situm esse docet Domini regnum: ut pax et unanimitas sanctorum sit locus, in quo feliciter requiescant. Quia, inquit in Psal. CXLuII, n. 2: Domini nostri regnum in pace et unanimitate sanctorum est ; conuentus ille beatorum, qui Dei  regnum est, Ierusalem tanquam ciuitas pacis est dictus. Neque negauerit quisquam hec ad regnum Christi referenda esse, cum de ea Ierusalem sint dicta, que  per resurrectionem nondum consummata sit, de qua nimirum proxime subiicitur: Ciuitatem uero hanc uiuis, ut ait Apostolus, lapidibus exstructam sanctorum cetus conformis glorie Dei ex resurrectione consummat.

197. Quod ad nomina attinet, regnum Dei Patris a Filii regno duobus presertim adiunctis distinguit: aut enim illud celeste regnum, cum situm ipsius respicit, aut cum euum, eternum cognominat. Quippe quod in psal. CXLIu, n. 16, et in psal. CXLuIII, n. 8, regnum eternum, in psal. CXX, n. 16, regnum celeste, regnum celorum, eternum et beatum regnum, et prologo in Psalterium, n. 11, sancte ciuitatis et celestis Ierusalem tempora nuncupari audis, ad unum Dei regnum haud dubie pertinet. Regnum autem Christi quamuis pluribus ac magnificis titulis appellet, nusquam tamen celeste aut eternum;  quod quatenus non dicat, inferius explicabimus.

198. Quanquam hoc etsi nusquam regnum eternum, tamen in Psal. LuII, n. 6, requiem eternam uocat. Inter hec, inquit, iusti cuiusque, tanquam Lazari in Abrahe sinu requiescentis, letitia monstratur . . . Letitia iusti est, cum uiderit uindictam; quia, peccatoribus puniendis, deductum se per Angelos in AETERNAM REQUIEM letatur. Et hanc quidem requiem in Dei susceptione sitam se sentire in psal. LIII, n. 10, sic significat: Habeat itaque hanc innocens religio fiduciam, ut . . . si quando iniuste mortis uis afferatur, excedentem habitaculo corporis anima sciat in Dei susceptione requiescere. Ibi tamen mallemus in susceptione Domini; ut susceptio Domini id esset, quod custodia Domini in his tract.  Psal. CXX, n. 16: Exeuntes autem de corpore ad introitum regni celestis PER CUSTODIAM Domini fideles reseruabuntur, in sinu scilicet interim Abrahe collocati.

199. Ex duobus superioribus locis definire sic liceret illud Filii regnum: Requies est eterna anime iuste, que excedens habitaculo corporis, in susceptione Domini requiescat: aut ex postremo, Sinus est Abrahe, in quo fideles ad introitum regni celestis per custodiam Domini reseruantur. Regnum idem iam ex tract. Psal. CXLuII, n. 2, uocari audiuimus conuentum beatorum, sanctorum cetum, ciuitatem uiuis lapidibus exstructam, que, quia ciuitas est pacis, Ierusalem dicta sit. Rursum in Psal. II, n. 48, sedes beatorum, in Psal. CXLuIII, n. 8, sancte Ierusalem regnum beatum, et in Psal. CXLI, n. 5 , terra uiuentium, paradisi incolatus, et regnum hereditatis Christi cognominatur.

200. Hinc non obscurum est, eum huic Christi regno non requiem tantum, sed et beatitudinem, letitiam, gloriam et honorem attribuere. Quod in Psal. CXuIII, lit. 18, n. 10, confirmat, ubi de Lazari beato excessu hec habet: Abrahe sinu continetur, et miseriam uite laboriose, beate quietis honore demutat. Huius tamen felicitatem regni Dei beatitudini cequare non uidetur. Nam cum prologo in Psalterium, n. 11, triplicem gradum ad salutem distinguat; regno Christi non dat nisi secundum, et regno Dei supremum reseruat. Cum enim primus gradus sit ad salutem in nouum hominem post peccatorum remissionem renasci;  sitque post penitentie confessionem regnum illud Domini in sancte illius ciuitatis Ierusalem tempora reseruatum; et postea consummata in nos celesti gloria in Dei Patris regnum per regnum Filii proficiamus, etc. Rursum in Psal. LXII, n. 7, triplicem memorans uitam, in seculo nimirum, in Abrahe sinu, et in celo; hanc quam misericordiam uocat, quia per misericordiam Dei preparatur, duabus aliis meliorem asserit: Est enim uita post uitam, qua in Abrahe sinibus uiuendum est, in qua Dei nomen pauperis quiete benedicitur, secundum illud prophete. Non mortui laudabunt te, Domine, sed nos qui uiuimus, benedicimus Domino. Super has igitur uitas misericordia ea est, que quod oculus non uidit, nec auris audiuit, nec in cor hominis adscendit, his qui Dominum diligunt preparauit.

 201. Itaque Hilarius uideri aliquo modo potest regnum Christi sic spectasse ueluti medium quemdam statum, miseriarum quas hic patimur expertem, sed nondum eius consortem felicitatis, que nobis in celis promissa est. Quocirca in Psal. CXIX, num. 1, nobis de morte nostrorum non dolendum esse hinc probat, quod nostrorum abscessio spei communis sit accelerata properatio; et n. 11, docet, Christi iussu accelerationem regni celestis orandam esse, cum ab eo precipiamur ut dicamus, Adueniat regnum tuum: quasi spe nostra non simus potituri, nisi cum consummatis omnibus sanctis regnum Patris adueniet. Cum tamen utrumque illum locum maxime confirmet uerbis Pauli, quibus dissolutionem corporis sui et Christi  consortium concupiscit; nichil inde conficitur, ut regni Christi et regni Dei diuersa beatitudo demonstretur.

202. Id forte comprobabit efficacius, quod in Psal. CXLuIII, n. 8, de Christi regno ait: Illud sanctorum est regnum, per quod regnante Domino ad beatum regnum Dei Patris adscendent; et mox: Illis proprius hic hymnus est, qui per hoc sancte Ierusalem regnum beatum eterno regno proximi, post regnum Domini Iesu Christi, in regnum Dei Patris Domino congregante transibunt; et ad calcem: Hic ergo populus est propinquans, regno Dei Patris per regnum Filii Dei proximus. Regnat itaque Dominus, traditurus Deo Patri regnum; non regni potestate cariturus, sed nos, qui regnum eius sumus, Deo Patri traditurus in regnum. Regni traditio, nostra prouectio est; ut qui in regno Filii erimus, in regno quoque  simus et Patris: digni per id regno Patris, quia digni regno erimus et Filii; proximi tum Patris regno, cum Filii erimus in regno. Quis enim eos in eodem beatitudinis gradu constituat, qui Deo propinquant, et qui ad eum peruenerunt; qui regno eterno proximi, et qui illud sunt consecuti, quibus nonnichil superest adscendendum, et qui summum beatitudinis apicem obtinuerunt? Sed in quo sita sit illa diuersitas prius quam penitius inuestigemus, remouende sunt nonnulle suspiciones, que e uerbis superioribus oriuntur.



II. Hilarius a Millenariorum aliorumque eis affinium errore uindicatur.

203. Cauendum in primis, ne cum Hilarius docet  per regnum Filii ad regnum Patris perueniri, id eo intellectu dixisse existimetur, quo asserit Ireneus, lib. u. cap. 32, Christi regnum esse principium incorruptele, per quod regnum, qui digni fuerint, paulatim assuescunt capere Deum. Hoc quippe dixit Ireneus Papie eiusque sequacium chiliastarum errore imbutus: a quo sane procul est Hilarii sententia. Ille enim Domini regnum in spiritalibus deliciis constituit, puta in pace et unanimitate sanctorum, in Christi consortio et benedictione Dei; isti in terris ac uoluptatibus terrenis: ut merito Augustinus, lib. XX de Ciu. Dei, c. 21, n. 2, carnales illos mille annos uocet, qui in carnalium rerum affluentia ponuntur. Deinde apud istos regnum Christi non adeunt sancti nisi post resurrectionem uniuersam; apud illum autem eo gaudet  iustus quisque statim post mortem. Preterea eius opinionis, qua sanctos in regno Christi detineri dicunt, donec paulatim assuescant capere Deum, nulla est apud Hilarium uel tenuis umbra. Postremo Chiliaste sic cognominati sunt, quod mille annorum curriculo regnum Domini in terris disterminarent: quod Hilarius nullo certo locorum aut temporum spatio definit, sed indefinite ad iudicium usque protendit.

204. Neque uero in his tract. Psal. CXX, n. 16: Exeuntes autem de corpore ad introitum regni celestis per custodiam Domini reseruabuntur, id existimandus est sentire, quod Lactantius, lib. uII, c. 21, ubi habet: Nec tamen quisquam putet animas post mortem protinus iudicari. Omnes in una custodia detinentur  donec tempus adueniat, quo maximus Iudex meritorum faciat examen. Etsi enim in una custodie uoce cum illo consentiat, in ea tamen intelligenda longe dissidet: cum custodia apud Lactantium locum quemdam clauso carceri similem sonet, apud Hilarium autem protectionem Domini, ex cuius societate sancti ab omni malo protegantur. Unde in Psal. CXIX, n. 1, docet, nichil nobis a seculi uiolentia timendum, cum Christi consortium mors acquirat. Sed et uterque hoc maxime discrepat, quod cum Lactantio in una custodia detineantur anime omnes, iuste et iniuste, et quidem nullo preuio iudicio; Hilario in custodia Domini reseruentur une anime fideles atque iuste, et, ut in Psal. LuII, n. 7, innuit, premisso antea iudicio.

205. Lactantii opinioni affinis est Tertulliani sententia  , qua licet martyribus paradisum concedat, reliquas tamen animas in recessu intimo et in ipsa terra operto et intra ipsam clauso in diem Domini detinet. Sed hanc distinctionem ignorat Hilarius, qui non martyres solos, sed iustos omnes, non in subterranea inferorum obscuritate, sed in beate quietis honore, Christi consortes facit.

206. Sed ne uigilantio quidem suffragatur, quem Hieronymus , ubi memorauit sentire, uel in sinu Abrahe, uel in loco refrigerii, uel subter aram Dei animas Apostolorum uel Martyrum consedisse, nec posse suis tumulis et ubi uoluerint esse presentes, eum subinde sugillat his uerbis: Senatorie uidelicet dignitatis sunt, ut non inter homicidas teterrimo carcere, sed in libera custodia, in fortunatorum insulis  et campis Elysiis recludantur. Tu Deo leges pones? Tu Apostolis uincula iniicies, ut usque ad diem iudicii teneantur custodia, nec sint cum Domino suo, de quibus scriptum est, Sequuntur Agnum quocumque ierit. Si Agnus ubique; ergo et hi, qui cum Agno sunt, ubique esse credendi sunt. Et cum diabolus et demones toto uagentur orbe, et celeritate nimia ubique presentes sint: Martyres post effusionem sanguinis sui arca operientur inclusi, et inde exire non poterunt? Et uero Hilarium cum Hieronymo potius facere quis neget? Cum eo quippe Sanctos non solum Christi comites esse asserit, sed et in Psal. CXXIu, n. 5, predicat eosdem nostri esse tutores atque custodes. Imo lib. XI de Trin., n. 3, inter testimonia diuinitatis Christi illud non silet, quod hunc apostolorum et martyrum per  uirtutum operationes resonant sepulcra. Quenam autem sanctorum tumulis ederentur uirtutum operationes, lib. in Constantium n. 8, sic explicat: Sanctus ubique beatorum martyrum sanguis exceptus est, et ueneranda ossa quotidie testimonio sunt; dum in his demones mugiunt, dum egritudines depelluntur, dum admirationum opera cernuntur, etc., ut non dubium sit, quin preces nostras coram sanctorum tumulis fusas approbarit, senseritque eos illas posse percipere, iisque perceptis ea, quibus indigemus, pro sua pietate apud Dominum nobis impetrare.

207. In quo igitur regnum Filii a regno Patris discernit? Aut quomodo ei saltem errori non fauet, ob quem Marcellus olim damnatus ac depositus fuit; cum  Christo, non secus ac ille, regnandi finem prescribere uideatur? Qui etiam sibi ipse constat, cum in Psal. LXu, n. 13, docet, Christum seculo dominaturum, cum euacuauerit omnem principatum et potestatem, quod non fiet nisi extremo iudicio; postquam in Psal. LX, n. 5, tradidit, eum regnaturum esse donec ponat inimicos suos sub pedibus suis, ut tempus illud, quo eum regnare donec ponat inimicos suos sub pedibus suis oportet, a generatione usque in generationem sit comprehensum, hoc est, ut ibidem exponit, a tempore mortalitatis nostre ad illud, quo immortalia corpora recepturi, in eternam uitam regenerandi sumus? Qui in uno loco iudicium nouissimum regni Christi initium, in altero finis sine pugna intelligitur?

208. Nec pugnat ille secum, nec Marcelli errori fauet.  Nam ut alibi passim, ita et in ipsummet Psalmum LXu, num. 13, Christum etiam modo regnare conceptis uerbis profitetur. Neque docet eum a iudicio regnaturum simpliciter, sed regnaturum solum; ut regnum ipsius, quod modo princeps mundi huius nonnichil perturbat, tunc integrum et absolutum futurum sit, et a nulla aduersa potestate distrahendum. Tunc, inquit, SOLUS in uirtute sua seculo dominabitur. Nunc enim quamuis regnet, tamen princeps huius seculi petiit ut modo tritici Apostolos cerneret; et sunt spiritales nequitie, aduersum quas spiritalibus nos armis beatus Paulus instruxit. Hinc satis significat, se non intra tempus, quod ad iudicium excurrit, regnum Christi coarctare. Sed et in Psal. LX, ubi dixit: In eterno regno consedentem oportet regnare donec ponat inimicos suos sub pedibus  suis, prudenter cauens ne cum Marcello regni finem asserere existimetur; adiecit, non ut rex ipse tum non sit: sed cum tradiderit regnum Deo Patri, conregnabit his ipse qui reges sunt. Ita dum expendimus quid sit regnum Deo tradi, et quo modo Christus regno non cedat quod Patri tradiderit, sensim sine sensu discimus quid sit regnum Dei: qua parte distincte percepta, minus erit abstrusum quid Hilarius de Christi regno sentiat.



III. In quo Hilarius situm uelit regnum Dei, in quo regnum Christi.

209. Regnum Dei est, ut ipse definit in Psal. II, n. 42, ubi peccatum uincitur, ubi mors perimitur, ubi non regnat hostis. Mors autem non perimitur nisi per  gloriosam resurrectionem, secundum illud Augustini Serm. 233, n. 5: Morietur et in nobis mors: sed quando? In fine seculi, in resurrectione mortuorum. Unde et Hilarius paulo post allata uerba subiicit: Hoc nobis erit regnum Dei, cum omnibus uitiorum nostrorum aculeis contusis labes erit corporee infirmitatis absorpta. Dei igitur regnum gloria est corporis, cui mors non amplius dominatura sit, sed beata et eterna uita: adeo ut Christum Deo patri regnum tradere nichil aliud sit, quam glorie corporis sui nos conformes efficere. Nec latet cur hoc regnum Dei uocet, curue dicat ei a Christo tradi. Nam cum eternitas Dei propria sit, eius proprietati nos subiicit Christus, cum eternos efficit. Hoc sensu explicans Hilarius traditionem  regni, ea nichil Christo demi, sed nobis multum acquiri non immerito testatur in his lib. XI de Trin. n. 39: Tradet ergo regnum Deo Patri: non ita, tanquam tradens potestate concedat, sed quod nos conformes glorie corporis sui facti regnum Dei erimus. Non enim ait, Tradet suum regnum; sed, Tradet regnum, effectos nos per glorificationem corporis sui regnum Deo traditurus. Quibus similia sunt isthec Tract. Ps. CXLuIII, n. 8, iam superius relata: Regnat itaque Dominus traditurus Deo patri regnum; non regni potestate cariturus, sed nos, qui regnum eius sumus, Deo patri traditurus in regnum. Regni traditio nostra prouectio est. Enimuero si regnum Deo tum trademur, cum glorie corporis Christi efficiemur conformes; traditione illa multum accedet nobis, sed Christi regno  nichil detrahetur: immo cum hanc gloriam ab eo simus mutuaturi, ei tum longe absolutius subiiciemur. Apertius et hoc approbari sic potest: Christus nos regnum tradit, cum reges efficit; reges autem efficit, cum Dei, qui maximus est rex, heredes; heredes autem Dei nos constituit, cum sui coheredes. Neque hec nostra sunt, sed Hilarii ipsius in Psal. II, n. 43, sic sententiam suam explicantis: Qui heredes Dei patris, coheredes autem Domini nostri Iesu Christi erunt, per id quod eterno Regi coheredes sunt, id necesse est consequantur ut reges sint. Atqui Christo de hereditate et gloria ipsius nichil tum peribit: nichil igitur et de regno; sed, ut loquitur in Psal. LX, n. 5, conregnabit ipse qui reges sunt, cum hac scilicet speciali gloria, quod hi ab ipso habeant ut reges sint. Et tunc quemadmodum  ipse regnans in gloria corporis subiicienti sibi uniuersa subdetur, ita nos glorie regnantis corporis sui subdemur; ut in ea simus claritate, qua regnat in corpore: quia corpori eius conformes erimus.

210. Itaque cum Hilarius a millenariorum opinione longe sit alienus, cumque regnum Dei, quod sanctis tantum post resurrectionem concedit, gloriam intelligat corporis; nichil uetat quominus sensisse existimetur, eternam beatitudinem ipsumque Dei conspectum sanctis statim a morte indulgeri. Neque aliud conficitur ex eo quod ait lib. XI de Trin. num. 39: Tradet autem Deo Patri regnum, et tunc quos regnum Deo tradiderit, Deum ridebunt. Inde enim non magis sequitur ut non antea uiderint, quam cum in Psal. LXu, n. 13, docet Christum tunc seculo dominaturum  eum euacuauerit omnem principatum, non sequitur ut non ante dominatus sit. Idem dicendum de his tract. Psal. LXII, num. 3: Hoc anime desiderium, hec sitis spei eius est, ut Dei sibi proueniat adspectus, ut quam primum raptus in nubibus, Deo Christo obuiam eleuatus appareat. Imo ut hinc concludatur, uerbis ut Dei sibi proueniat adspectus, iudicii diem notari uelut quo optatus sanctis Dei intuitus obueniat; prius impetrandum est, hec ad idem tempus pertinere, ad quod subsequentia, ut quamprimum raptus in nubibus, etc. Sed et hoc obtento, consignatam habebis diem ualde in Scripturis testatam; qua Dei conspectus uniuerso iustorum cetui concedendus sit: at hanc beatitudinem sanctis singulis quotidie a nobis migrantibus  negari indidem non habebis, aut certe qui iniqua agentes ad nouissimum iudicium appellat, pariiure credendus sit criminum uindictam ad illum diem prorogatam arbitrari. Si uero uerborum superiorum ordine rerum ordo significetur; sanctis ante Dei prouenit adspectus, quam Christo ad iudicium uenienti obuiam eant: adeoque ante iudicium et in regno Christi faciem Dei contemplantur. Sed de illo Christi regno si quid expiscari distinctius liceat, indagemus.

211. Occurrit 1o in Psalm. II, n. 42: Christus regnat in nobis, cum per eum ipsi dominorum in nos iure regnamus. Quod licet generalius dictum, et ad eos coaptari posse uideatur, qui adhuc in carne degant; quamdiu tamen nobis est non modo aduersus spiritales nequitias, sed et aduersus carnem et sanguinem  assidua colluctatio, quis nos pleno et absoluto dominorum in nos iure regnare concedat? Quatenus autem hoc iusti per Christum obtineant, necdum exploratum.

212. Liquidius nonnichil pre se fert tractatus Psal. CXIX, n. 1, ubi Hilarius nixus apostoli uerbis, Cupio dissolui et esse cum Christo, disertis uerbis eloquitur, quod iustis consortium Christi mors acquirat. Neque aliunde querendum putamus, cur regnum Christi nuncupet tempus illud quod iustorum mortem excipit, quam ex illo Christi consortio quod apostolus dissoluto corpore sibi sperat. Ipsum etiam modum, quo iustos carne exutos intelligat cum Christo habitare, in Psal. XCI, n. 9, aliis eiusdem apostoli uerbis sic explicat: Oportet autem cognosci quidem quomodo in requiem, quam impii non adibunt, pii et  Deo subiecti poterunt introire: necesse est enim spem, que malis negata est, bonis relinqui. Sed si Christus Dei requies est, ergo hi, qui in Christo erunt, erunt in Dei requie. In Christo uelle esse se Apostolus clamat, dicens: Sequor autem, si apprehendam in quo et apprehensus sum, etc., et mox concludit: Ergo per coniunctionem carnis assumpte sumus in Christo; nos quidem interim fide, sancti autem, ut ita dicam, re. Omnes enim, inquit et in Psal. XIII, n. 4, currimus apprehendere in quo apprehensi sumus a Christo, id est, inueniri in eius corpore quod ex nobis ipse presumpsit, in quo ante constitutionem mundi a Patre sumus electi, in quo reconciliati ex inimicis, et acquisiti sumus ex perditis, in quo apostolus cum damno uniuersorum optat inueniri dicens, Et omnia arbitror ut stercora, ut  Christum lucrifaciam, et inueniar in illo.

213. Quid, queso, hec sibi uolunt? Nisi nostra nos fallit opinio, Hilarius Pauli uerba, Cupio dissolui et esse cum Christo, ex istis eiusdem apostoli, Sequor autem si apprehendam in quo et apprehensus sum, interpretatus, sensit sanctos, carne deposita, carni quam Christus ex nobis assumpsit coniungi, in eaque requiescere donec proprium corpus recipiant: et hanc sanctorum in corpore Christi requiem, regnum Christi nuncupauit. Intellectum hunc confirmat quod in uerba Psal. XIu: Quis requiescet in monte sancto tuo, sic edisserit n. 5: Quid sublimius Christo? quidue excelsius Deo nostro? Mons autem eius est illud, quod ex homine corpus assumpsit, in quo nunc habitat et sublimis  et excelsus super omnem principatum et potestatem et omne nomen. Et post pauca: Si ergo requiei nostre spes omnis est in Christi corpore, et cum in monte sit quiescendum; montem non aliud possumus intelligere, quam corpus quod suscepit ex nobis. Ad illud enim post habitationem Ecclesie scanditur, in illo in Domini sublimitate requiescitur, in illo cum angelorum choris, cum et nos simus Dei ciuitas, sociabimur. Illud quippe quo post habitationem Ecclesie scanditur, nichil aliud intelligere est, quam quo proxime post mortem migrant, qui in Ecclesie sinu et caritate obierint. Quam gratiam nobis precantur postrema hec eiusdem Tractatus uerba: Habitantes in Ecclesia, tandem in gloria corporis Christi quiescamus.

214. Huc referri potest quod cap. 4 in Matth. n. 3,  habet: Beati mites; quoniam ipsi hereditabunt terram. Mitibus terre hereditatem pollicetur, id est, eius corporis, quod ipse Dominus assumpsit, habitaculum. Neque iam obscurum esse debet, quod in Psal. LXII, n. 4, memoratis nonnullis sancti uiri uirtutibus adiicit: Non nisi per hec probati , uel assumpti habebuntur a Christo, uel ei obuiam rapientur in nubibus. Eorum enim, qui probate uite fuerint, pro diuerso tempore quo hinc excesserint, merces diuersa ratione enuntiatur: ut si imminente iudicio obierint, cum propriis corporibus obuiam Christo in nubibus rapiantur; si ante, a Christo assumpti in eius corpore requiescant. Aut certe , sanctorum eorumdem duplex status distinguitur, ut primum post hanc uitam habeantur a Christo assumpti  et in eius corpore requiescant; ac demum iudicii die, propriis corporibus receptis, obuiam Christo in nubibus rapiantur. Eodem sensu in eodem loco pro diuerso illo statu sancti dicuntur apparentes Filio, uel suscepti a Filio: puta apparentes Filio, dum ei obuiam in nubibus rapiuntur; suscepti autem a Filio, dum in ipsius corpore requiescunt. Hinc in memoriam reuocatur, quod supra ex tract. Psal. LIII, n. 10 audiuimus, excedentem e corporis habitaculo animam in susceptione Dei  requiescere, hoc est, a Filio susceptam esse, donec recepto corpore in nubibus ei obuia appareat.

215. Hilarius quidem in Psal. LXI, n. 5, necnon in Psal. LuIII, n. 6, et alibi in unum respiciens ius, quod a Christo, ex susceptione carnis nostre, uniuersis  hominibus factum est, ut in glorioso eiusdem corpore habitarent, generatim ait, homines in Christo cexcitatos et a dextris Dei in celestibus collocatos esse. At habitationis huius gloriam eis solis, qui in Christi fide ac dilectione ad mortem usque perseuerantes, ab indulto iure non ceciderint, obtingere haud ambigue in Psal. LI, n. 17, declarat his uerbis: Qui enim non manebit in Christo, regni Christi incola non erit. Non erit autem, non quod sibi non patuerit incolatus; uniuersis enim patet ut consortes sint corporis Dei atque regni; quia uerbum caro factum est, et habitauit in nobis, naturam scilicet in se totius humani generis assumens, etc. Ex eo quippe loco obseruare est, 1o unum Hilario et idem esse, regni Christi et  corporis Christi fieri consortem: deinde hoc ab eo inter homines qui in carne degant, et eos qui corpus exuerint, discrimen statui, quod illis ad Christi regnum patens aditus, his in eodem iam incolatus concedatur. Ex quo etiam consequitur, eorum maxime, qui ex hac uita migrauerint, proprium esse ut in Christi regno habitent; quamuis alii quoque, ob indultum eis ius patentemque aditum, in corpore et perinde in regno Christi esse interdum predicentur. Quocirca in Psal. LI, n. 19, Iudeos quia a iure illo ceciderunt, et infidelitate sua aditum sibi patentem precluserunt, auulsos uocat non modo a Christi corpore, sed et ex illo beatitudinis regno. Immo in Psal. CXuIII, lit. 15, n. 12, fideles, qui in peccatis demorantur, a celo cadere, eoque celi peccatores esse  ubi affirmauit in hunc modum: Quisquis celi doctrine et spiritalis gratie particeps factus, in peccato demorabitur, non terre peccator est ille, sed celi: hanc dicti sui rationem subiicit: Omnes enim credentes in se Dominus noster iehsu Christus cexcitauit et collocauit in celestibus: ex quibus qui decidet, tamquam celi peccator arguitur. Sicut igitur heredes uocamus filios siue quibus patris obtigerit hereditas, siue quibus tantum destinata sit; ita et Hilarius in Christi corpore ac regno habitare dixit cum eos quibus hanc gratiam meruit Christus, tum eos quibus illam concessit. At quantum distat inter hereditatem destinatam, et acquisitam; tantum distare credidit inter homines quibus habitandi in Christi regno potestas facta est, et inter iustos quibus consortium Christi  mors acquirat.

216. An uero sancti illi, quibus noua quadam ratione consortium Christi mors acquirit, aliter in Christo habitent, quam quod ei per dilectionem coherentes in beata corporis illius contemplatione conquiescant, donec propriis corporibus receptis glorie corporis illius conformes efficiantur, ut non explicat Hilarius, ita nec definire libet. Aliis etiam definiendum permittimus, utrum eis, preter corporum gloriam, nichil ad beatitudinem deesse senserit. Quanquam quid eis desiderandum, si Deo fruantur? Aut qui eos Deo frui non sensit, quos cum Christo et in Christo esse credidit? Ut enim ratiocinatur Gregorius, lib. Iu Dial., c. 25, ueritas per se testatur: Ubicumque fuerit corpus, illuc congregabuntur et  aquile: quia ubi ipse redemptor noster est corpore, illuc procul dubio colliguntur iustorum anime. Et Paulus: Cupio dissolui, et esse cum Christo. Qui ergo Christum in celo esse non dubitat, nec Pauli animam in celo esse negat. Hoc certe non negarit Hilarius, qui cum Christum in celo esse non dubitet, nichilominus ibi iustos, ubi Christus est, post mortem esse affirmat. Nam cum, inquit lib. IX de Trin. num. 50, Pater uelit credentes in Filio uitam eternam habere, Filius uult illic ubi ipse sit esse credentes. Nisi forte cohabitare Christo non sit eternitas. Si autem Christo cohabitare uita eterna est, eterna igitur uita potiuntur qui cum Christo sunt. Atqui ex sententia Hilarii cum Christo sunt, qui in regno eius sunt: illi  ergo potiuntur uita eterna. Potest et illinc hoc aliud confici argumentum. Qui Christo cohabitant, illic sunt ubi Christus est: atqui Christus est in celis: in celis itaque sunt qui Christo cohabitant. Porro qui in regno Christi sunt, Christo cohabitant: illi igitur pariter sunt in celis.

217. Preterea eos, qui post hanc uitam Christi consortes fieri merentur, faciem Dei intueri in Psal. CXLII, num. 9, non obscure significat his uerbis: Non auertas faciem a me; et similis ero descendentibus in lacum. Lacum penalem inferorum locum Scriptura commemorat . . . . Ergo nisi facies Dei, qui utique Christus est, qui imago Dei inuisibilis est, unicuique sancto adfuerit; erit illis similis, qui pene inferni deputati e uita hac sine spe quietis excesserint. Unde in Psal. CXIX,  n. 4 Adam iam gloria donatum dicere non dubitat: Adam confessus, uenie reseruatus, glorificatus in Christo est.

218. Aliunde etiam constat, nunquam eam Hilarii sententiam fuisse, ut nulli sancto ante iudicium celum pateret. Huius hodieque incolas esse qui in passione Domini resurrexerint, se existimare declarat in Psal. II, n. 26. Neque eum de Domini sui benignitate tam male sensisse crediderim, ut cum in Psal. LXuII, num. 27, narret eum uirtutibus celestibus animisque Sanctorum iter eius preeuntibus celum conscendisse; Christus beatos illos Sanctorum animos itineris sui comites passus, eos secum in patriam celestem recipere dedignatus sit. Immo etiam post Christi in celos adscensum, protomartyrem Stephanum eo se recepisse,  ac uenienti ei a Patre in primoribus celi occursum esse innuit in Psal. LuIII, num. 6, ut ibi obseruabitur. Hanc quoque ceterorum Martyrum spem fuisse ut, mactatis corporibus, in celum euolarent, sic in Psal. LXu, num. 23, testificatur: Per hec igitur genera penarum martyres in fidei testimonium corpora sua holocausta uouerunt, ut in Dei domum, id est, in celestis domicilii habitationem, consummatis hostiarum suarum sacrificiis introirent. Certe si, ut ait Ambrosius, epist. 29 ad Ireneum, num. 8, ipse est Dominus iehsu summum bonum; egre admodum percipi potest, quomodo ii, quibus consortium Christi mors acquisiuit, non fruantur summo bono, aut non summe felices sint; maxime ex sententia Hilarii superiore § explicata, qua Christum etiam secundum hominem  totum Deum profitetur. Et uero libro X de Trin. n. 34, latronem Christi regni, quod confessus fuerat, sic consortem facit, ut in eo non qualemcumque felicitatem, sed consummate beatitudinis delicias sit adeptus.

219. Hanc de iustorum a nobis migrantium statu disputationem curiosius prosecuti, an eis celum continuo donari firma Ecclesie traditione demonstrari posset, inquisiuimus. Hinc non modica parata erat dissertatio, in qua primo quid de martyribus tum quid de ceteris iustis maiores nostri senserint, exponebatur. Sed ne prefatio, que modum iam excessit, in immensum crescat, et ne extra Hilarii nostri fines excurrere uideamur, eam supprimendam duximus. Si  qui tamen de fide, qua celum a Christo apertum sanctis numquam non patere credimus, adhuc dubitant; ultro hic expendant ipsi momenta precipua, quibus eamdem in Ecclesia semper uiguisse nobis constitit. Et martyres quidem celo gaudere greci latinique Patres, si paucos excipias qui millenariorum errore imbuti sunt, magno consensu docent. Immo fidem nostram iam euo suo receptam probat Irenei atque Tertulliani labor, ut eam ex animis fidelium extorqueant. Tum sincera martyrum acta relegentes, uix unum reperient Iustinum, qui non hac spe passus sit, quod moriens celum migraret. Hanc fidem, quam conceptis uerbis plerique profitentur, sepe Deus uisis certiorem fecit. Adeo uero publica erat, ut martyres Christi de ea et a iudicibus suis interrogatos, et  ab ethnicis populis irrisos legamus. Nec leue eiusdem fidei testimonium est pia plebis christiane consuetudo, qua ad martyres festinare solebant, eosque rogare, ut cum ad Deum in celum peruenissent, sui apud eum memores esse dignarentur. Quid eos memoremus qui martyrum acta conscripserunt, cum illos celo ac Deo potiri quam plurimi significent, ne unus quidem neget? Denique fidem eamdem olim in publicis Ecclesie precibus consignatam non negabit, qui antiquum Ordinem Romanum, aut Missale Gotthicum lib. III de Liturgia Gallic. editum, necnon Sacramentarium Gallicanum, quod e ms. ante annos mille exarato tom. I Musei italici insertum est, aliaque id genus sacre antiquitatis monumenta consulet. Iam uero cum celum non sanguis noster, sed caritas aperiat;  eo martyribus aperto, ceteris quoque iustis patere facile comprobatur: idque reuera Patrum eorumdem auctoritate et iisdem fere argumentis compertum habuimus.



§ uII. DE IUDICIO NOuISSIMO: AN ALIQUOS HILARIUS AB EO EXCLUSERIT.

220. Scripsit non ita pridem uir celeberrimus, Hilarii de iudicio nouissimo non ferendum esse errorem. Ac licet in quo situs sit ille error, ibi non declaret, antea tamen satis significat hanc censuram suam in id cadere, quod in Psal. I, n. 16, ait: Cum enim dicit: »Qui credit in me non iudicabitur,« exemit iudicio fideles; et cum subiecit: »Qui autem non credit iam  iudicatus est,« non admisit ad iudicium infideles; et num. 17: Sed adempto in credentes non credentesque iudicio, causam Dominus iudicii et auctores in quos iudicari necesse esset, adiecit. Sunt enim aliqui inter impios piosque qui medii sint, ex utroque admixti, neutri tamen proprie, quia in idipsum constiterint ex utroque; nec fidei admiscendi, quia sit illis aliquid infidelitatis insertum; nec infidelitati deputandi, quia aliquid habeant et fidei. Et post pauca: Hi ergo iudicabuntur, qui neque ut pii non iudicabuntur, neque iam fuerint ut impii iudicati. Quod rursum in Psal. LuII, n. 7, explicat.

221. Iam olim monuerat Origenes tom. I, edit. Huetii, p. 42, nonnullos his uerbis I Psalmi: Ideo non resurgent  impii in iudicium, adductos esse, ut impiorum iudicium negarent. Huius loci, inquit, auctoritate freti simpliciores quidam ex fidelibus, negant malos resurrectionis compotes futuros, aut Dei iudicio dignandos. Et in hunc quidem scopulum incidisse uidetur Lactantius, lib. uII Diu. Instit., c. 20, ubi de iudicio extremo scribit: Nec tamen uniuersi tum a Deo iudicabuntur, sed ii tantum qui sunt in Dei religione uersati. Nam qui Deum non agnouerunt, quoniam sententia de his in absolutionem ferri non potest, iam iudicati damnatique sunt, sanctis litteris contestantibus, non resurrecturos impios in iudicium. Iudicabuntur ergo qui Deum scierunt, et facinora eorum, id est, mala opera cum bonis collata ponderabuntur: ut si plura et grauia fuerint bona, iustificentur ad uitam beatam; si autem  mala superauerint, condemnentur ad penam. An uero in eumdem impegerit Hilarius, nunc expendendum.

222. Obseruandum est 1o duplex ab Hilario iudicium distingui, unum scilicet in consummatione mundi, et alterum post mortem cuiusque hominis. Huius, uel etiam utriusque meminit in Psal. LuII, n. 7, ubi hec Psalmi eiusdem uerba: Utique est Deus iudicans eos in terra, sic enarrat: Dicens ergo homo, an fructus sit iusto, non ambigitur expectare iudicium, iusto tamen iam in terris, quia per Angelos in Abrahe sinum deductus sit, iudicato. Ibi quippe iustum iam in terris iudicatum hinc probat, quia per Angelos in sinum Abrahe deductus sit, quod non sine preuio iudicio factum est. De altero autem interpretari licet, quod  adhuc exspectari predicat. Neque solum iustum, sed et infidelem ante iudicium nouissimum iudicari in eodem loco subinde affirmat in hunc modum: Cum ergo sanctus non iudicandus sit, qui in uitam sit transiturus ex morte, et infidelis iam iudicatus ad penam sit, intelligitur in eos reliquum esse iudicium, qui pro gestorum qualitate inter peccata fidemque medii sint. Quando autem impius iudicatus ad penam sit, in Psal. II, n. 48, declarat disertis his uerbis: Non morosa hec ira est, per quam de iusta uia pereunt: ne quis sibi interim in pene lucro inter moras iudicii blandiatur. In breui namque exardescit ira. Excipit enim nos statim ultor infernus: et decedentes de corpore, si ita uixerimus, confestim de uia recta perimus. Testes nobis euangelicus diues et pauper, quorum  unum Angeli in sedibus beatorum et in Abrahe sinu locauerunt, alium statim pene regio suscepit. Adeo autem statim pena mortuum excepit, ut etiam fratres eius adhuc in supernis manerent. Nihil illic dilationis aut more est. Iudicii enim dies uel beatitudinis retributio est eterna uel pene: tempus uero mortis habet interim unumquemque suis legibus, dum ad iudicium unumquemque aut Abraham reseruat, aut pena. Hunc locum ex solido describere non piguit, quo confirmetur quod superiori § diximus, nichil uetare quominus Hilarius sanctos ante iudicium celo donatos sensisse existimetur, quamuis in Psal. CXX, n. 16 scribat, eos ad introitum regni celestis per custodiam Domini reseruari. Impios enim pariter ad iudicium reseruari docet,  quos nichilominus inferno ultore interim excipi ac puniri profitetur.

223. Deinde hoc eodem loco instituta questio nostra non mediocriter illustratur. Quid enim est, Interim unumquemque ad iudicium aut Abraham reseruat, aut pena? Nonne hoc unum, et fideles nimirum, qui in Abrahe sinu locati sunt, et impios, quos infernus ultor suscepit, nouissima die de integro coram summo iudice sistendos? Immo etiam hoc ipse in Psal. Lu, n. 7, plane affirmauit in hunc modum: Cum omnis caro redempta in Christo sit ut resurgat, et omnem assistere ante tribunal eius necesse sit; non tamen omnibus gloria et honor est promiscuus resurgendi. Quocirca lib. III de Trin. n. 16, uerba Christi: Clarifica me, sic exponit; Hec carnis deprecatio est, in qua eum  iudicii die compunctum et de cruce recognitum uniuersi uidebunt.

224. Sicut igitur ab eo errore, quo simpliciores nonnulli malos resurrectionis compotes futuros negarunt, absoluitur Hilarius, cum omnem carnem resurrecturam affirmat; ita et cum omnem ante tribunal Christi sistendam significat, non est implicandus cum iisdem, qui rursum malos Dei iudicio non dignandos existimarunt. Quorsum enim omnis caro pro Christi tribunali sistenda, nisi ut ipsius sententiam excipiat? Hoc Hilario ita persuasum, ut de iustis et impiis, quos interim ad iudicium aut Abraham reseruat aut pena, loco memorato asserat, Iudicii dies beatitudinis retributio est eterna, uel pene. Quomodo porro pene uel beatitudinis retributio est, nisi per  sententiam condemnantis aut remunerantis? Itaque in illa die ut iustos ita et iniquos sensit iudicandos esse.

225. Preterea si quid ex tract. Psalmi conficitur, dicendus est non iniquos tantum, uerum etiam sanctos a nouissimo iudicio remouisse. Atqui liquet cum sanctorum neminem ab extremo iudicio existimasse immunem: nam in Psal. CXuIII, lit. 3, n. 12, ne ipsam quidem excipit Dei matrem, quam tamen ceteris hominibus sanctitatis merito precellentem satis innuit dum ait: Si in seueritatem iudicii capax illa Dei uirgo uentura est, desiderare quis audebit a Deo iudicari? Perperam igitur concluditur ex tractatu I psalmi, Hilarium impios non opinatum esse iudicandos. Et uero aliud omnino sonat quod cap. 5  in Matth. n. 12, scribit: Si gentibus idcirco indulgetur eternitas, ut mox igni iudicii destinentur, etc. Deum enim legimus reddendam infidelibus eternam corporum substantiam, non ut continuo ardeant, sed ut mox destinentur igni; nondum dictam, sed mox dicendam intelligimus sententiam supremi Iudicis: quam insuper notat uerbum subsequens, quo eos non simpliciter igni, sed igni iudicii tradendos esse declaratur. Huc facit, quod in Psal. II, num. 44, infideles impenitentesque Iudeos a Niniuitis et regina Austri, generatimque a sanctis criminosos quosque iudicandos asserit.

226. Quid igitur sibi uult, quod eos alias iudicandos negat? Ut hec componantur, uerbi iudicio duplex  uis est distinguenda. Nam cum actum iudicis sonet, spectari tamen potest iudex aut ut sententiam dicens, aut ut ea de quibus sententiam dicturus est examinans. Si priore sensu hoc uerbum accipias, fatetur Hilarius impios iudicandos: si posteriore, negat. Sin hanc distinctionem respueris, eamdem uerborum pugnam non modo in diuersis locis offendes, sed et in hoc ipso lib. uI de Trin., n. 1: Iudicaturus ipse de omnibus, et pro maiestatis sue misericordia pene meritum ignoranti moderaturus errori, negantes se non iudicabit utique, sed negabit. Nam, secundum hec, Dominus iudicaturus de omnibus, neque tamen de omnibus est iudicaturus, sed negantes se non iudicabit.

227. Cur autem pios et impios non iudicandos  priore intellectu dixerit, ipse in Psal. I, num 17, declarat: Quid enim necesse est iudicare credentem? Iudicium enim ex ambiguis existit: et ambiguitate adempta, iudicii non desideratur examen. Ex quo ne infideles quidem necesse est iudicari; quia ambiguitas quin infideles sint non resedit: et hoc quidem, inquit ad rem nostram cum Hilario prorsus concinens Paulinus pem. 7:

Quoniam imminentem preferent mortis notam
Signum salutis non gerentes frontibus.
Quod non ita dictum est, quasi Deo quidquam obscurum sit. Non in Deum, sed in iudicandos, aut etiam in eos, qui iudicio assistent, cadit illa ambiguitas: ideoque tantum, ut cum Origene loquamur, fiet illa disquisitio, ut eorum que a nobis acta sunt  conscii, cur pena uel honore afficimur, perspectum habeamus . Neque longa erit: uolens enim Deus, ut ibidem docet idem Origenes, quecumque totius temporis decursu acta sunt, in omnium memoriam reuocare, ut rerum a se bene uel male gestarum quisque conscius sit, id uirtute ineffabili efficiet. Tum ubi cuique perspecta erunt a se bene uel male gesta, iniquorum infidelitatem, incuriam et impenitentiam iudicabit condemnabitque collata eis bonorum fides, caritas et penitentia. Hac ratione Hilarius in Psal. II, num. 44, explicat quo pacto bonis ut terre iudices sint concedetur. Qua in re non minus a Lactantio dissidet, quam cum et malos resurrecturos et in iudicium   resurrecturos docet.

 228. Hanc illius de iudicio nouissimo doctrinam haud parum illustrat istud Paulini Nol. pem. 7:

Idcirco tali diuidentur ordine
Hominum per orbem dissipatorum greges,
Ut iudicandi non resurgant impii,
Qui denegarunt debitum cultum Deo,
Sed puniendi: nam suum crimen uidens
Non indigebit questione detegi,
Quoniam imminentem preferent mortis notam
Signum salutis non gerentes frontibus.
Peccator autem, et non impius tamen,
Que magna turba est, non resurget glorie,
uerum resurget deputanda examini:
Nec enim sedere cum piis iudex potest
Causas suorum redditurus actuum,
uarieque gestis aut probandus, aut reus.
Itaque ut Hilarii de extremo iudicio sententiam  paucis complectamur, triplex hominum status est distinguendus: iustorum scilicet, qui statim a morte sua beatitudine donantur; impiorum, quos ex hac uita excedentes infernus ultor excipit; et eorum, qui inter utrosque medii, sortis sue incerti ad iudicium usque permanent. Assistent omnes pro tribunali Christi, iusti quidem et impii, ut eis eterna uel beatitudinis uel pene retributio confirmetur: at de iis, qui in medio statu uersantur, proprie erit iudicium, cum questione nimirum et examine. Hac sententia probe intellecta, explicari commodius potest, quod Cesarius apud Augustinum in Append. Serm. 77, num. 4, habet: Ad iudicium enim non ueniunt, nec pagani, nec heretici, nec Iudei: quia de ipsis scriptum est, Qui non credit, iam iudicatus est. Nec aliud fere sonat,  quod nominatim de hereticis Firmilianus apud Cyprianum, epist. 75, loquitur: Quos omnes manifestum est a semetipsis damnatos esse, et ante diem iudicii inexcusabilem sententiam aduersus semetipsos dixisse.

229. Ad eamdem opinionem referendum uidetur quod ait Cyprianus ep. 52 ad Antonianum: Aliud est ad ueniam stare, aliud ad gloriam peruenire; aliud missum in carcerem non exire inde donec soluat nouissimum quadrantem, aliud statim fidei et uirtutis accipere mercedem; aliud pro peccatis longo dolore cruciatum emundari et purgari diu igne, aliud peccata omnia passione purgasse; aliud denique pendere in diem iudicii ad sententiam Domini, aliud statim a Domino coronari. In editis quidem legitur pendere in die iudicii: Sed cum coniectaremus legendum esse in diem, consulto  Germanensi optime note ms. coniectura nostra confirmata est. Adeoque Cyprianus eo loco distinguit eos, qui cum non sint ita boni, ut coronari statim mereantur, pendent incerti usque in diem iudici , donec sententia Domini penis aut premiis eternis digni pronuntientur. Sic ad mentem Hilarii nitide explicantur Cypriani uerba, in quibus illustrandis multi eruditi desudarunt. Hinc nullum fere dubium, quin ea non satis intellexerint, qui Cyprianum toto loco a nobis allato de solis penitentibus, quorum statum cum martyrum conditione conferat, locutum esse uolunt. Loquitur quidem de penitentibus sub primis illis uerbis, Aliud est ad ueniam stare: iisque ostendit longe alio loco eos ab Ecclesia haberi, qui in  criminibus, aut qui in sanctitate uitam degerunt; adeoque peccatis per penitentiam habenas non laxari. Deinceps uero probat non aliter ea in re Ecclesiam se gerere, quam Dominus ipse post exactam uitam nostram sese erga nos gerit, cum aliis statim fidei et uirtutis mercedem largitur, alios in carcerem mittit donec reddant nouissimum quadrantem; alios, qui peccata omnia passione purgarunt, statim coronat, alios, quibus multa restant emundanda, diutino igne purgat et emundat. Hinc non frustra censuit Pamelius cum aliis bene multis, Ecclesie de igne purgatorio fidem eo Cypriani loco approbari. Eamdem non minus confirmant, que alii Patres de igne iudicii tradiderunt: de quo nobis disserendum.



§ uIII.---DE IGNE IUDICII.


230. Existunt uarie de igne iudicii questiones: 1o an eum Hilarius aliique Patres omnibus omnino subeundum senserint, 2o unde hoc senserint, 3o an crediderint sanctos ab eo pene quidquam passuros, 4o an illum ignem opinati sint alium ab eo fore, quo diabolus cum suis in eternum est cruciandus, postremo an ex eorundem opinione nemo ante iudicium eius pena affligatur. Singule paucis sunt perstringende.

231. Ignem iudicii omnibus subeundum se existimare satis indicat Hilarius in Psal. CXuIII, lit. 3, num. 12, ubi ait: An cum ex omni otioso uerbo rationem simus prestituri, diem iudicii concupiscemus, in quo nobis est ille indefessus ignis subeundus, in quo subeunda sunt grauia illa expiande a peccatis anime supplicia?  Beate Marie animam gladius  pertransibit, ut reuelentur multorum cordium cogitationes: si in iudicii seueritatem capax illa Dei uirgo uentura est, desiderare quis audebit a Deo iudicari? quasi diceret: Si ab hoc igne ne sanctissima quidem Dei mater futura est immunis; quis ab eo se immunem fore prefidat? Cum Hilario consentiunt Origenes homil. 6 in Exod. et in Psal. XXXuI homil. 3: Lactantius lib. uII, cap. 21: Ambrosius in Psal. CXuIII, serm. 3, num. 14: Paulinus Nol. epist. 28, n. 2, et Pem. 7; Cesarius Arelat. in appendice Serm. Augustini 104, num. 4 et 8; Eligius Nouiom. homil. 8. Ea demum opinio ita apud ueteres recepta fuit, ut Ambrosius in Psal. CXuIII, serm. 20, num. 12, de sancto Ioanne euangelista scribat: De  morte eius aliqui dubitauerunt: de transitu per ignem dubitare non possumus.

232. Illi in hanc opinionem abiere, adducti tum ex uerbis Pauli I Cor., III, 13: Uniuscuiusque opus quale sit ignis probabit, tum maxime ex loco Gen. III, 24, in quo Deus, Adam et Eua e paradiso eiectis, in introitu eius Cherubim cum gladio flammeo collocasse legitur. Unde nemini ad paradisum uiam esse arbitrati sunt, nisi per flammeum illum gladium. Hoc certe non obscure innuit Ambrosius his laudati sermonis 3 uerbis: Est etiam baptismum in paradisi uestibulo, quod antea non erat; sed postea quam peccator exclusus est, cepit esse romphea ignea quam posuit Deus: et serm. 20, in eumdem Psal. CXuIII, num. 14: Illo igitur igneo gladio iniquitas exuretur.  Quocirca Tertullianus Apologet. n. 47, paradisum definit, locum amenitatis recipiendis sanctorum spiritibus destinatum, maceria quadam ignee illius zone a notitia orbis communis segregatum. Huc spectat illud eiusdem lib. de Anima, num. 55: Nullis romphea paradisi ianitrix cedit, nisi qui in Christo decesserint. Porro Hilarius cum quod Marie predixit Simeon, Animam tuam pertransibit gladius, de flammeo illo gladio pertranseundo interpretaretur; inde, ob preconceptam de eiusdem uirginis pre cunctis hominibus merito ac sanctitate opinionem, non male conclusit nemini non timendum iudicium, ac neminem quantalibet sanctitate preditum a gladii flammei probatione immunem fore.

 233. At sicut omnes igne iudicii probandos, ita non omnes eius uim pariter sensuros esse, magno consensu predicant: Lactantius, lib. uII, cap. 21: Quos autem plena et perfecta iustitia incoxerit, ignem illum non sentient: Origenes, hom. 3 in Psal. XXXuI: Omnes nos ad illum ignem uenire necesse est. Etiamsi Paulus sit aliquis uel Petrus, uenit tamen ad illum ignem: sed illi tales audiunt, Etiamsi per ignem transeas, flamma non aduret te; Ambrosius dicto sermone 20, num. 13: Qui habuerit hic caritatis ignem, illic ignem gladii timere non poterit: et mox de Petro. Sed ille, inquit, examinabitur ut argentum, ego examinabor ut plumbum. Quippe, ut loquitur Paulinus epist. 28, uiros illos Petri similes ignis ut commendatos suscipiens blando lambet attactu: et, ut habet Eligius  homil. 8, tanta facultate illi igni preualebunt, quanta caritate fidei et dilectionis Christi in uita custodierint precepta. Apposite itaque a Gregorio Nazianz. sub initium Or. 26 appellatur ignis ille postremus, quo nostra omnia expendentur, aut purgabuntur: utpote qui cum sordes purget, expendat tantum ac probet sanctitatem. Duplicem illam huius ignis proprietatem tangit Cesarius in appendice Sermonum Augustini, Ser. 15, n. 4: Ut ergo, inquit, sunctum Iacob Deus noster uelut aurum purgatum in iudicio presentaret, prius ab illo omnes maculas peccatorum abstersit; ut in eo ignis ille arbiter quod exureret inuenire non posset: et serm. 104 in eadem appendice num. 8 generatim ait: Aurum, argentum, lapides pretiosos superedificantes, per ignem illum, de quo dicit Apostolus, Quia in  igne Domini reuelabitur, absque ulla uiolatione transibunt.

234. Si autem absque ulla uiolatione aut mora ignem hunc transibunt, quibus nichil supererit purgandum, sequitur ut quibus plures abstergende erunt peccatorum macule, acrius uim eius sentiant, aut etiam in co detineantur diutius. Hoc pre ceteris docet Eusebii Gallicani homilia, quam Fausti Regiensis esse opinamur. In ea porro legere est: Quanta fuerit peccati materia, tanta est pertranseundi mora: quantum exegerit culpa, tantum sibi ex homine uindicabit quedam flamme rationabilis disciplina: et quantum stulta iniquitas gesserit, tantum sapiens pena deseuiet; que uerba rursum habes descripta in Appendice Augustini, serm. 252, n. 3.

235. Propter discretionem, qua ignis ille cum peccata  puniat, reueretur sanctitatem, cognominatur a Fausto flamma rationabilis, et sapiens pena; a Paulino epist. 28, n. 2, ut et in altera appendicis epistola ad Marcellam, ignis sapiens; a Cesario Arelat. laudato serm. 15, ignis arbiter: quo nomine rursum donatur a Paulino Nol. pem. 7.

236. Que cum ita sint, ex uerbis Hilarii, Si in iudicii seueritatem capax illa Dei uirgo uentura est, aduersus gloriam ac sanctitatem purissime Dei genitricis nichil conficitur. Non enim obscure significat se Scripture auctoritate coactum, ut illam in iudicio per gladium flammeum pertransituram confiteretur. Ex quo dum concludit, Desiderare quis audebit a Deo iudicari? innuit neminem beate illi uirgini ut sanctitate,  ita et priuilegiis comparandum esse. At que ex lege communi per flammam pertransibit, tanto pertransibit gloriosius, quanto magis illesa pertransibit. Si enim, ut loquitur Faustus homilia laudata, illuc iusti uelut per amenos gurgites, incendiis naturam suam mutantibus, transmeabunt, et intacta ignibus corpora ipsis honorificanda erunt penis, quia non sunt oneratu peccatis; quanto magis hoc de beata uirgine Hilarium sensisse existimandum est? Quod enim ipse crediderit, hominem ad eam innocentiam peruenire posse, ut ei ab illo igne nichil timendum sit, liquet ex eodem Tractatu lit. 3, n. 13, ubi notans Prophetam non iudicium desiderare, sed concupiscere desiderare; desiderii huius ratio in quo sita sit, sic explicat: Scilicet ut in tanta innnocentia maneat, ut tuto iam et sine  metu iudicii terrorem desideret. Hec obseruasse intererat, ut piissimus Presul intemerate uirginis honorem illibatum uoluisse ostenderetur.

237. Minoris momenti est scire, utrum eodem igne, quo cruciandi sunt reprobi, expiande sint peccatorum reliquie. Diuersum eum fore disertis uerbis docet Faustus homilia laudata. Neque minus perspicua sunt hec Ambrosii in Psal. CXuIII, serm. 3, uerba: Alius est iste ignis, quo exuruntur peccata non uoluntaria, sed fortuita, quem parauit seruis suis Dominus iehsu, ut eos ab ista commoratione, que permixta est mortuis, emundet: alius iste ignis, quem deputauit diabolo et angelis eius. Unde cum Hilarius iudicii ignem ignem indefessum nuncupat, non tam ignis huius eternitatem spectasse intelligendus est, quam  naturam, qua uis eius uel longo urendi ministerio minime debilitatur. Tertullianus uero Apologet., n. 48, de iudicio agens iugis ignis, ignis eterni, et iugis iudicii meminit: sed ibi in solos reprobos respicit.

238. Restat de expiatoriis penis ante iudicium questio ceteris non leuior, queque ab Augustini euo suos iam aduersarios patiebatur; quibus ille respondet lib. XXI de Ciuit. Dei, c. 16: Quisquis igitur cupit penas euadere sempiternas, non solum baptizetur, uerum etiam iustificetur in Christo; ac sic uere transeat a diabolo ad Christum. Purgatorias autem penas nullas futuras opinetur, nisi  ante illud ultimum tremendumque iudicium. Ipse autem, cum hanc eis opinionem liberam utcumque permittat, sese aliter sentire postea non dissimulat. Iam etiam nonnichil  confectum est, unde Hilarii ea de re sententia explicetur. Ab eo quippe audiuimus, unumquemque statim a morte iudicari, ac preter omnino bonos aut omnino malos, quoddam distingui hominum genus inter utrosque medium. Singulis etiam sortem attribuit diuersam: ut cum ex ipsius opinione impios statim excipiat ultor infernus, iustis autem consortium Christi mors acquirat, eorum qui medii sunt iudicium ad Domini diem reseruetur; non quod ignoret Deus quid mereantur, sed quod altiori consilio illis non reuelandum censeat. Iam uero quis neget uel ex hac Hilarii opinione consequi, ut medius ille status non leues penas patiatur? An leuis pena est anime ad fruendum Deo create, a consortio Christi,  quo mediante Deo potimur, retardari? Quid de illa anxietate dicam, qua interim medius ille status cruciatur, donec utrum amore an odio, penis inferni an ceti gaudiis dignus sit, nouissimo iudicio accipiat?

239. Si preterea perpendatur quod in Psal. CXXXuIII, n. 22, ait: Humane ista lex est necessitatis, ut consepultis corporibus anime ad inferos descendant; conficietur primo, eum ab hac lege immunem sensisse neminem, maxime ubi adiecta fuerint subnexa: quam descensionem Dominus ad consummationem ueri hominis non recusauit. Deinde facile intelligetur, ideo huic legi, quam Christus impleuit ut uerum hominem sese per omnia demonstraret, ceteros homines ab Hilario dici necessario obnoxios, quia omnes post mortem per ignem sunt probandi utrum Christi regno digni  sint; quemadmodum omnes omnino in die iudicii, corporibus receptis, per ignem sunt transituri, antequam ad regnum Dei Patris peruehantur. Hoc concesso, non inficiandum est eos, in quibus ignis ille multa concremanda repererit, tam diu in inferis detineri et cruciari, quam diu purganda eis fuerit aliqua peccatorum macula.

240. Ne uero cuiquam ab Hilario aliena uideatur hec nostra interpretatio; Origenis, ipsi  familiaris, subiicienda sunt uerba, quibus aperte adstruitur, quod apud illum minus explicatum est. Porro Commentariis in I Reg. XuIII, edit. Huet. pag. 36, tradit hinc longe feliciorem esse nostram, quam eorum qui ante Christum uixerunt, conditionem, quod nulli eorum, non Abrahe, non patriarchis,  non prophetis datum sit eo ubi lignum uite erat pretergredi. Nos uero, inquit, qui in seculorum consummationem aduenimus, habemus quid eximium ultra ceteros. Quid illud est? Si ex hac uita excesserimus boni et probi, non una nobiscum peccatorum sarcinis conductis, pertransibimus flammeum gladium, nec in locum illum, in quo, qui ante eius aduentum quieuerant, Christum exspectabant, deueniemus. Pertransibimus nullo nobis a flammeo illo gladio damno illato. Uniuscuiusque uero quale opus sit, ignis ipse probabit. Si alicuius opus combustum fuerit, damnum contrahet, ipse uero saluabitur sic quasi per ignem. Pertransibimus ergo, etc. Quid clarius? Christianis ante iudicium concessum est ad paradisum peruenire: eo tamen nemo peruenit nisi per gladium flammeum. Sed per  ignem illum alii pertranseunt illesi, aliis damnum infertur.

241. Piaculares quoque flammas probat Tertullianus ad calcem libri de Anima. Ubi enim ostendit equum esse, ut cum anima in bene aut male actis primas habeat, prima etiam, nondum recepta carne, aut plectatur aut recreetur; tandem concludit: In summa cum carcerem illum, quem Euangelium demonstrat, inferos intelligamus; et nouissimum quadrantem, modicum quodque delictum mora resurrectionis illic luendum interpretemur: nemo dubitabit animam aliquid pensare penes inferos, salua resurrectionis plenitudine per carnem quoque. Hinc confirmatur quod superiore § obseruatum est in hec Cypriani uerba:  Aliud missum in carcerem non exire inde donec soluat nouissimum quadrantem, aliud statim fidei et uirtutis accipere mercedem; aliud pro peccatis longo dolore cruciatum emundari et purgari diu igne, etc. ea nimirum non de penitentibus uiuis, sed de fidelibus defunctis, quibus aut nichil, aut aliquid purgandum superest, dicta esse. Aliorum Patrum ea de re sententias consulto preterimus. Non enim tam animus est Ecclesie de purgatoriis penis fidem probare, quam illustrare Hilarii sententiam, eamque huic fidei consentaneam demonstrare.



§ IX.---AN HILARIUM FUGERIT RERUM SPIRITALIUM NOTITIA. QUID DE GRATIA SENSERIT.

242. Iam notauimus Hilarium a Claudiano Mamerto,  lib. III de Statu anime c. 9, reprehensum, quod nichil creatum incorporeum dixisset. Censure huic locum prebuere uerba cap. 5 in Matth., n. 8: Nihil est, quod non in substantia sua et creatione corporeum sit: et omnium siue in celo siue in terra, siue uisibilium siue inuisibilium elementa formata sunt. Nam et animarum species siue obtinentium corpora, siue corporibus exulantium, corpoream tamen nature sue substantiam sortiuntur; quia omne quod creatum est, in aliquo sit necesse est. Et quidem si soli in Mattheum Commentarii superessent, facile daremus illum consensisse cum Methodio apud Photium in fine cod. 234, Cassiano coll. 7, c. 13; Theophilo Alexandrino contra Anthropomorphitas apud Gennadium, ac denique Gennadio apud Augustinum de dogmatibus eccles.,  c. 11; qui omnes Deum solum incorporeum, ceteras uero naturas corporeas pronuntiant. At cum aliis in scriptis alias a diuina naturas spiritales disertis uerbis ac pluribus locis adstruat, iniquum est ex uno obscuro de uera illius sententia diiudicare. Nihilo tamen minus uix reperire est, qui Claudiani censuram emendet, nec Hilarium inter eos recenseat, qui corpoream hominis animam tradiderunt. Immo non satis claram ei fuisse rerum spiritalium notitiam nuperrime scriptum est: rectene, nunc uideamus.

243. Tres tantum in rerum natura cognoscimus substantias spiritales, Deum, Angelos, hominem secundum animam. Et de Deo quidem quantam scientiam adeptus sit, testes fere sunt singule Operum  ipsius pagine. Quis enim de eo altius sentit, quis loquitur magnificentius? Sed et de Angelis tam multa tradit, ut uix etiamnum de iis quidquam sciatur, quod ille non clare docuerit. Siue enim eorum naturam, siue officia, siue gloriam spectemus: quam perspicua illius de singulis doctrina! Non enim eos tantum dicit nature nostra potioris, sed et aperte predicat spiritales, incorporales, et ex natura sua immortales quippe qui ex ea quam adepti sunt nature sue sorte, ut sint semper accipiant  .

244. Quod ad ipsorum officia attinet, cum alia erga Deum, alia erga homines obeant; de utroque illo  genere multa preclare sic edisserit, ut se eos incorporeos sensisse palam faciat. Certe licet quosdam tamquam lege proprioris officii id priuilegii obtinere testetur, ut throno Dei assistant; omnes tamen representat uelut ex communi conditionis sue sorte assistentes ante claritatem Dei, throno Dei assistentes, et continuata uoce in Dei laudibus permanentes. Et cum eos in celis throno Dei semper assistere, ac beata illius uisione nunquam non gaudere, proptereaque deos in celo nuncupari sentiat ; eosdem tamen ob ea, que Deus per illos in terris agit, hic uocat eternas beatasque uirtutes, illic diuinorum ministeriorum auxilia, isthic oculos, aures, manus ac pedes Dei. Sed ne id in contumeliam  Dei cedat, prudens subiicit, Intercessione itaque horum non natura Dei eget, sed infirmitas nostra. Neque silet quot modis infirmitati nostre opitulentur; et dum quoddam recenset obsequii genus, seu, ut uocat, iustificationem circa Angelos, eos propter impensa beneficia nonnullo a nobis cultu honorandos innuit. Sed his non multum immoramur. Obiter etiam notamus qui gloriam ipsis extra operis mercedem concessam declaret. Lilia, inquit, non laborantia neque nentia significari intelligenda sunt Angelorum celestium claritates, quibus extra humane scientie eruditionem suique operis mercedem a Deo glorie candor indultus est: ne quid ex proprio labore aut arte exitimarentur habuisse. Iam uero quis consentiat, hanc Hilario aut carnalem aut minus claram fuisse angelice  nature cognitionem, qua illos in celo simul et in terra, hominibus opem ferentes assistentesque Deo constituit ?

245. De uariis Angelorum ordinibus nichil ueniret obseruandum nisi Cotelerius in lib. uIII Constit. Apost. pag. 312 notasset, in his Hilarii lib. II de Trin., no 9: Archangeli nesciunt, Angeli non audierunt, secula non tenent, seculorum nomine nouum Angelorum ordinem designari. At opinioni illius assentiri prohibemur 1o, quod cum Hilarius sepissime uarios Angelorum enumeret ordines, nusquam inter eos secula cognominet. Deinde Commentariis in Psalmos sepe ei enarrandum occurrit seculi nomen: sed ne in uno quidem loco interpretationem ad Angelos  deflectit. Immo in Psal. LXu, n. 12 et 13 uim uocis data opera expendens, hac nescit quidquam nisi determinatum tempus significari. Quod indicio est, eum Grecorum quorumdam eonas aut ignorasse aut respuisse: ut reuera lib. uI de Trin., n. 9, respuit ualentini eonas, quos ibi eternitates, non secula nuncupat. Postremo secula alias etiam memorat. sed ne uel semel hoc nomine Angelos intelligit. Nisi forte cum in eo ipso lib. II, n. 13, ait, Transeuntur tempora, transmittuntur secula, tolluntur etates; et mox, Meus autem piscator illiteratus, indoctus, liber a tempore, solutus a seculis est, uicit omne principium; et lib. uI, n. 37: Sacramentum occultum a seculis per reuelationem  didicit: secula Angelos dixerit,  non tempora. Itaque quod a Prophetis simplicius, a seculo non est auditum, id allato loco, secula non tenent, eleganter ab Hilario dici arbitramur.

246. Si a bonis ad prauos angelos ueniamus, amplus erit locus suspiciendi quam multiplex fuerit illius de eorum malitia, potestate, artibus ac tormentis scientia. An uero natura eorum spiritalis sit, incertum eum fuisse quis suspicetur; cum non modo audierit eos passim spiritales nequitias nuncupari, sed et in Psal. CXuIII, lit. 1, n. 8, legerit, diabolum puncto temporis omnem amplitudinem mundi huius obire, quo habeat unde nos accuset? Cui enim nature tanta pernicitas, nisi spiritali? Quodlibet corpus in partes quas cogitare ualeas subtilissimas atque mobilissimas comminue: sane nunquam ei dabis,  ut omnem mundi huius amplitudinem puncto temporis obeat. Hanc tamen Hilarius diabolo concedit potestatem, quamuis eius uires aduentu Domini obtritas et confractas esse fateatur. Sic enim eum post iudicium grauioribus suppliciis addicendum docet, ut etiam nunc uirtute Dei tactus fumet, licet nondum totus uratur . Que similitudo ducta est ex ligno nondum penitus accenso, in quod ignis suppositus uim suam exserere incipiat, ac fumum iam exprimat.

247. Hec de angelicis naturis prelibata sufficiant: ex quibus Hilarium non in omnium naturarum spiritalium notitia caligasse non minus liquet, quam constat eum preter Deum aliquid incorporeum asseruisse. Si preterea consulantur tractatus, Psal. LII,  n. 7, necnon lit. 10, Psal. CXuIII, n. 6, et Psal. CXXIX, n. 4, 5, et 6, ubi humanam animam non modo spiritalis , sed et incorporalis esse nature sepius repetitur; persuasum erit apud omnes, illum nichil sensisse corporeum, quod corpore uacare cognoscamus. Sed hanc illius de anime nostre natura sententiam nonnullis argumentis illustrare et confirmare opere pretium est.

248. Ac primo quidem sese offert illud lit. 10, Psal. CXuIII, n. 6, quod homo internam et externam in se naturam dissonantem aliam ab alia contineat, et ex duobus generibus in unum sit animal rationis particeps constitutus. Qui homo ex duobus generibus constitutus, qui naturam dissonantem aliam ab alia contineat, si ut corpus, ita animam sortitus est corpoream? Nonne  anima, quantum uis subtilis, si tamen corporea cogitetur, unius eiusdemque generis, cuius est corpus, fore dicenda est? Mutabit forte subtilitas speciem, at eam uni generi partes corporee subiicient: adeoque homo non duo in se rerum genera, non naturam aliam ab alia dissonantem continebit.

249. Tantum autem inter utramque illam substantiam discrimen perspexit, ut in Psal. LXI, n. 3, innuat, maiore miraculo corpus cum anima in homine, quam hominem cum Deo in Christo copulatum esse; et cum primum factum sit, ambigendum non esse, quin fieri potuerit alterum. Quasi, inquit aduersus philosophos, qui Deo assumpti hominis consortium detrahebant, difficilius Deo sit assumpsisse hominem,  quam eum in tanta nature ac uite sue ratione formasse. Quod perinde est ac si diceret: Quid humane diuineque nature coniunctionem ueluti repugnantem respuitis? certe minus dissident Deus et homo secundum animam, quam anima et corpus. Anime enim et corporis genus est omnino diuersum: at uero quamuis infinitis perfectionum gradibus anima a Deo superetur, non diuersum tamen utriusque genus est. Potuit autem corpus cum anima coniungi: potest igitur et Deus cum homine.

250. Nemini non probabitur hec interpretatio, maxime ubi in eodem loco legerit, quod ueluti insitum impressumque omnibus sit, diuinam inesse nobis animarum originem opinari: cum non exiguam in se CeLESTIS GENERIS COGNATIONEM mens ipsa cognoscat.  uerbum enim celestis loco diuini Hilario usitalum esse ibidem  aliquot exemplis ostendetur, sicque hic usurpari antecedentia satis declarant. At uero nisi anima nostra spiritus sit, sicut Deus est spiritus; que in ea diuini generis cognatio, que affinitas? Unde sicut illam superius incorpoream aperte docet, cum natura a corpore dissonantem; ita et nunc cum diuini generis cognatione preditam tradit, spiritalem eam esse non minus plane significat. Neque enim animabus celestis generis cognationem diuinamque inesse originem ideo dixit, quod cum Priscillianistis apud Augustinum her. 70, quamlibet animam opinaretur esse partem Dei, eiusdem nature et substantie cuius est Deus. Quippe licet Origenes erroris huius suspicione laborarit, illum tamen se ea  in re minime secutum esse ostendit, dum non ex substantia, ex afflatu Dei , et de thesauris potestatis diuine , hoc est, ex una Dei omnipotentia, animam ortum habere et opus Dei esse testatur. Mittimus et locos, quibus diuisionem in Deum ullo pacto cadere negat. Sed si animam ex substantia Dei non credit, non minus persuasum ei erat illam ex substantia hominis nequaquam posse existere. Nam cum eos, qui Christum ex uirgine carnem simul et animam assumpsisse contendebant, uehementer abhorrens ait: Quasi uero si tantum ex uirgine assumpsisset corpus, assumpsisset quoque ex eadem et animam; cum anima omnis opus Dei sit, carnis uero generatio semper ex carne sit; ac subinde certo asseuerat, uerbum ex se  assumpsisse animam, que utique nunquam ab homine gignentium originibus prebetur: uIX permittit dubitari, quin eam ab homine preberi nullatenus posse censeat. Ex quo euidenter sequitur, ut animam minime corpoream existimarit. Nam qui corpoream existimat, eam quoque diuidi, et ad modum carnis propagari, adeoque a parentibus preberi posse concedat necesse est.

251. Sed quid consectaria sectamur; cum ipse in Psal. CXuIII, lit. 10, n. 6, suam de anime simplicitate et cum diuina natura cognatione sententiam plane dilucideque declaret? Ibi quippe Genesis uerba,  que hominis institutionem narrant, acute expendens, triplicem distinguit Dei operationem; primam, qua animam solo uerbo et post habitum quodam modo de ea condenda consilium creauerit; alteram, qua de accepto puluere formauerit corpus; postremam, qua utrumque copulauerit. De anima uero cum subiicit: Primum opus non habet in se assumpte alterius nature originem, INCORPORALE est quidquid tum de consilii sententia inchoatur; fit enim ad imaginem Dei: diserte significat animam 1o neque diuine neque alicuius alterius substantie partem esse, deinde eam esse incorporalem, demum illam ideo incorporalem credendam esse, quia haud dubie ad imaginem Dei facta sit. Unde perspicuum est, Hilarium anime cum diuina natura cognationem in hoc presertim existimasse  sitam, quod illa, sicuti Deus, incorporalis sit. Quod no 7 confirmat his uerbis: Diuinum in eo  et INCORPORALE condendum, quod secundum imaginem Dei et similitudinem tum fiebat: exemplum scilicet quoddam in nobis imaginis Dei est et similitudinis institutum. Est ergo in hac rationabili et INCORPORALI anime nostre substantia primum quod ad imaginem Dei factum sit, etc.

252. Uberius in Psal. CXXIX quatenus homo ad imaginem Dei conditus sit explicat. Ac primum quidem, inquit n. 3, intelligendum est Deum incorporalem esse, neque ex partibus quibusdam atque officiis membrorum, ex quibus unum corpus efficitur, consistere. Legimus enim in Euangelio, quoniam Deus spiritus est, inuisibilis scilicet et immensa atque intra se  manens et eterna natura. Ubi obseruare est id Hilario spiritum non esse, quod non sit expers partium. Prosequitur deinde: Deus autem, qui et ubique et in omnibus est, totus audit, totus uidet, totus efficit, totus incedit . . . uirtus ergo Dei, que equalis et indiscreta est, officiorum ac membrorum habet nomina; ut uirtus qua uidet, oculi sint, uirtus qua audit, aures sint, etc. Sic porro propugnata simplici, incorporea, spiritalique Dei natura, n. 4, Anthropomorphitis occurrit, qui ob uerba Genesis: Faciamus hominem ad imaginem et similitudinem nostram, Deum corporeum uolunt, quasi homo ad imaginem Dei non esset, si esset Deus incorporeus: respondetque hominum institutionem naturis duabus contineri, anime scilicet et corporis; quarum alia spiritalis, alia terrena est; eos  uero non ex utraque illa sui parte obtinere ut ad imaginem Dei sint, alias Deum pariter ex anima et corpore compositum cogitandum esse. Tum n. 5 ubi animam interiorem hominem et corpus exteriorem ab Apostolo uocari obseruauit, illi soli id priuilegii attribuit, ut Dei in se imaginem exhibeat. Ac tandem n. 6, in quo ipsa Creatorem suum imitetur, exponit his uerbis: Ergo ad imaginem Dei homo interior effectus est rationabilis, mobilis, mouens, citus, INCORPOREUS, subtilis, eternus. Quantum in se est, speciem nature principalis  imitatur, dum transcurrit, dum circumuolat, et dicto citius nunc ultra Oceanum est, nunc in celos euolat, nunc in abyssis est, nunc Orientem Occidentemque perlustrat, dum  numquam ut non sit aboletur , neque ut alibi adsit, decedit aliunde.

253. In hoc posteriore loco possent forte isthec, mobilis, mouens, citius, subtilis, ad corpoream naturam referri, si sineret intermedia uox incorporeus. Neque uero obscurum est animum ideo citum et subtilem dici, quod dicto citius nunc ultra Oceanum est, nunc in celos euolat; sicque euolat, ut cum alibi adsit, non decedat aliunde. Ita etiam respectu uoluntatis, que lib. uIII, de Trin., n. 12, motus mentis definitur, commode intelligitur mouens et mobilis animus. Quamquam neque poterit harum uocum ambiguitate decipi, qui proxime in eodem loco legerit: Anima humana in hac sensus sui mobilitate ad imaginem Opificis sui facta est: dum naturam Dei mobilitas anime perennis imitatur,  NIHIL in se habet CORPORALE, nichil terrenum, nichil graue, nichil caducum. Nam cum quisque animum, propter uoluntatis motum, mobilem dici posse sciat; sic eum preterea hic cognominari audit propter mobilitatem sensus. Hec porro mobilitas cum actionem, non leuitatem animi sonet; ideone perennis ab Hilario dicta est, quod perpetuam esse intelligeret anime nostre cogitationem, qua Opificem suum nunquam otiosum, nunquam non operantem imitetur?

254. Hanc alteram impresse in animo nostro imaginis Dei notam allato loco memorat, quod nimirum sit eternus. Anime autem eternitatem atque immortalitatem cum et fide et ratione sibi compertam testetur; preter sacrarum litterarum auctoritatem, hanc unam dicti sui rationem affert, quod illam Deus ex  mera bonitate sua condiderit, nec id in bonitatem eius malitie cadat, ut in nobis hoc suum munus quo nascimur interimat. Porro autem, uti lib. I de Trin., n. 9, loquitur, non esse hoc dignum Deo ratio ipsa suadebat, scilicet ut quod fecit aboleret, argumentum sane ualidum et efficax homini, qui animam incorpoream nullisque partibus constantem pro certo ponat, quique inde eam a nulla ui creata diuidi aut interimi, sed ab uno tantum Deo ut institui, ita et destrui posse conficiat. Secus, immortales quoque bestias esse eodem argumento concluderetur.

255. Adeo autem Hilario persuasum erat, animam simplicem, indiuiduam ac partium expertem esse, ut in Psal. CXuIII, lit. 19, n. 8 et 9, declaraturus quomodo Deus incorporalis totus ubicumque est et non pro  parte usquam est, sed in omnibus omnis est, uelut magis nota magisque familiari utatur comparatione anime humane, que in membris omnibus tota, tota adest singulis, iisque precisis ipsa precidi nescit. Ubique est Deus modo anime corporalis, que in membris diffusa, singulis quibusque partibus non abest. Etiamsi priuata quedam ei et regia in toto corpore sedes est, tamen in medullis, digitis, artubus infunditur, etc. Hactenus quidem hoc loco obtinuerat modo anime incorporalis: sed ex mss. preferendum duximus corporalis. Neque uero obscurum est cur anima hic corporalis dicatur. Nam cum angelos spectare liceat uelut animas a corpore liberas, uel certe queque anima humana aut corpori deuincta sit aut soluta; nec  anima corpore soluta, nec angeli idonei essent, qui Dei ualde simplicis maiestatem ubique presentem illustrarent. Ad hoc autem percipiendum unice conducit anime etsi ex natura simplicis, in singulis tamen corporis sui membris presentis cognitio. Unde planum est animam hic corporalem dici propter habitudinem ad corpus cui unita sit atque sociata.

256. Ita et qui uocis corpus multiplicem uim apud antiquos et apud ipsummet Hilarium receptam expendet, uerbis ipsius in Mattheum non mouebitur, ut eum ibi animarum naturam corpoream sensisse existimet, quas pluribus in locis spiritales, incorporales et partium expertes esse tam disertis uerbis asserit. Quam autem uariis modis corporeum, quid intelligi queat, ipso cap. 5. in Matth. exponetur. Sed quod  Hilarius ad calcem lib. uIII. de Trin. et initio lib. IX. de corporali in Christo diuinitatis habitatione edisserit, non parum conferet ad difficilis huius loci intelligentiam. Cum enim ibi corporalem diuinitatem interpretetur, que, una, uera, plena ac tota sit; : sic et corporeum non pleno, non integro atque perfecto opponere commode intelligitur, cum in Matth. ait: Nihil est quod non in substantia sua et creatione corporeum sit; et omnium, siue in celo siue in terra, siue uisibilium siue inuisibilium elementa formata sunt: nam et animarum species, siue obtinentium corpora siue corporibus exsulantium, corpoream tamen nature sue substantiam sortiuntur. Immo mentem suam  satis explicat, dum priorem hanc sententiam, Nihil est quod non corporeum sit, his aliis uerbis repetit, et omnium elementa formata sunt: ut illic id corporeum sit quod hic formatum: formatum autem id dicat, quod non est informe et imperfectum. Ex quo conficietur id Hilarium sibi uelle, omnia scilicet Dei opera bona esse atque perfecta, et nulli eorum quidquam deesse, quod ad substantie integritatem necessarium sit: indeque illum apposite curiositatem eorum retundere, quibus cum Dei promissis indubitatum esse debuisset, animas cum corporibus in eternum esse uicturas, inquirentibus tamen nec assequentibus quomodo uicture essent, ambigua efficiebantur Dei promissa. Frustra igitur adducitur hic locus, quo corpoream anime nostre naturam asseruisse approbetur; cum  in eo nec de ipsa anime natura sermo sit.

257. Leuioris momenti est alterum, quod alii notarunt cum preter communem opinionem sapuisse. Quamuis enim ut uolunt, et ut uerba ipsius in Psal. lit. 10, et in Psal. CXXIX sonant, animam primi hominis aliquo ante corpus interuallo conditam crediderit: id tamen de primo homine opinatus est innoxie, quod de posteris ipsius nec dixit, nec dicere licet; cum hinc Ecclesie de originis peccato fides non parum labefactaretur. In hac uero ipse nunquam nutauit. Ac licet de homine passim, maximeque in Psal. CXXXIu, n. 14, magnifice admodum loquatur; ipsum tamen peccato primi hominis a pristino statu suo cecidisse, eoque casu in omne infirmitatum ac  miseriarum genus cecidisse nichilo rarius inculcat.

258. Hinc per se exoritur questio ceteris iam absolutis non inferior, quid nimirum Hilarius de gratia senserit. Mera sophismata sunt, nec refutationem merentur, que Scultetus, pag. 410, reponit, ut ipsius de libero arbitrio, de iustificatione et bonorum operum meritis a Bellarmino allata testimonia eludat. Ut enim probet bonorum operum merita interdum ab Hilario excludi; opponit prima ipsius uerba, cap. 7 in Matth., n. 2: Salus gentium omnis ex fide est, ac reticet subnexa, et in preceptis Domini uita est uniuersorum. Rursum ouare sibi uidetur, quod cap. 8, n. 6, legat, remissum esse a Christo quod lex laxare non poterat; fides enim SOLA iustificat. Quasi uero hoc Hilarius alio sensu dixerit, quam quo dictum est  Rom. III, 28, iustificari hominem per fidem sine operibus legis. Ubi sane Paulus, uti Augustinus, c. 14 de fide et operibus, n. 21, notat, non hoc agit, ut percepta ac professa fide opera iustitie contemnantur, sed ut sciat se quisque posse per fidem iustificari, etiamsi legis opera non precesserint. Quid autem de fide operibus destituta sentiendum sit Hilarius in Psal. LI, n. 15, luculenter aperit his uerbis: Si quis incredulus nati in corpore Dei fuerit, uel et credens maneat, fructibus tamen fidei sue careat; eradicabitur aut ob infidelitatem, aut ob sterilitatem fructuum negatorum, que quidem, aliaque huiusmodi plurima qui audierit; Sculteto eum, inconstanti sententia, opera modo commendasse, modo respuisse affirmanti numquam assentietur.

 259. Non desunt alii, qui illum gratie necessitatem ac naturam non satis nosse affirment. Neque his negandum, eum aliquot in locis uideri nonnichil tribuere uoluntati, quod gratie munus esse Ecclesia deinde docuit. Sed et ipsi fateantur necesse est, 1o generalem humani generis morbum ei minime latuisse, 2o neque incompertam ipsi fuisse medici necessitatem, 3o persuasum ei fuisse et quod  gratuita sit iustificationis gratia, et quod in iustificatis concupiscentia  remaneat, adeo ut in nullo hic sit  perfecta bonitas, in nullo  perfecta mandatorum custodia, in nullo rectus indeflexusque homo secundum primi hominis naturam: 4o eum ad uitam eternam consequendam,  ad repellendas tentationes, ad tolerantiam malorum, ad precepta Dei non solum exsequenda opere, sed et intellectu assequenda, ad intelligendas Scripturas; ad laudandum Deum, ad credendum  et orandum  gratiam homini sensisse necessariam. Deinde si dubitant utrum probata perspectaque ei fuerit uoluntatis nostre peruersitas et infirmitas, audiant in Psal. CXuIII, lit. 10, n. 18, dicentem: Ut fidem, ita et humilitatem ac modestiam discere a propheta nos conuenit, orante ut sibi immaculatum cor fiat . . . . Hoc igitur immaculatum fieri deprecatur, unde tot tantorumque uitiorum, quasi ex quodam fomite, initia suggeruntur; et lit. 17, n. 8: Si  nichil impedimenti usquam occurreret, si aduersantes sibi non undique adessent, suis ipse uiribus in ea que agere uellet confirmaretur. Sed ubi insidie sunt, ubi bellum est; opus est potioris auxilio, ne in se dominetur omnis iniustitia: legant et his similia lit. 3, n. 6, aliisque locis. Ex quibus planum est, Hilarium non eam tantum gratiam nobis necessariam existimasse que intellectum illustret, sed et que adiuuet uoluntatem. Unde in Psal. CXXuI, n. 13, uoluntatis sibi relicte infirmitati dolorem scientia addi sic explicat: Cum enim ueritatis cognitio uoluntatem nostram ad profectum consequende utilitatis instiget, et nature consuetudo uoluntatem scientem se proficere oportere detineat; profectus scientie, profectus doloris est.

260. Ii ipsi postea audiant cap. 12 in Matth. n. 8  docentem, Christum inuenisse est gratuitum; et in Psal. CXuIII, lit. 6, n. 4, aduersus humanam insolentiam proponentem ac laudantem Prophete exemplum, qui omnia uult a bonitate Dei in se inchoari; de quo et n. 2 scribit: Misericordiam itaque primum deprecatus est, dehinc salutare. Salus enim nostra ex misericordia Dei est, et bonitatis sue hoc munus in nobis est: et inde cepit oratio, unde et salus inchoat deprecantis. Tum redeant ad illud Tract. Psal. LI, n. 20: Stultitie atque impietatis extreme est, non intelligere se sub Deo et ex Deo uiuere, sed in his que gerit et expectat, sua magis uelle confidere potestate; cum si quid illud in se sit, ex Deo sit. Ad Deum itaque spes omnis nostra sit, et confessio  omnis in Deo sit. Dehinc occurret in Ps. CXXIII, n. 2: Quis enim relictus est nobis  gloriandi locus, recordantibus omnia ex Deo esse; et mox: Si non in omnibus opus est Dei misericordia; etiam omnia nobis tanquam ex nostro sint gloriemur; et n. 3: Ad hunc habitantem in nobis gaudia nostra referamus, huic si quid in nobis est debeamus, a beato Paulo edocti, nichil nostrum existimandum dicente: Quid enim habes quod non accepisti? Inde ad tractatum Psalmi CXXuI progressus, unde bonorum operum initium, unde perseuerantia sit, sic disces, n. 5: Bene autem inania humani operis Propheta esse opera prophetauit. Scit inutiles esse humanarum custodiarum uigilias, scit in cassum esse consurgentium matutinas sollicitudines . . . A Deo ergo domus est edificanda que maneat; quia nisi que a Domino edificata sit non manebit. A Deo ciuitas est custodienda, ne pereat; quia nisi a Deo custodita sit  ciuitas, diruetur.

261. Plurima identidem recurrent huiusmodi exempla. Nunc quippe homines considerat uelut allisos et ad lapsum pronos, quibus nouus semper casus, noua peccati plaga semper immineat . Nunc animam etiam sancti, terre comparat, que sine aqua arida et infecunda est, et irrigari se semper imbre pluuie celestis exspectat . Et cum certo sciret, hominem continuo Dei egere auxilio, hancque spei nostre doctrinam esse crederet, ut Deus oratus et misereatur et saluet: aptissime concludit in Psal. LXIII, n. 6: uigilandum ergo in oratione Dei est, et semper orandum; ut cum fatigari anima et affligi  subrepentium illecebrarum aculeis ceperit, Deus semper oratus exaudiat; et in Psal. CXLIu, n. 14: Totis itaque in Deum allisi et cadentes oculis adspectant, neque quisquam ita de se confidat, ut non semper cadere, semper se uereatur allidi. Denique ex uerbis tract. Psal. CXuIII, lit. 14, n. 20: Ne quod a multis dici sepe solet, rationis aliquam habeat auctoritatem, cum asserunt proprium Dei munus esse, ut quis in Dei rebus atque operibus uersetur, excusantes infidelitatem suam, quod cessante erga se Dei uoluntate maneant infideles, etc. apparet doctrinam tunc communem fuisse, que omnia bona nostra Dei dona esse crederet; hincque infideles plurimos pertinacie sue excusande ansam arripuisse, quod a Deo ut fideles essent necdum essent consecuti. Et eorum quidem improbitatem  dum uincere conatur Hilarius, nonnulla habet que ad limatioris et accuratioris Theologie normam non satis exacta sint. uerum eo loco similibusque si non tam quid sonent uerba illius, quam quid iis sibi uelit attendamus; non latebit eum hoc tantum cauere, ne cum Manicheis liberum arbitrium destruere existimetur.

262. Sane in bona uoluntate quid a Deo, quid a nobis esset, non satis distinguens, hanc a Deo dari negauit, quatenus hoc donum libertatem tolleret, et inferret necessitatem, uti ipse l. uIII de Trin., n. 12, declarat his uerbis: Non utique  que si data esset, non haberet fides premium, cum fidem nobis necessitas affixe uoluntatis inferret. Sed si in particularibus illis locis, in quibus ad tuendum  liberum arbitrium unice intentus est, nonnichil tribuit uoluntati, quod sola non potest sine Dei gratia; ex doctrina, que per omnia ipsius scripta diffusa est, constat eum omnem operum gloriam gratie Dei adscribendam censuisse, nichilque ei negasse, nisi quod libertatem nostram euerteret. Et uero sic ubique loquitur, quasi iam extitissent gratie hostes. uix enim ullos laudat uirtutum actus, quia nos statim infirmitatis nostre memores esse, et si quid agendum sit, uires a Deo sperare; si quid bene actum, hoc ad eiusdem auxilium referre commoneat.

263. Plura exigeret tanti momenti materia, plura etiam paraueramus: sed lectorem scrupulosis in rebus diutius distinuisse metus est. Si quid in his elucidatum, quod antea non satis patebat; gratiam habeat  Hilario, cuius ope magis quam nostri ingenii uiribus freti hoc opus suscepimus. Si quem autem offendit prolixitas; ignoscat affectui, quo sanctissimi Confessoris auctoritatem iniectis suspicionibus nonnichil imminutam sue integritati restituere, sicque Operum eius lectionem omnibus utiliorem prestare conati sumus. Sed sensa explicuisse non sufficiet, nisi exponamus et gesta. Ea quidem prope omnia tum in fronte uniuscuiusque Operis ad singulas eius lucubrationes illustrandas, tum in notis ad eas appositis retulimus: uerum omnes particulas recolligere, et ex illis unum quasi corpus concinnare iuuat; ut continua serie digesta uite eius narratio sub uno conspectu in hoc limine representetur. Sit licet rudis  delineantis penicillus, lectorum animos excitabit recreabitque materia grandior, rerum gestarum uarietas, dictorum denique ueritas, quam ex purissimis fontibus, ex Hilario nimirum ipso, et ex probatissimis auctoribus depromemus. Ita uero insignioribus illius factis, que sub oculos cadunt, referendis dabimus operam, ut sancti Doctoris animum pro modulo exprimere tentemus, uidelicet intaminatos a pueritia mores, in episcopali munere sanctitatem, doctrinam et eruditionem, egregiam in dicendo scribendoque facundiam, zelum pro fide intrepidum, aduersus hereticos presertim Arianos diuinum prope robur, infractam duris aduersisque in rebus patientiam, inuictam denique in omnes patientiam, mansuetudinem ac lenitatem contra quam nonnullis hactenus, qui Hilarium non penitus norunt, persuasum est. Hanc  uero persuasionem, ut obiter id dicamus, satis refellit  uel unum Ruffini testimonium, apud quem Hilarius audit, uir natura lenis et placidus, simulque eruditus, et ad persuadendum commodissimus: ut qui fidei ueritatem non modo eloquentia et eruditione animis inspirabat, sed etiam lenitate, mansuetudine, indulgentia et ad aliorum contumaciam accommodata oratione, que optima conciliande ueritatis ratio est, insinuare studebat. Hinc de rigore discipline nonnichil remittebat aliquando, ut ad Ecclesie sinum pia quadam facilitate reuocaret, quos aut error aut ignorantia seduxerat. Hinc modo homeusion homousio preferebat, modo nefandas Anomeorum blasphemias patienter excipiebat; ut omnes hoc lenimento Christo lucri faceret. Hec in antecessum breuiter dicta sufficiant, que uberius, Deo fauente, nunc explicanda sunt.





uITA SANCTI HILARII PICTAuIENSIS EPISCOPI
EX IPSIUS SCRIPTIS AC uETERUM MONUMENTIS
NUNC PRIMUM CONCINNATA.

CAPUT PRIMUM. 1. Hilarii ortus: an ex Christianis parentibus sit.---Clarissimum Ecclesie sidus, Hilarium in Galliis ortum habuisse, nemo unquam negauit. Quis enim, inquit Augustinus , ignorat Hilarium episcopum Gallum? Et uero ex Aquitania, quam Sulpicius Seuerus , Ammiano Marcellino libro Xu, cap.  11, suffragante, ceteras Galliarum prouincias urbanitate tunc superasse significat, eum oriundum esse apud omnes conuenit. Neque solum Gallus, sed et Pictauis genitus ab Hieronymo memoratur . Cui cum prorsus consentiat uenantius Fortunatus , nec repugnet Fortunatus alius ; ea illi ciuitati non est facile imminuenda gloria, qua de tanti uiri non modo episcopatu, sed et ortu sese decoratam arbitratur. Eum quidem Burgensem uocat S. Antoninus, Saussaius uero in pago Claro natum affirmat: sed recentioribus scriptoribus quis non anteponat Hieronymi atque uenantii auctoritatem?

2. In quodam ms. non admodum antiquo Cardinalis  Ottoboni, pater Hilarii Francarius appellatur. Tradit quoque Boucbetus . tumulum parentum Hilarii 20 annis antequam opus suum ederet, hoc est circiter an. 1500 in parochiali ede apud Clissonium Hilario sacra repertum esse, in quo idem nomen ipsius patri attribuebatur. Sed quidquid sit de parentum nominibus, certe in dubium reuocari non potest generis illius claritudo, qui, Fortunato teste, »apud Gallicanas familias nobilitatis lampade non obscurus, imo magis pre ceteris gratia generositatis ornatus fuit.«

 3. Celebris hic oritur questio, utrum Christianis parentibus natus sit. Negant plerique, et opinionem suam ipso librorum de Trinitate exordio confirmant, in quo narrare uidetur Hilarius, quo pacto ad Christiane fidei notitiam peruenerit. Ac primo quidem premittit, circumspicienti sibi quodnam esset proprium humane uite ac religiosum officium, unde utilis  et optanda uita efficeretur, statim affuisse otium atque opulentiam; sed hec se humana felicitate indigna sensisse, que a belluine oblectationis consuetudine non multum essent aliena. Tum sibi eorum sententiam consideranti, qui bene agere atque intelligere, id demum bene uiuere esse opinabantur, eam etsi minus ineptam, nondum tamen ad beate uiuendum satis idoneam sibi uisam esse declarat : cum illi beatam uitam intra semetipsos continerent, ipsius uero animus sese efferret in Deum, cui se totum ipse deberet, cui famulans nobilitandum se existimabat, ad quem omnem spei sue opinionem referret, in cuius bonitate inter tantas presentium negotiorum calamitates tanquam tutissimo sibi portu familiarique requiesceret . Exinde uarias philosophorum de Deo opiniones  se expendisse ait, nullamque probasse; quia cum plerique multitudinem colerent, ipse in Deo nichil nisi eternum potensque esse uenerandum, et omnipotentiam eternitatemque non nisi penes unum esse pro certo haberet. Demum eam, quam anxie adeo queritabat, notitiam ueluti casu se adeptum esse testatur  in hunc modum: Hec igitur, multaque alia eius modi cum animo reputans, incidi in eos libros, quos a Moyse atque a prophetis scriptos esse, Hebreorum religio tradebat. Quibus ex libris quantum profecerit, subinde narrat , se nempe admiratum  quam uerba Exodi III: Ego sum qui sum, nature diuine incomprehensibilem cognitionem aptissimo ad intelligentiam humanam sermone significarent; ac postea se ex Esai XL, 12, et LXuI, 1, Deum immensum; ex Psal. CXXXuIII, 7, ultra rerum intelligentias infinitum, et ex Sap. XIII, 5, totius pulchritudinis pulcherrimum didicisse.

4. His lectis, iam non incertus fluctuabat animus quis colendus esset; fatigabatur tamen partim suo, partim corporis metu ; quia ipsi suberat naturalis sensus, ut pietatis professionem spes aliqua incorrupte beatitudinis aleret, quam sancta de Deo opinio et boni mores mererentur. Sed ex Euangelii Ioannis initio mens trepida et anxia plus spei inuenit quam exspectabat: ex quo primum ad cognitionem  Dei patris imbuitur ; deinde quod antea naturali sensu de Creatoris sui eternitate, infinitate et specie opinabatur, proprium esse etiam Unigenito Deo accipit; audit postremo, unicuique esse Dei Filio potestatem fieri, ac propterea uerbum carnem factum esse, ut per Deum uerbum carnem factum caro proficeret in Deum uerbum. Unde cum tandem concludat: Hanc itaque diuini sacramenti doctrinam mens leta suscepit, in Deum proficiens per carnem, et in nouam natiuitatem per fidem uocata, et ad celestem regenerationem obtinendam potestati sue permissa: innuere uidetur, se in etate iam prouecta, ex Scripturarum lectione, a gentili religione ad Christianam perductum esse .

5. uerumtamen quod Fortunatus de illo scribit  : A cunabulis tanta sapientia primitiua eius lactabatur infantia, ut iam tunc potuisset intelligi, Christum in suis causis pro obtinenda uictoria necessarium sibi militem iussisse propagari, hoc potius sonat, Hilarium uidelicet iam ab infantia Christum induisse, et Christianam doctrina cum lacte suxisse. Neque his repugnat librorum de Trinitate exordium. Cum enim in eo selectis Scripture testimoniis ostendatur, quanto apud fideles potior sit, quam apud philosophos, scientia Dei; minus sapit hominem qui prima fidei sue tyrocinia narret, quam doctorem in sacris profanisque litteris uersatissimum, qui aut gentilem philosophum, sub typo sui, quibusdam ueluti gradibus ad Christianam religionem promouere, aut se ipsum in religione, qua iam esset imbutus, altiori rerum  contemplatione magis ac magis confirmare studeat. Sane tam sagacis animi uir, qui fortuita sacrorum librorum lectione abstrusissima queque Christiane religionis mysteria per se clare dilucideque percipere ualuerit, de Deo non tunc primum cepisset magnifice sentire, cum ad Exodum peruenisset. Multa quippe continet Genesis, que maiestatem Dei atque gloriam mirifice commendant. Ante etiam, quam attigisset Esaiam, in aliis libris occurrissent plurima, que quam de Deo ex Exodo conceperat opinionem confirmassent. Sed nec usquam Hilarius sese gentilitatis errorem deposuisse meminit. Nam cum uerbis superius iam allatis ait, eam se alacriter suscepisse doctrinam, qua mens in nouam  natiuitatem uocata, et ad celestem regenerationem obtinendam potestati sue permissa est, tam existimandus est loqui de sua recenti per baptismum regeneratione, quam gratulari se in ea religione institutum, qua noua animi natiuitas non interitura, diuinaque corporum post hanc uitam regeneratio sperantur; eoque se liberatum metu, quo antea se fatigatum dixit, ne animus corpusue interirent.

6. Neque efficacius ex antiquis probant, Hilarium in adulta dumtaxat etate Christianis mysteriis fuisse initiatum. Hec quidem Esaie uerba Gloria Libani ad te ueniet, ita exponit Hieronymus, ut cum Cypriano, quem idolorum cultui diu mancipatum fuisse non inficiandum est, Hilarium nostrum coniungat atque comparet in hunc modum: uir sanctus et eloquentissimus  martyr Cyprianus, et nostri temporis confessor Hilarius, nonne tibi uidentur excelse quondam in seculo arbores edificasse Ecclesiam Dei? Sed apertum est hoc uno Hilarium et Cyprianum una coniungi, quod ambo excelse fuerint arbores. At uero Cyprianum, qua gentilem, non excelsam, sed humi potius repentem arborem exstitisse quis neget? Unde nec ab Hieronymo dicuntur excelse quondam in gentilitate arbores, sed in seculo: ut Clero opponatur seculum, in quo cum nobilitate generis, doctrine splendore, ac singulari morum probitate claruissent, totam illam gloriam suo in Clerum transitu ad Ecclesie utilitatem, decus et ornamentum transtulerint. Neque magis est obscurum, quid Augustinus sibi uelit his uerbis: Nonne respicimus quanto auro et argento et  ueste suffarcinatus exierit de Aegypto Cyprianus doctor suauissimus et martyr beatissimus, quanto Lactantius, quanto uictorinus, Optatus, Hilarius; et ut de uiuis taceam, quanto innumerabiles Greci ? Euidens enim est, non hic superstitiosum cultum Aegypti uocabulo ab eo significari, sed mundanam doctrinam: qua cum prestantes illi uiri egregie exculti ac ditati essent, totos illos thesauros quos ex Ethnicorum lectione decerpsissent, postmodum in usus Ecclesie conuerterint. Sed si id minus liqueret; Optato, quem nunquam non Christianum legimus, ceteris addito, eos non superstitione, sed aliqua alia ratione inter se comparari manifestum esset.

7. An igitur idolorum cultui aliquando deditus fuerit Hilarius, ualde incertum est: quod ne pro  certo haberetur, non litigandi animo, paulo diligentius tractandum censuimus. Quod enim uincentius Bellouacensis ac S. Antoninus scribunt, eum optimum semper fuisse Christianum, non minus est probabile, quam quod uulgo existimant, eum ab incunabulis Christi legi non fuisse subditum .

Cap. II. 8. Hilarii eruditio, fides, et uiuendi ratio donec ad clerum adsciscatur.---Magnus ille Hilarius, quem cum iis qui in seculo scientie atque insignium uirtutum laude floruerunt, comparandum esse Hieronymi et Augustini testimoniis constat, si recentioribus quibusdam habenda fides, primis annis obtuso fuit ingenio: sed Romam, atque inde in Greciam  profectus, decennali studio assiduo, naturalem difficultatem uicit, et rare sapientie, eruditionis ac eloquentie ornamenta consecutus est. Utut est, uno ore predicant ueteres, et scripta ipsius confirmant, illum ingenii non minus magnitudine prestitisse, quam acumine. Sane ad id persuadendum idonei sunt uni de Trinitate libri: quorum si primus ante ceteros scriptus concedatur , stupenda uidebitur illius animi amplitudo, quippe qui tam uastum Opus uel ab ipso exordio accurate adeo complecti tamque exquisite delineare ualuerit.

9. An Rome, an etiam in Grecia ingenium optimarum artium studio excoluerit, non temere asseruerim: maxime cum Hieronymus scripto mandauerit  , studia tunc in Galliis florentissima exstitisse. Tantam uero eloquentia acquisiuit gloriam, ut ab eodem Hieronymo uir temporibus suis disertissimus et eloquentie Rhodanus appellari meruerit . Petice quoque dedit operam: eamque artem, quam ad prauos et impuros usus multi detorquent, ad celebrandas Dei laudes et ad apostolorum gesta martyrumque certamina decantanda adhibuit. Illum quamdam dumtaxat grecarum litterarum aurulam cepisse, et ad obscuriora Origenis uerba intelligenda Heliodori presbyteri opera usum esse auctor est Hieronymus , sed eo tantum in loco, in quo non satis circumspecte locutus esse merito iudicetur. Ibi enim pre nimio erga  Hilarium reuerentie affectu, cum reprehendere non auderet, quem errasse suspicabatur; prius de eo excusando, deque errato in alterum transferendo, quam de uera illius sententia expendenda cogitauit. Sed neque ei in Orientem deportato Heliodorum adhesisse, neque illum toto exsilii sui tempore a scriptis Grecorum euoluendis abstinuisse crediderim. Et Hieronymus quidem, ni fallit coniectura, Hilarium in grecis litteris tenuiter uersatum esse non aliunde iudicauit, quam ex libro de Synodis, in quo uersiones ipsius nonnichil intricate uidentur et non satis libere et expedite. Si quid tamen in his uitii est, in etatem, qua scripsit, commode referas. Tunc enim extra interpretandi leges excurrere sibi uidebantur, quoties eumdem uerborum ordinem non retinerent.  Unde cum multas Orientalium fidei confessionum uersiones circumferri non ignoraret, nouam tamen ipse cudere aggressus est. , quod Illarum ex greco in latinum ad uerbum expressa translatio afferret plerumque obscuritatem. Eum quidem modo uix cogitaueris grece littere tenacius adherere potuisse: sed hinc concedas necesse est, illum in eo scribendi genere nonnulla sibi permisisse, que maiores ipsius sibi licere non existimabant. uerum si quis linue grece peritia, nemo philosophia eum excelluisse negauerit.

10. Ob uarias opes, quas ex hac disciplina in Ecclesie utilitatem transtulit, non immerito dixit Augustinus , eum  multo auro argentoque suffarcinatum ex Aegypto ad Ecclesiam transiisse. Ita uero eas illimes et ab omni fece purgatas scriptis suis admiscuit, ut nichil in eis profanum, nichil offendas sacerdote non dignum. Sed et antequam ad hanc dignitatem promoueretur, non sola contentus eruditione philosophica, mores etiam ad perfectas philosophie leges composuit. Imo ab infantia, Fortunato si credas , diuina quadam sapientia lactabatur.

11. uana tamen et sterilis euasisset multiplex illius scientia, nisi eam fides fecundasset. Hanc porro eum baptismo abunde percepisse, ex subiectis constabit. Sed quandonam hoc salutari sacramento initiatus sit, incertum. Hoc unum constat, baptismum ipsius non paucorum annorum interuallo epicopatum  precessisse: siquidem ipse ait : Regeneratus pridem, et in episcopatu aliquantisper manens, fidem Nicenam nunquam nisi exsulaturus audiui. Quo ex loco eorum forsan iuuaretur sententia, qui Hilarium Christianis ortum parentibus negant, nisi apud omnes esset in confesso, id iis temporibus moris obtinuisse, ut in prouectam etatem baptismus sepe differretur.

12. uerum eo testimonio luculenter probat, Nicenum concilium, quamuis nouo Consubstantialis uocabulo, nichil tamen nouum decreuisse: cum ipse antequam Nicenum symbolum audisset, eamdem doctrinam tum ex uerbis euangelicis quibus baptismus traditur, tum ex apostolorum symbolo quod ante baptismum discitur, semper intellexerit credendam,  ac firme crediderit. Quocirca Constantio auctor est , ut si quidem Nicenis decretis subscribere timeat, primam et solam euangelicam fidem in baptismo confessam intellectamque retineat. Et initio lib. II, de Trin. queritur, quod cum Trinitatis mysterium baptismi uerbis satis aperte esset declaratum, Ariani celestium uerborum simplicitatem pro uoluntatis sue sensu, non pro ueritatis ipsius absolutione susciperent, aliter interpretantes, quam dictorum uirtus postularet. Alias eis etiam exprobrat, quod fidei non adhereant apostolorum symbolo consignate, sine cuius professione nemo baptismum percipit: Fides, inquit , scribenda est; quasi in corde non sit. Regenerati per fidem ad fidem docemur: quasi regeneratio  illa sine fide sit. Christum post baptisma discimus: quasi baptisma aliquod esse possit sine Christi fide . Contra Gallicanis episcopis gratulatur, quod necessarium non habuerint episcopi legere, quod regenerati neophyti tenerent corde atque crederent. Ipse uero quam alte eamdem in regenerationis sue Sacramento imbiberit, uariis modis enuntiat. Modo enim ait : In te ita credidi, per te ita renatus sum: et exinde tuus ita sum; modo uero : His immedicabiliter imbutus sum: et ignosce, omnipotens Deus, quia in his nec emendari possum, et commori possum; et paulo ante : Hec enim ego ita didici, ita credidi, et ita confirmate mentis fide teneo, ne aut possim credere  aliter, aut uelim. Demum cur aliter credere ac doceri non possit, eam ad calcem lib. II ad Constant. reddit rationem, quod ea fides et euangelice doctrine et regenerationis sue symbolo consentanea sit. Que ratio cum in ceteros fidei nostre articulos pariter ualeat; nemo iure dubitarit quin et pari in eorum ueritatem perspicacitate penetrarit, et ad defendendos singulos equali semper constantia fuerit instructus.

13. Qui philosophiam fidei subiecerit .---Tanto fidei lumine per baptismum illustratus, nullis unquam uane philosophie fallaciis in errorem abduci potuit: sed precepto parens apostolico: uidete ne quis uos spoliet per philosophiam, hoc se effacto aduersus omnia humane rationis iacula  ueluti clypeo muniuit: Respuit captiosas et inutiles philosophie questiones fides constans, neque humanarum ineptiarum fallaciis succumbens, spolium se prebet ueritas falsitati. Ut enim in uera philosophia uidit, ultra nature humane intelligentiam a Deo gesta, non succumbunt rursum naturalibus mentium sensibus: quia infinite eternitatis operatio infinitam metiendi exigat opinionem. Que infinitas cum desit humane menti, nichil ei suppetit, unde diuina mysteria assequatur. uidit etiam humanam rationem, siquidem creata est, perfectam non posse esse; adeoque nec comprehendere Creatorem: Non enim, inquit, concipiunt imperfecta perfectum .

14. Hanc uni fidei gloriam attribuit, ut ad ea celesti ipsius uirtute perueniat homo, ad que pertingere  propriis uiribus non ualet. Eamque ob causam Christianos, qui fidei intellectum subiicere norunt, sapientibus mundi, a quibus desipere putantur, multo sapientiores esse hinc demonstrat, quod in arcana longe altiora penetrent. De hac illorum sapiente stultitia lib. u, initio, libenter ipse gloriatur: et merito quidem, quippe cui ad summam sapientiam hac iter fuit. Qui autem fide naturalem philosophiam deuicerit, opere pretium est uel uno exemplo demonstrare. Audit ex Euangelio: Christus post resurrectionem corporeus, non simulatus aut fallax, clausam domum in qua erant discipuli congregati, introiuit. Statim ei a philosophia suggeritur: An constructa parietum penetrans et solida lignorum, naturam eorum impenetrabilem transcurrit? Cui Hilarius quasi  assentiens: Nihil equidem, inquit, cedit ex solido, neque per naturam suam aliquid tamquam lapsu insensibili ligna et lapides admittunt. Tum illa ueluti iam uictrix urget: Dicamus ergo factum non fuisse, quia intelligentiam facti non apprehendimus; et cessante sensu nostro facti ipsius cesset effectus. uerum sapientis stultitie armis instructus Hilarius stultam illam sapientiam calcat, eique uictoria de qua sibi iam plaudebat erepta, fidenter succlamat: Mihi imperito, ex tantum de omnibus Deo ut sunt ab eo dicta credenti, rationem istius facti ne reposcas. Dominum audio: et quia his credo que scripta sunt, scio quia adstitit Dominus clausa domo in medio discipulorum. Ac postmodum omnes, ut uanas inanesque prudentie secularis  ratiunculas secum despiciant, adhortatur his uerbis: Noli negare quod steterit, quia per intelligentie infirmitatem consistentis non consequaris introitum; et id quidem maxime, cum multarum Dei operationum exemplo habueris, unde crederes Deum efficere posse, quorum intelligere efficientiam non possis. Ulterius etiam progreditur. Si enim, inquit, hominum intelligentia ad conspicabiles res et corporeas coarctatur, quanto magis ad inuisibiles et diuinas? Si Christi corporei ianuis clausis ingressum ratione non assequimur, quanto minus eternam ipsius ex eterno Patre generationem?

15. Eadem ratione, lib. uIII de Trin., n. 14, omnem in Eucaristie sacramento de carnis ac sanguinis ueritate ambigendi occasionem precidit. Sed  ex allato exemplo, quod ex ipsis Hilarii sententiis ac uerbis inter se temperatis, nunquam tamen alienum in sensum detortis illustrauimus, intelligere est quam caute fidei scopulos declinarit; et quomodo extra metas rationis erumpens, stultus sit factus, ut obsequendo Dei uerbis sapiens euaderet. Utinam stulti tam prudentis uestigia premerent nostre huius etatis heretici, nec fidei soliditati, quam intemeratam seruat Ecclesia, inanes quasdam rationes, seu potius, ut ita loquar, speciosas hallucinationes anteponerent. Mox sane intra Ecclesie sinum, quem misere disrumpunt, regrederentur. Eam porro unam ab Hilario improbari prudentiam humanam, que fidei nesciat subiici, hic interim monitum uolumus, donec insequenti capite ostendamus, quanti fecerit  fidem doctam, siue scientiam que fidei famuletur.

16. Hereticorum consortia deuitat.---Summo illo intemerate fidei seruande studio impulsus, a catholice religionis hostibus sic abhorruit, ut cum a Iudeorum uel hereticorum conuiuio abstinere Fortunatus suo etiam euo difficillimum esse testetur, ipsi non solum mensa, sed neque salutatio fuerit cum his pretereunti communis . Eam tamen agendi rationem, quam laudabiliter tenuit laicus, postea prudens remisit. Episcopus enim factus, ut hereticos Christo lucrifaceret, nec criminis loco duxit quemquam cum his orare aut colloqui, nec ipse eorum colloquia recusauit .

17. Cum autem non ignoraret fidem mortuam esse, nisi per caritatem operetur ,  hominesque non solum propter infidelitatem, sed et propter sterilitatem a Christi corpore eradicandos esse: primum ecclesiasticis regulis et euangelicis institutis animum informandum tradidit: tum seipsum propria disciplina ita cercuit intonsus, ut irreprehensibilis in templo Christi sacerdos iam tum preparari uideretur; ita se uariis pietatis operibus exercuit, ut adhuc in laicali proposito pontificis gratiam diuino nutu possideret. Denique Deum, quo plenus erat, in alios etiam effudit. Nunc enim, Fortunato teste, alios de confessione sancte Trinitatis informans, nunc alios promissione regni celestis inuitans, uno uerbo omnes de pio religionis opere commonens, non cessabat in plebem  uerba ueritatis fructum fidei redundantia seminare.

18. Tanto uiro dignam Deus tribuit sponsam, ex qua filiam unicam nomine Abram procreauit. Illius quippe nomen, genus ac uite seriem quamuis nulla nobis monumenta prodiderint, pietatem tamen, et in diuinis rebus intelligendis sagacitatem, necnon in sectandis euangelicis consiliis studium Hilarius ipse satis commendauit; cum filie rescribens, eamque sub enigmatibus et parabolis quibusdam ad modestiam ac uirginitatem cohortans, iubet eam, si quid per etatem minus intelligat, matrem interrogare. Cui enim hec non sonent piissimam matrem, que omni seculi spe abiecta, in id unum cum coniuge conspirarit, ut Dei cultui et obsequio quod sibi erat carissimum manciparet? Unde adiicit, nichil eam in  uotis magis habere, quam ut filiam optimis moribus suis rursum quodam modo generaret, ac Deo pareret.

CAP. III. 19. Episcopatum suscipit: quid de eius munere sentiat: qui eo fungatur.---Sic Hilarius connubio iunctus, quasi ei non adstrictus uiuebat, omni scientiarum genere instructissimus, uite probitate purissimus, integritate fidei atque constantia insignis, estuans zelo animarum, omnibus denique dotibus, quas ab episcopo Paulus desiderat, ornatus; cum concordante populi uoce, aut potius Dei Spiritu proclamante, uir olim mysteriis deputatus, aliquando sacris altaribus sacerdos electus est . Eum in episcopatu Pictauensi Maxentium S. Maximini fratrem excepisse Lupus Ferrariensis scribit in eiusdem Maximini uita: quo anno, nec ille, nec  quisquam alius notat. A plurimis quidem existimatur anno dumtaxat 355, episcopatum sumpsisse; sed cum iis que ante exilium episcopus egit, non bene consentit hec opinio . Auctoritas enim, qua anno 355, uisus est in Ecclesia pollere, et publica sanctitatis ipsius fama, que forsitan longe ante hunc annum, Martinum a Gallie finibus ad ipsum euocauit, postulant ut aliquot annis antea episcopalem dignitatem sit adeptus. Neque huic rationi aduersatur, quod ex libro de Synodis, n. 91, afferunt: Regeneratus pridem, et in episcopatu aliquantisper manens, fidem Nicenam nunquam nisi exsulaturus audiui: cum his uerbis id unum conficiatur, non tantum temporis ab ordinatione Hilarii, quantum a baptismo, ad exilium ipsius effluxisse. Certe  illud aliquantisper ad quinque aut sex annos extendere eque licet, ac intra unum concludere. Immo quo latius patebit hec particula, eo erit, efficacius Hilarii argumentum, ut insinuet Gallorum fidem de Patris et Filii equalitate non a Nicena synodo cepisse; si quidem ea synodus Galliis ita ignota erat, ut ipse pridem regeneratus, inter episcopos etiam aliquandiu sederit, priusquam de illa quidquam audiret.

20. Hoc saltem ex allato loco planum, eum scilicet iuxta Apostoli preceptum non neophytum fuisse, cum a populo Pictauensi in episcopum cooptatus est. Nondum quidem e uiuis excesserat illius uxor; sed ea etate, quia uirgines aut non tanti erant quanti erant necessarii, aut opera uirginitati congruentia  non habebant, uel non existimabantur habere, sepe in sacerdotium eligebantur mariti. Quos tamen ea lege ordinatos esse, ut ab operibus nuptiarum deinceps abstinerent, Hieronymo affirmanti  negare non ausus est continentie quamuis aduersarius Iouinianus, adeo ut uolens nolens confessus sit, non posse esse episcopum, qui in episcopatu filios faciat: alioquin si deprehensus fuerit, non quasi uir tenebitur, sed quasi adulter damnabitur. Eumdem Ecclesie morem tuentur Siricius Papa epist. ad Himerium Tarrac. c. 7, Innocentius I, epist. ad uictricium, c. 10, et Ambrosius lib. I Offic., c. 50, n. 257, et epist. 63, ad uercell., n. 62.

21. Grynei mendacium de Canonicis S. Hilarii.---Hac se lege adstringi libenter passus est Hilarius,  qui uirginitatem et continentiam quanti faceret, alias etiam luculenter probauit. Filia namque unica illi erat et maxime chara: cui cum honestis nuptiis uirginitatem preferendam persuasisset, eam prematura morte sibi preripi maluit cum preclaro huius uirtutis proposito, quam cum illius periculo diutius uiuere . Neque repugnantem ea in re expertus est uxorem, que casto digna coniuge, pari studio, uti iam notatum, in amorem continentie conspirabat. Ridenda hic potius quam refellenda Grynei temeritas, qui sola fretus mendacissimi familiaris sui auctoritate, affirmauit sanctum Hilarium Pictauensibus Canonicis nuptias permisisse. Quasi uero Hieronymus, rerum Hilarii curiosus indagator et admirator,  hoc aut ignorare, aut dissimulare potuisset, tamque fidenter aduersus uigilantium dicere, Orientis Ecclesie, Aegypti, et sedis Apostolice aut uirgines Clericos accipiunt, aut continentes. Certe qui legitimum filie coniugium tanto studio dissuasit, non ita comparatus erat, ut nuptias Clericis contra fas et leges Ecclesie permitteret. Sed relictis huiusmodi calumniis, ueriora sancti Presulis sensa exploremus.

22. Episcopi officium.---De episcopali gradu magnifice admodum sentiebat. Cumque se apud imperatorem commendare uellet, hoc ab eo primum imperator, tanquam quod omni reuerentia dignum, audiit: Episcopus ego sum. Sic enim episcopum spectabat, uelut perfectum Ecclesie principem, qui perfectis maximarum uirtutum bonis instrui debeat et ornari . Illi nec uite innocentiam sine scientia, nec sine sanctitate multam scientiam sufficere existimabat: quia cum ad aliorum utilitatem sit institutus, iis non prodest quos docere nesciat; sicut et sterilis est doctrina, a qua dissideat uita. uult igitur in sacerdote probitas ac scientia sese mutuo fulciant et ornent, ut et uita eius ornetur docendo, et doctrina uiuendo: cum et innocens sibi tantum proficiat, nisi doctus sit; et doctus sine doctrine sit auctoritate, nisi innocens sit. Ab ipsis presertim episcopis exigit fidem non nudam atque inopem rationis, sed que aduersus hereticos humanis doctrinis presidentes constantem relineat obnitendi securitatem ; queque sapientia seculi tanto superior sit, quantum res humanas uincunt diuine; ut quanta rerum diuinarum humanarumque discretio est, tanta ultra terrena studia ratio celesti excedat; que demum creditos cure ipsorum populos et ad omne officii christiani genus instruere ualeat, et aduersus os loquentium iniqua obstruere.

23. Hoc rite defungitur Hilario.---Hilarius nichil deerat, unde sacerdos utilis fieret, qui cum doctrina non uulgari singularem morum integritatem coniunxerat. Statim igitur ut episcopatus apice sublimatus est, ueritatis cibum, quo antea in secreto cordis pascebatur, plebi sue dispensare non cessauit: ut de illo, cum Galliis nostris exsilio ereptus est, dixerit Paulinus,

 Dum Pictauorum doctor floreret in oris,
Indomitis tradens populis precepta salutis, etc.
 De se ipse narrat Hilarius, lib. I de Trin. n. 14: Quod sibi credebat , per ministerium impositi sacerdotii etiam ceteris predicabat, munus suum ad officium publice salutis extendes. Quo in loco cum episcopum repente audis, quem proxime ante sequebaris uelut in uere religionis inquisitione adhuc laborantem; eum in superioribus prima Christiane uite sue initia descripsisse uix credideris. Hoc obiter notato, qui munus suum ad officium publice salutis extendebat, inspiciamus.

24. Scripturas populo exponit.---Ab Euangelio Matthei exponendo non sine causa uidetur docendi  exordium fecisse. Quamuis enim omnis scriptura diuinitus inspirata utilis sit ad docendum; quia tamen in ueteri Testamento est occultatio noui et in nouo manifestatio ueteris , huius expositioni utilius premittitur illius explicatio. At uero inter libros noui instrumenti primum locum obtinet Matthei Euangelium. Hoc porro Hilarius coram populo Pictauensi interpretatus esse, ac deinde conciones suas in publicum emisisse tanto existimatur facilius, quod non singula uerba, ut interpretes solent, seorsim expendat; sed, quod magis est concionantis, omittat nonnulla, alia paucis perstringat, et alia copiosius tractet . Sed quemadmodum declarat, se ad libros de Trinitate scribendos ea studii atque officii sui permotum  esse necessitate, qua ut Ecclesie episcopus euangelice predicationis ministerium Ecclesie se debere sentiebat; ita etiam non dubium est, quin eadem ratione adductus sit, ut priuatas conciones in unum Commentariorum corpus redactas publicas faceret: ut nimirum non uni, sed toti Ecclesie prodesset. In his non tantam in explicandis littere sensibus, quantam in eruendis mysticis operam collocat: uel quia hoc populis ea etate potissimum saperet, uel etiam quia id eis magis conduceret. Et uero cum Scripture, que uariis sunt sensibus fete, omnium manibus tererentur, et unicuique passim obuii essent littere sensus; prudentis ac solliciti Pastoris erat quosdam aperire reconditiores.

 25. Matthei tantum, sed et Ioannis Euangelium magna ex parte exposuit. Cum enim Ioannes Euangelium eo consilio scripserit, ut Christi assereret diuinitatem; Hilario in illo abunde succurrit, unde eamdem defenderet. Sensim sine sensu dilapsi sumus ad libros de Trinitate, in quibus ille et populos catholice fidei ueritate instruendo, et aduersus hereticorum artes obstruendo, duplex christiani Doctoris munus absolute expleuit; sed ad alia nos uocat rerum ordo.

CAP. Iu. 26. Hilarii a Mediolanensi synodo ad Biterrensem gesta.---Ariana lues, que tot in Oriente strages ediderat, in Occidentem peruadere, quamdiu rerum potitus est Constans, omnino non ualuit. Nicenum etiam concilium Hilario ignorare tunc temporis  licebat. At Constante mortuo deletoque Magnentio , huic quoque orbis parti pax breui erepta est. Statim namque Constantius Arelate  se recipiens, concilium illuc cegit, quo et Ariane heresi subscribi precepit, et Athanasium condemnari. Quibus iussis obtemperare cum recusasset Paulinus. Treuirorum episcopus ; ab Arianis episcopis indignus ecclesia, dignus exilio a rege est iudicatus. Quid preterea in hac synodo gestum sit, ignoratur. Illius enim acta que Hilarius Ariminensibus premiserat, magno historie damno exciderunt. Sed hec interim initia fuere malorum, que heresis Ariana Constantii fulta auctoritate, ualente presertim, Ursacio atque Saturnino agentibus, in Occidentem inuexit.

 27. Biennio post Constantius concilio Mediolani habito nullum modum tenuit, ut extinctionem Nicene fidei procuraret, et extorqueret Athanasii condemnationem . Reluctabantur apostolice sedis legati, ac dicebant non licere per Canones absentem inauditum condemnare. Quibus ille: Mea, inquit, uoluntas pro Canone sit. At legati regis sermonem magis horrentes, quam minas ac supplicia, exilium suscepere, ne ueritatis et innocentie causam proderent. Alios quoque eadem inuoluit sententia . Ceteri autem episcopi uim non uulgarem grauesque contumelias sunt perpessi. Huicne concilio interfuerit Hilarius, an ab eo absens fuerit; necnon cur eo non conuenerit, aut si conuenerit, cur in illo mali nichil sit passus,  queri potest, temerarium est definire. Illuc adire noluisse eam ob causam potuit, ob quam Eusebius uercellensis eo uenire primum recusarat. Forte etiam ei presenti pepercit Constantius, ne Gallorum animos exasperaret.

28. Hilarius spretis priuatis commodis fidem tueri statuit. ---»Dum ita perturbarentur omnia, et ueritas Arianorum dolis obscuraretur; Hilario, sicut et ceteris, facta est potestas, ut floreret in seculo otio domestico frueretur, redundaret commodis omnibus, regia etiam gloriaretur familiaritate, et singulis uniuersisque et publice et priuatim in Ecclesie dominatu grauis efficeretur; si modo imperatoris uoluntati obsequens, ueritatis euangelice defensionem desereret.  Ipsi etiam succurrebat, unde se apud uulgus ab omni dedecore liberaret, cui facile erat iudicii corruptelam excusatione alieni arbitrii defendere, et sub difficultate publice intelligentie mentiri probitatem, immo cum ipse fide sua piaculo heresis teneretur, conscientie reatum blandimento ignorantie consolari. uerum inania hec deluse mentis solatia per fidem et spem Christi in simplicitate cordis manens caritas non tulit; nec siuit eum iniuriarum omnium pro Christi confessione tolerantiam non preferre ambitiose in reatus silentio conscientie . In celi quippe spem assumptus, ac Deo per caritatem insecabili admixtus affectu, nulla terrenorum cupiditate , nulla ui secularium motuum dissolui potuit, ab eo, aut diuidi; sed nunquam incertus  quid deligeret, fortiter dixit: Nomini Dei ac Domini Iesu Christi adhereo, quamuis cum illius confessione mihi ferenda sint omnia mala; iniquorum societatem et infidelium consortium respuo, quamuis mihi cum his bonorum omnium affluentia sit speranda.

29. Prudens decretum pro Ecclesie salute.---Hoc animi proposito cum proprie conscientie fecisset satis, prospiciendum sibi duxit Occidentis incolumitati. Multi enim territi minis, ac fraude dolisque decepti, Arianorum communionem susceperant in concilio Mediolanensi: metuendumque erat, ne breui totus orbis Christianus eorum contagione contaminaretur. Cui malo ut occurreret, statim post Eusebii, Luciferi ac Dionysii exilia, hoc est, post predictum concilium, totius mali auctores Saturninum, ualentem et  Ursacium a fidelium communione separandos decreuit, indulta ceteris eorum consortibus resipiscendi facultate. De hoc decreto sic ipse loquitur : Ego grauissimum fidei periculum longe antea preuidens, post sanctorum uirorum exilia Paulini, Eusebii, Luciferi, Dionysii, a Saturnini et Ursacii et ualentis communione me cum Gallicanis episcopis separaui, indulta ceteris consortibus eorum resipiscendi facultate; ut nec pacis abesset uoluntas, et principalium morborum fetida et in corruptionem totius corporis membra proficientia desecarentur: si tamen hoc ipsum beatissimis confessoribus Christi editum decretum tum a nobis manere placuisset. Decretum hoc, quo cum columbe simplicitate ac mansuetudine coniungitur prudentia serpentis, cum sacerdotali sapientia sit omnino  dignum, eo etiam placet amplius, quo modestia maiore sanctis confessoribus approbandum permittitur. Quam autem equum semper uisum sit, superuacaneum est singillatim demonstrare. Certe post Ariminense concilium a uariis synodis receptum, et a Liberio Papa confirmatum, nunquam nisi a schismaticis reprobatum fuit. Hilarius huius auctor merito uideri potest ac moderator precipuus, quamuis hanc gloriam sibi ipse soli non arroget. Neque alia uidetur causa, cur in eum nominatim Saturninus tantum odium conceperit, ut non longo post interuallo illum Biterras uenire cogeret, et inde in Phrygiam confictis calumniis amandaret. Quod si ita est, quis eum inter episcopos a paucis tantum diebus sedere cepisse  credat, qui quamuis nulla proprie sedis prerogatiua conspicuus, tante tamen inter Gallicanos episcopos fuit auctoritatis, ut leges ipse conderet, alii libenter sequerentur? Rursum si uerba superiora: Ego grauissimum fidei periculum longe antea preuidens, ad id tempus referantur, quo a Saturnini, ualentis et Ursacii communione se separauit; longe antequam hoc prestaret, episcopus fuerit necesse est. Quamquam hec etiam ita intelligere est ut grauissimum fidei periculum preuiderit, non quidem longe antequam a predictis se separaret, sed longe antequam librum in quo ea enarrat scriberet. Sic certe ab anno 355 inter episcopos emicuit, ut eum abhinc Galliarum episcopi catholici uelut caput ac patrem, heretici uero ut precipuum hostem semper respexerint.

 30. Immo etiam antea, si Sulpicio non neganda fides, tanta fuit Hilarii fama, ut nec Martinum ad Rhenum militantem fugerit, quo minus eum spiritalis uite sibi ducem deligeret. Ea porro Sulpicii uerba sunt : »Martinus exinde relicta militia sanctum Hilarium Pictaue episcopum ciuitatis, cuius tunc in Dei rebus spectata et cognita fides habebatur, expetiuit, et aliquandiu apud eum commoratus est. Tentauit autem idem Hilarius imposito diaconii officio sibi eum artius implicare, et ministerio uincire diuino; sed cum sepissime restitisset, indignum se esse uociferans, intellexit uir altioris ingenii hoc eum modo posse constringi, si id ei officii imponeret, in quo quidam locus iniurie uideretur. Itaque exorcistam eum esse precepit. Quam ille ordinationem, ne  despexisse tanquam humiliorem uideretur, non repudiauit. Nec multo post admonitus per soporem ex uoluntate sancti Hilarii, in Pannoniam profectus est: multisque ab eo adstrinctus lacrymis et precibus ut rediret, mestus abiit, contestatus fratres multa se in hac peregrinatione passurum. Hinc matrem gentilitatis absoluit errore, patre in malis perseuerante. Tum ab Arianis multa passus, et ad extremum de ciuitate exire compulsus, cum intra Gallias quoque discessu sancti Hilarii, quem ad exilium hereticorum uis cegerat, turbatam Ecclesiam comperisset, Mediolani sibi monasterium statuit.« Certe cum Hilarius anno 356 relegatus sit, uix arctius queunt quam intra unum alterumue annum constringi tot Martini gesta, que illius exilium precesserint.

 31. Sulpicio quidem refragari uidentur Fortunatus uite Hilarii scriptor, uenantius Fortunatus, quem ab hoc alterum esse nonnulli uolunt, et Gregorius Turonensis. Quippe Fortunatus in uita sancti Hilarii tradit, Martinum, post sancti confessoris ab exilio reditum, exorcistam fuisse constitutum. uenantius autem, ubi sancti Martini precibus ac meritis initam cum barbaris pacem enarrauit, illum representat non ad Hilarium conuolantem, sed superantem Alpes, et per agrum Mediolanensem in Pannonias properantem. Demum Gregorius Turonensis  Martini uelut luminis in Gallia recens exorientis tunc primum meminit, cum narrauit Hilarium ad propria redire permissum. Secum etiam ipse pugnat Sulpicius,  cum proxime antea scribit, Martinum sub Constantio primum, ac deinde sub Iuliano militasse, neque ante impetrasse missionem, quam barbarorum legati Iulianum apud uangiones agentem de pace conuenissent. Nam quod Hilarii exilium ante Iuliani in Germaniam aduentum contigerit sequenti capite euidenter demonstrabitur.

32. uerum Sulpicii licet in notis chronologicis consignandis diligentiam desideres, non est tamen cur accuses in rerum gestarum narratione sinceritatem. Nullus etiam ambigendi locus est, quin sincera ac minime interpolata ad nos peruenerit illius lucubratio: cum Paulinus (qui, ut Gregorius Turon. testis est, acceptis a Perpetuo Turonensi episcopo eiusdem Sulpicii , memorata Martini gesta eodem ordine percenseat. Hec igitur aut falsa omnino sunt, aut id unum falsum, Martinum uidelicet sub Iuliano militasse: Quis non hoc potius concedendum opinetur, quam alterum? Facilior enim est in unius imperatoris nomine, quam in tanta rerum serie lapsus. Neque huius eui scriptoribus inusitatum est, ut sub uno imperatore gesta ad alterum referant. Et Sulpicio  quidem singulare ac nouissimum Martini in bello aduersus barbaros factum narraturo eo facilius subrepsit Iuliani nomen, quo clariora ac presentiora tum essent illius aduersus Alamannos gesta. Unde non respuimus quod ille ait, Martinum occasione arrepta, qua imperator donatiuum  erogaret, missionem petiise. At hec ad Iuliani tempora referendi repugnat Ammianus Marcell. lib. XuII, c. 7, repugnat et Iulianus ipse apud eumdem Marcellinum, lib. XX, c. 9, dum testantur maximum an. 358, exortum esse tumultum, quod sudoribus Gallicanis miles exhaustus nec donatiuum meruit nec stipendium: eumque tumultum tandem sedatum esse non largitione donatiui, quod Constantius erogari more solito non permittebat, sed blanditiarum genere uario.

33. Preterea si Martinus anno Christi 397, et ut auctor est Gregorius, etatis sue 81 uiuere desiit, si etiam non falsus est Sulpicius, cum filum anno etatis sue quinto decimo raptum, catenatum, et sacramentis militaribus implicatum esse scripsit; sequitur ut anno Christi 316 natus, et anno eiusdem Domini  331 militie adscriptus, ante legitima confecerit stipendia, quam Iulianus Cesaream adeptus esset dignitatem. Poterat igitur secundum leges romanas anno 351 missionem petere. Si autem militie emerite annis biennium adiicias, quo tribuni sui precibus euictus, solo licet nomine, militasse dicitur; eum saltem anno 353 militiam dimisisse concedas necesse est. Et sane eum, qui ad militiam per uim raptus, ad aliam uiuendi rationem anhelabat, ante emerite militie annos missionem petiisse longe probabilius est, quam emeritum in eodem uiuendi genere diutius perstitisse.

34. Demum qui obseruarit quanto studio Martinus a sua in Pannoniam peregrinatione Hilarium expetierit, uix ambiguum ei erit quin eumdem Christi confessorem,  antequam exsularet, conuenerit; et aliquandiu apud eum commoratus, ex ipsius uoluntate profectus sit in patriam, aliaque prestiterit, que Sulpicius Paulinusque narrant . Quid est enim quod Pannonia expulsus, Gallica ora petit? cur cum audit Hilarium e Gallia motum, Gallium ulterius non cogitat, sed Mediolani monasterium sibi statuit? an quod eo timeret ire, unde Ariani sanctum uirum exturbare potuerant? At in Italia quanto magis ii ipsi poterant, quorum opera Eusebius uercellis, Calaris Lucifer, Liberius Roma, imo et Mediolano Dionysius erant expulsi? Cui non credibilius est, eum Hilarii precibus et lacrymis adstrictum, ut ad se post peregrinationem rediret, ipsum unum in Galliis queritasse, ut fidem suam liberaret?  Neque alia animo succurrit causa, cur cum in Gallinaria insula sedem fixisset, statim tamen ut comperit sancto presuli indultam esse redeundi potestatem , non modo Rome tentarit ei occurrere, sed et ipsum inde iam egressum e uestigiis sit prosecutus, donec ad eum perueniret. Si quid inde conficitur, concedendum est Martinum aliquandiu cum Hilario, antequam exularet, commoratum esse; adeoque non falsa esse omnia que Sulpicius de primis Martini annis scribit, ut tamen Iuliani loco substituendum sit alterius imperatoris nomen sub quo ille militarit. Hinc neque quisquam inficiari poterit, quin etiam ante annum 355 magnum iam fuerit Pictauensis episcopi nomen.

35. Eo ipso anno 355 cum barbari rupta, ut loquitur  , imperator, limitum pace in Gallias effusi eas fede uastarent, cumque, uictore  teste, timeret Constantius, ne quid tum apud Gallos natura precipites nouaretur, nec deessent  susurrones, qui meticulosi principis suspiciones augerent; Hilarius misso imperatori libello timorem illius ita lenire curauit, ut res Ecclesie ea occasione ageret. Exstat etiamnum, etsi forte non integer, hic libellus, quo cum Constantium certiorem faciat quieta esse omnia, hec ullam esse seditionis suspicionem; in id tamen potissimum incumbit, ut ecclesiastice fidei ac discipline factum iniuriam propulset. In primis enim imperatorem cum uerbis, tum lacrymis deprecatur: 1o ne catholice Ecclesie a fratribus grauissimas  sustineant persecutiones; 2o ne a prouinciarum rectoribus cause clericorum cognoscantur; 3o ut populi episcopos libere sequantur catholicos; neque per uim cogantur subiici hereticis, demum ut egregii sacerdotes in desertis aut in exilio detenti ad suas sedes reuocentur. Que omnia cum plurium nomine postulet; coniectura est libellum hunc ab eo ex Gallicanorum episcoporum consensu missum esse, uel etiam, quo maioris esset ponderis, a plurimis esse subscriptum. His precibus eam Baronius ad ann. 355, n. 18, legem attribuit, qua cauetur ne episcoporum cause ab aliis quam ab episcopis cognoscantur.

CAPUT u. 36. Biterrensi synodo Hilarii gesta et exilium. ---Hinc Hilarius plura sperare , et imperatoris beneuolentiam colere; heretici uero magis ac magis timere, ne eorum heresis, que ex decepta Constantii religione unice pendebat, tanti uiri consiliis funditus rueret. Itaque Saturninus Arelatensium episcopus, uir sane pessimus, et ingenio malo prauoque, qui sanis consiliis statutisque salubribus impiissime contradicebat, cique nequitia nichilo inferiores Ursacius et ualens, cum decreto proxime aduersus se nominatim edito commoti, tum hoc Hilarii libello denuo excitati, eum procul amandandum constituunt. Pessimum hoc consilium Biterrensi conuenticulo adoriuntur. Quod enim tribus illis episcopis auctoribus congregatum sit, satis indicat Hilarius, cum iis prenominatis, statim declarat, se per factionem eorum pseudoapostolorum  ad Biterrensem synodum compulsum esse . Quod autem congregatum sit, ut ipsi perniciem molirentur, exitus demonstrauit. Saturninum huic prefuisse, eamque ob causam ab Hilario exilii sui auctorem non semel appellatum, opinamur. Aderant et ex Gallis aliquot sane fidei episcopi, quos rerum ibi a se gestarum lib. de Synod., n. 2, testes appellat. De his gestis unum illud refert, quod eo compulsus, cognitionem Ariane hereseos demonstrande obtulit, et ingerende patronos palam denuntiauit: sed hi timentes publice conscientie, audire ab eo ingesta noluerunt. Quenam preterea ibi ab ipso ingesta sint, quaue ratione ingesta sint, Fragm. I, n. 5, narrare uidetur his uerbis: Raptim enim tunc hec per  nos ingerebantur, corruptio Euangeliorum, deprauatio fidei, et simulata Christi nominis blasphema confessio. Et necesse fuit in eo sermone omnia esse prepropera, incomposita, confusa: quia quanto nos impensiore cura audientiam quereremus, tanto illi pertinaciore studio audientie contrairent. Contra Saturninus cum suis Athanasii condemnationem flagitabat. Quod enim Arelatensi synodo ceperant, hac Biterrensi ita prosecuti sunt, ut sub uno titulo utramque Sulpicius comprehendendam iudicarit. Rursum opponebat Hilarius Sardicensia gesta, et nutantes episcopos iis fere uerbis confirmabat, quibus postea quosdam ignaue lapsos increpauit: Ignorasse uos negabitis Athanasio, cuius damnationem a uobis ualens, Ursacius, Saturninus exigunt, ab Osio, Maximino, Iulio  redditam communionem?  Sed qui uinci nulla ratione potuit, cedere coactus est calumniis, cum illuso Iuliano Cesare, et falsis synodi nuntiis, apud Constantium per impios homines delatus, exilii sententiam excepit.

37. Quodnam fuerit crimen cuius reus postulatus est, latet. Sed ueritatis inimicis tunc facile fuit, ex turpido Galliarum statu, fidem illius et integritatem suspectam facere: quasi ea, qua apud Gallos pollebat, auctoritate ad seditionem concitandam abuteretur . Ipse se quodam modo significat insimulatum, quod indignum aliquid non modo episcopi sanctitate, sed et laici integritate gessisset . Certe omnia, que in exilium  ipsius procurata sunt, tam aperte falsa erant, ut presentem eum, cuius ministerio exulauit, usque ad confessionem falsorum que gessit adducere paratus semper fuerit. In promptu enim erant Constantii littere, quibus eum circumuentum probaret. Aderat et Iulianus Cesar rerum gestarum testis, qui quod setam turpiter illudi sit passus, plus in hac exilii sententia contumelie, quam exul ipse iniurie pertulerit.

38. Ex hac Hilarii narratione cum perspicuum sit Iulianum, iam Cesarem renuntiatum, aut Biterris aut non procul fuisse, dum hec in ea urbe gererentur; haud difficulter deprehendere est huius Biterrensis synodi tempus. Quippe certis historie monumentis constat, Iulianum die 8 idus nou. Arbetione et  Lolliano Coss. id., est, anno 355, Cesarem Mediolani dictum, et inde calendis decemb. egressum in Gallias, uienne commoratum esse ad mensem iunium anni 356, quo in Germaniam profectus, easdem Galliarum regiones ante annum 360, non repetierit. Ex quibus certo colligere est, Biterrensem conuentum anno 356, ante mensem iunium actum esse. Nec ab his abludit computatio, qua Sulpicius exilii Hilarii annos numerat. Eo enim teste quartum iam exilii annum agebat, cum ad Seleuciense concilium uocatus est. Atqui mense septembri anni 359, celebratum fuit Seleuciense concilium. Igitur ante mensem septembrem anni 356 Hilarius fuit relegatus ; quo interuallo ante, ex aliis adiunctis licet diiudicare. Ad hec Hilarius librum de Synodis  se scripsisse significat cum in exilio totum iam triennium exegisset: hunc autem scripsit exeunte anno 358, aut saltem 359 ineunte: et hinc igitur planum est, Hilarii exilium intra anni 356 initia, proindeque ante Iuliani aduersus Germanos expeditionem, contigisse. Quod cum in dubium reuocari nequeat; neque negandum, allatum Sulpicii locum, quo Martinum missione a Iuliano impetrata ad Hilarium sese recepisse tradit, nonnulla emendatione indigere.

39. At quamuis Arianorum duces cum apud Iulianum, tum apud Constantium pretexuerint relegandi Hilarii causam, eam unam ipsis fuisse, quam ipse lib. de Synodis attingit his uerbis: Cegerunt nos ad uoluntatem exulandi, dum impietatis imponunt necessitatem, Gallicanos episcopos celare non potuerunt. Quocirca  apud eos nunquam impetrarunt, ut in locum eius, cui , fide ac spiritu coherebant, alius sufficeretur. Unde uere Hilarius apud Constantium sese episcopum dicit: In omnium Gallicarum ecclesiarum atque episcoporum communione, licet in exilio permanentem, et Ecclesie adhuc per presbyteros suos communionem distribuentem . Imo a Saturnino Galli exinde ita abhorruere, ut suam ei communionem constanter negarint, donec tandem post concilium Ariminense in eadem Biterrensi ciuitate, preter heresis infamiam multis atque infandis criminibus conuictus et Ecclesia eiectus , iustas in iuste in Hilarium late sententie penas dedit.

40. In quem locum relegatus sit Hilarius.---Sanctum  Christi confessorem in Phrygiam deportatum esse, Hieronymi, Sulpicii ac Fortunati testimoniis compertum est: an in ullum certum locum, latet. Scribit ipse modo se intra decem prouincias Asianas consistere, modo se Gallis de plurimis Romanarum prouinciarum urbibus significasse quid in Oriente ageretur. Ipsi etiam Galli anno 358, ei rescribentes, litterarum suarum lentitudinem de exilii illius longitudine ac secreto constitisse asseuerarunt: et excusationem eorum accepit Hilarius. Unde intelligere est, nullum certum exilii locum ei constitutum esse. Cum illo pariter in Phrygiam relegatus est, Tolosanus antistes Rodianus, qui quantum infirmis proficeret fortium societas, in se expertus est. Nam cum natura esset lenior , nec tam  propriis uiribus, quam Hilarii societate non cessisset Arianis, eamdem tamen confessionis gloriam cum Ilo est partitus. His de Biterrensis synodi gestis, quantum ex uerbis Hilarii expiscari licuit, delibatis, que ipsius in exilio studia fuerint, exploremus.

CAP. uI. 41. Hilarii in exilio studia ac gesta ad finem an. 358.---»Fortissimus Christi confessor extra Gallius factus, locum non animum mutauit. Neque enim eum aduersarii ipsius uel acerbiorem uel animo magis fractum ac nutantem experti sunt, neque qui aut error aut timore lapsi erant, elatiorem. Sed ubi in exilium eiectus est, ita de Christi confessione sibi nunquam decedendum decreuit, ut neque honestam aliquam ac probabilem ineunde unitatis rationem respuendam statueret.« . Tum  hoc etiam sibi proposuit, ut quamuis lesus et grauissimis affectus iniuriis, de temporibus tamen minime quereretur . Id uero constanter adeo prestitit, ut quarto exilii anno dicere ei licuerit; Exinde nichil in tempora maledictum, nichil in eam, que tum se Christi ecclesiam mentiebatur, nunc autem antechristi est synagoga, famosum aut dignum ipsorum impietate scripsi, aut locutus sum . Illum quidem ad scribendum sollicitabant, et amplissimam ipsius eloquentie materiam ministrabant, que ubique terrarum patrabant Ariani facinora: at pluris interesse sentiebat, ut ne uel leuissimam impatientis animi suspicionem preberet. Non enim ignorabat, homines asperioribus uerbis sanari uulgo non solere; eaque nulli esse usurpanda, nisi cum cetera, que  clementia suggerit, tentasset adhibuissetque remedia. Quanta autem ipse indulgentia sit usus, probant que tunc temporis permisit. Ea quippe sunt, que nisi excusaret legum omnium moderatrix caritas; uix possent a nimia ecclesiastice discipline remissione uindicari: »Nam criminis loco non duxit, quemcumque catholicum cum Arianis, suspensa licet sacramentorum communione, colloqui« aut in una ecclesia orare, iisque pacem inter salutandum optare: quamuis aliud postularet concilii Laodiceni 3 canon pluribus aliis confirmatus, non oportet cum hereticis uel schismaticis orare . Sed seueriores illas leges apprime notauit  Augustinus in Psal. C, n. 8, propter medicinam esse sanitas. Propter correptionem aliquam, inquit, tenemus nos etiam a fratribus nostris, et non cum eis conuiuamur, ut corrigantur. Cum extraneis potius conuiuamur, cum paganis, quam cum his qui nobis herent, si uiderimus eos male uiuere, ut erubescant, et corrigantur. Ubi igitur Arianorum correptio ex concesso quam ex negato eis catholicorum commercio promptior sperabatur, hoc illis negare non debuit, qui ecclesiasticarum legum spiritum littere preponendum sciebat.

42. Exilio suo ueritatem manifestam fieri gaudet.---Nondum eos hic appellamus, qui Hilarium natura lenem non credunt; quique eum quadam exilii impatientia, sub specie pietatis, in conuicia contra Arianos erupisse suspicantur. Illi graue non erat exilium,  quo ueritatem, quam unice deperibat, illustrari perspiceret. Namque intuens in hanc Apostoli prophetiam: Erit enim tempus, cum sanam doctrinam non sustinebunt, non modice gratulabatur: quia, inquit, iniquitas se per hoc exilii nostri tempus ostenderit, quo ueritatis impatiens sane doctrine predicatores, ut secum desideria sua coaceruet sibi magistros, relegat: exilio nostro letantes et gaudentes in Domino constitisse in nobis plenitudinem apostolice prophetie . Rursum sua forte contentus ac letus exclamat alio in loco : Exulemus semper, dummodo incipiat uerum predicari. Eo quidem consilio orthodoxe fidei precones in remotas regiones ablegant, ut sana doctrina, cuius impatientes sunt, pariter cum eis exulet: ac hoc frustra  sperant. Non enim cum corporibus nostris exulans uinctum et detentum esse potuit Dei uerbum . Imo ad eorum errores confutandos ac propugnandam fidem maiora orta exilium prebet. Prima illa exilii sui otia libris de Trinitate conscribendis eum consecrasse nullum fere dubium est. Urgebat enim caritas, ne Christi aduersarios de absentia pastorum proficere diutius sineret. Inceptum tamen opus, absoluto tertio libro, aliquandiu intermisit: quam diu nimirum, ut opinari licet, eum detinuerunt alia maioris momenti negotia. At ubi totum perfecit, non iam timere, ne cum ueritatis preconibus uera fides exularet; sed quod hec ipsius amantibus non occulta aut obscura esset, gratulari ac dicere : Licet nunc a multis coaceruantibus sibi  magistros sana doctrina exulet; non tamen a sanctis, id est, fidei orthodoxe amantibus, quibusque predicationis ueritas exulabit: loquemur enim exsules per hos libros, et sermo Dei, qui uinciri non potest, liber excurret. Librorum illorum utilitatem eleganter exposuit Rufinus  his uerbis: Libros de fide nobiliter scriptos edidit, quibus et hereticorum uersutias, et nostrorum deceptiones et male credulam simplicitatem ita diligenter exposuit, ut et presentes et longe positos, quibus ipse per se disserere uiua uoce non poterat, perfectissima instructione corrigeret.

43. Heresim horrens, lenis est in eos qui errant.---Si quid autem in his libris asperum, hoc in unos illos cadit numero pauciores, quos ceterorum duces, seductores  simplicium, et quadam impietatis uoluntate in heresi obstinatos aduertebat. Interdum enim, inquit, indulgentem officiosumque esse, non perfecte est caritatis . Ipse uero cum fidei integritatem perfecte amaret, de iis loqui, qui heresim omnibus malis artibus propugnabant, non sine horrore potuit. At erga ceteros, quos ignorantia in errore detinebat , misericordia potius quam ulla indignatione affectus, omni qua potuit ratione eis succurrere conatus est: et quo magis eos ad emendationem procliues sperauit, eo etiam propensiore cura ad explicanda eis planius fidei nostre mysteria incubuit. Imo erga omnes eo fuit moderatus, quod odiosum secte Ariane nomen toto opere suo siluerit.

 44. Librum Iob enarrat.---Inter fructus exilii ipsius recensere licet laudatas ab antiquis illius in Iob lucubrationes. Nam quamuis quecumque sacris paginis scripta sunt, ad nostram consolationem scripta sint; aptior tamen est libri huius meditatio ad ferendos exilii labores, et ad constantiam illam obtinendam, qua inter eui sui presules maxime enituit.

45. Quanta patiatur ex tristi Ecclesie facie.---Iam ex quo beate uite spem concepit, propria incommoda nulla reputare didicerat, certo sciens presentis uite erumnis ad ea peruenit bona, quorum amore flagrabat; idque rerum presentium tolerantiam immortalitatis premium expetentibus esse, quod pueritie informande litteras quod egris medicinam, quod naufragis natatum, quod adolescentibus disciplinam,  quod militiam imperaturis. At quanto dolore cruciabatur, cum quas ubique ederet heresis Ariana strages, aut intuebatur ipse, aut ex aliis audiebat? Quam sepe fleuit; cum earum regionum, in quibus exulabat, statum contemplabatur ita miserum, ut uel inter episcopos uix occurreret, qui uere Deum cognosceret, et sincere fidei nonnulla retineret uestigia? Nam absque Elusio, inquit, et paucis cum eo, Asiane decem prouincie, intra quas consisto, uere Deum nesciunt . Anxietates haud parum auxit summum Gallorum silentium, quamuis iis quid cum Orientis episcopis fidei studiique esset, frequenter de plurimis Romanarum prouinciarum urbibus significasset. Tum uereri, ne in tanto ac tam plurium episcoporum calamitose impietatis periculo, taciturnitas eorum  de pollute atque impiate conscientie esset desperatione suscepta. Quod ei tanto luctuosius, quanto Galliam ardentius adamabat, non modo ut patriam carissimam, sed ut selectam hereditatis Christi portionem, que hactenus prope omnis ab heresis Ariane contagione incontaminata permanserat. Stat tamen in fide sua immotus, et omnibus licet ab ea discedentibus, ipse ne leuiter quidem nutat. Neque etiam ira precipiti in gentiles suos efferuescit, quos et suspicatur lapsos, et a se frequenter admonitos certo scit ex ignorantia labi non potuisse. »Sed memor dominice sententie, qua post primam atque iteratam conuentionem eos, qui etiam sub testimonio Ecclesie inobedientes exsisterent, haberi sicut  ethnicos publicanosque iussisset, sibi quoque apud eos tacendum constituit, nullam deinceps nisi ex impollute conscientie testimonio queritans consolationem. « Ad hec, anno 357, cumulus ei doloris accessit , cum resciuit Osii Cordubensis lapsum, ac blasphemiam Sirmii editam: unde heresis publica auctoritate prorumpens, iam ueluti uictrix palam profiteri cepit, quod antea furtim et in angulis mussitabat.

46. Quantum recreetur ex faustioribus Galliarum nuntiis. ---uerum Deus, qui seruos suos aliquando probat, nunquam tamen diutius omni consolatione destituit, haud modice recreauit Hilarium, cum anno 358 ineunte ab episcopis Galliarum atque Britanniarum acceptis litteris, didicit eos, negata hac usque Saturnino communione ipsi fide ac spiritu  coherere; neque solum non cessisse Saturnini minis, potestatibus, bellis, sed et missam e Sirmiensi oppido infidelis fidei impietatem damnasse. Quanta ex his nuntiis letitia perfusus sit, testis est ipsius liber de Synodis, in quo cum passim se prodant animi sancte letantis uehementissimi affectus, sepe tamen ei uerba uidentur deesse, quibus gaudium pro sensu suo testetur. Gaudium hoc nonnichil temperabant mine, potestates ac bella, quibus Saturninum adhuc per Gallias grassari audiebat. Iis tamen minus mouebatur, quibus fortiter a fratribus suis resisti certior fiebat. Non enim tam lugendi quam gratulandi cause sunt calamitates, que uirtute suscipiuntur ac superantur. Ea porro Saturnini bella tum proxime post Biterrense concilium intentata, tum anno insequenti denuo  excitata esse ualde probabile est: primum quidem, ut qui Hilario auctore communionem ipsi negauerant, eam illo submoto redderent; postea autem, ut missa e Sirmiensi oppido fidei formula ab omnibus susciperetur. Alia preterea ei fuit nominatim in Ecclesiam Tolosanam seuiendi occasio: ut cum sanctus illius antistes Rodanius exul in Phrygia uitam finisset, omnem mouerit lapidem, quo Arianus in eius sedem intruderetur. Neque deest coniectura, ad id tempus referendam esse persecutionem, qua, Hilario teste, Tolose clerici fustibus cesi, diacones plumbo elisi, et in ipsum Christum manus misse . Ex earum occasione litterarum, quibus et de Saturnini uiolentia, et de Gallorum in retinenda fide constantia certior factus est , significarunt  nonnulli episcopi, sese ab eo cupere rescire que Orientales in fidei professionibus gererent ac gessissent, et quid ipse super omnibus eorum dictis sentiret. Nec alio, uti uidetur, tempore ad eum delata est Abre carissime filie epistola, qua se miro illius desiderio teneri nuntiabat.

47. Continuo per Orientem, Hilario haud dubie monente et instigante, Gallorum imperturbate inconcusseque fidei fama percrebuit, eorumque in damnandis hereticis studium quosdam Orientalium episcoporum sero iam ad aliquem pudorem nutrite exinde hereseos aucteque commouit. Hi exempli eorum auctoritate incitati paulo ante festum Pache anni 358, Ancyram, ubi erant plures iam ad consecrandam ecclesiam  congregati, quotquot quam primum possunt conuenire sibi adiungunt, et ea in odium Sirmiensis proximeque secuti Antiocheni conuentus edunt decreta, que sine fidei Nicene professione tueri nemo recte ualeat. In uno quidem ex posterioribus homousion damnant; sed legati eorum Sirmium statim missi, siue catholicorum gratiam sibi conciliare cuperent, siue hoc decretum aduerterent cum superioribus minime stare posse, illud cum paucis aliis supprimunt, et fidei professionem sic castigatam imperatori offerunt. Imperator ipse dum hanc legationem honorifice excipit, ac monitus a legatis, dum falsitatem eorum, quorum auctoritate in inuidiam deducebatur, adeoque errorem non tam suum, quam adhortantium agnoscit; sese inuidia apud Deum liberat  atque apud homines. Tum  ualens, Ursacius, Germinius, aliique qui in Potamii et Osii sententiam ita et ipsi  sentientes confirmantesque concesserant, ac forte fortuna Sirmio nondum recesserant, coacti rationem reddere cur homousion et homeusion Sirmiensi formula reiecissent nulla se alia excusare ualuerunt, nisi quod his uerbis quid significaretur ignorarent. Hac eorum excusatione accepta, compulsi sunt damnare quod antea Sirmii fecerant, et fidei ab Ancyranis legatis proposite subscribere.

48. Laudat Hilarius  hanc Orientalium patientiam, quibus suffecit post blasphemie uoluntatem, coacte saltem fidei professio. Quamuis enim suspecta omnino sit plerorumque subscriptio, ipsi tamen gratulandum uidetur in tanta blasphemantium  episcoporoum heretica pertinacia aliquem ex his suscipi penitentem. Neque ipsum fugit, eos facile falsi conuinci potuisse: tum quod alias semper fefellissent, tum quod omni fide esset destituta que ab eis obtendebatur ignorantie excusatio. Sed uir natura lenis et placidus non admodum queritur  de uenia facilius data: quia religiosum est Deo sua reseruare, et ignorationis error humanus est. Et cum difficillimum esse dicat, ne nominatim Ursacius et ualens non mentiri existimentur; hoc tam modeste ostendit, ut uel hinc se prodat innata ipsius mansuetudo. Sed ignoscant, inquit  mihi duo episcopi ualens et Ursacius, quod eos pro etate atque exercitatione sua ignorasse non credo. Et difficillimum est, ne mentiri existimentur, qui se in alio negotio non possunt  nisi mendacio purgare. Sed Dominus hoc magis tribuat, ut nos male opinemur, quam illi non ignorauerint. Quam non temere de his iudica uerit, rei probauit euentus: sicut et quod interdum utile esse sensit, ut heretici etiam inuiti cogantur ad fidei recte professionem, confirmauit summa illa constantia, qua tandem Germinius propugnauit, quod Sirmii coactus subscriptione sua ratum fecerat .

49. Ob hec Orientalium Ancyre ac deinde Sirmii gesta, spes Hilario maxima affulsit ueritatis in eam orbis partem reuocande, unde antea prope omnis exulabat. Iamiam adesse sibi uidebatur tempus illud optatum, quo imperatorem alloqui liceret, ac toto orbe Arianam heresim fugare. Ipse enim de  cause sue bonitate securus, sic etiam bene sentiebat de Constantii pietate, ut si ei exponende fidei potestas sibi fieret; quem ille hereticis hactenus prestiterat fauorem, deinceps in gratiam catholicorum conuertendum esse non ambigeret. Ut igitur uotis potiretur , Orientalium, qui apud imperatorem prepollebant, bene uolentiam sibi necessariam ratus, propensius exinde captare eam studuit. Ac licet hoc se eo facilius consecuturum speraret, quo cum Orientales Arianis acre bellum indixissent, minus iam abhorrerent a catholicis, hos inter et illos ueluti medii; id tamen sibi arte procurandum duxit. Qua autem sit usus, sequentia illius gesta explicabunt.

CAP. uII. 50. Quid Hilarius a fine anni 358, ad  concilium Seleuciense egerit.---Littere a Gallicanis episcopis Hilario date rescripto ei occasionem prebuerunt, quod uulgo iuxta Hieronymum Liber de Synodis appellatur. De quo quamuis speciali prefatione agendum, silere tamen hic non licet, ne potiori parte careat tam preclare uite series. Nam que in Hilarium cum nature, tum gratie bona Deus contulerit, ex nullo alio monumento perspicies euidentius. In hoc si quidem emicat sincera in Deum pietas: in Dei Ecclesieque rebus singularis prudentia , reuerentia in regem , in patriam amor, pacis studium, humilitas christiana, zelus secundum pie discretionis scientiam temperatus, uno uerbo omnes que piissimum iuxta atque fortissimum Ecclesie Principem decent uirtutes.

51. In quo Orientales et Occidentales ad pacem mutuam  preparat.---Maxime ut optatis satisfaceret Gallorum, qui de Orientalium rebus certiores ab eo fieri postularant, exeunte anno 358, aut anno 359, ineunte hoc opus suscepit; non sine demissa sui prefatione, qua graue onus sibi imperitissimo atque indoctissimo omnium impositum testatur. Id in eo ab exordio sibi prescripsit, ut quia non ignoraret Gallos Orientalesque mutuis suspicionibus detineri, eas non augeret, sed imminueret, et utrosque ad concordiam in proxime habendis conciliis firmandam prepararet. Res sane ardua, et caute admodum prudenterque tractanda. Ipse huius difficultatis conscius, non ingenio, non propria sagacitate et industria confisus est , sed ad consequendum quod ex uno Christi amore tentabat, opem diuinam assiduis precibus exorauit,  et impetrauit, Quippe non sine Dei numine sic sermonem temperauit, ut et sibi conciliaret Orientales, nec iustam offense causam Gallis relinqueret. Illos porro sic iudicauit tractandos, uelut qui ex morbo conualescerent, et in quibus ita esset spes perfecte sanitatis, ut egritudinis pristine reliquie non deessent. Fouendi adhuc erant, adiuuandi erant, et ab erroris profundo assurgentibus auxiliaris manus prebenda, ut inde penitus emergerent. Huic illorum infirmitati morem gerere cupiens, eos modo excusat, modo laudibus extollit, et ubique a conuiciis se abstinet. Tum ubi benigno sermone animi sui specimen eis prebuit, ueritatem ita blande insinuat, ut hanc non ualeant prorsus respuere. Sic enim eis indulget,  ut ipsis ad ueram fidem nonnichil deesse non dissimulet , sic excusat quod uni fidei non steterint ut eos longe beatiores gloriosioresque predicet, qui perfectam atque apostolicam fidem conscientie professione retinentes, conscriptas fides huc usque nesciunt: ita eos laudat quod hereticis restiterint, ut neque taceat iuste adhuc reprehensioni esse obnoxios: sic denique eorum homeusion probe intellectum non respuit , ut tamen homousion preferendum et Niceno Concilio adherendum esse demonstret. Hoc eis tantum concedit, ut ad huius uocis interpretationem si quid addendum, communiter, inquit, consulamus. Potest inter nos optimus fidei status condi, ut nec ea que bene sunt constituta  uexentur, et que male sunt intellecta resecentur .

52. Offendit libri sui reprehensores.---Ea ratione prudentissime cauit, ne Gallorum aliorumue, quibus ut cara admodum fides Nicena, ita suspecti ualde erant nouarum formularum conditores, offensam incurreret. Non omnem tamen uitare potuit. Mox enim ei a nonnullis, nominatimque a Lucifero exprobratum, quod approbato homeusio, defensores eius Orientales orthodoxos habuisset, et in laudes eorum ita fuisset effusus, ut turpis adulationis notam declinare nullatenus posset. Id non sine speciali Dei nutu factum putamus: cum ex Hilarii responsis, que e mss. nunc primum eruimus, illustrentur multa, que hactenus non satis manifesta fuerant.

53. Apologiam illius permodestis uerbis instituit. ---Ac primo quidem hinc certius innotescit Hilarii ingenium. Qualis enim quisque apud se lateat, contumelia illata probat, inquit Gregorius papa . Neque grauiorem contumeliam pati potuit uir recti fideique amantissimus, quam ut pre adulandi uitio fidem non rectam approbasse insimularetur. At uero Hilarius nedum iniuriam iniuriis repellit , sed neque etiam queritur de se temere iudicatum: quamuis initio operis sui tam obnixe obtestatus sit, ne quisquam non comperta usque ad finem ratione dictorum, de se iudicandum existimaret. Totam autem culpam uelut in se suspiciens, quasi obscurior ipsius sermo iuste reprehensioni locum dedisset, se parum intellectum respondet : idque modeste demonstrat ex dictis suis,  quibus ita laudat Orientales, ut non ueram eos fidem sed spem dumtaxat uere fidei attulisse predicet. Non minori cum modestia laudum earum, quas illis tribuit, mysterium aperit, hoc se scilicet prestitisse, primo ut quod episcopum maxime decet procacium conuiciorum effugeret feditatem ; 2o ne in his, que possent tanquam excusabilia defendi, uideretur calumniari ; quia religiosum est Deo sua reseruare, et ubi non est euidens malitia, de aliis tutius bene quam male iudicatur; 3o ut blandus allocutionis sermo illos, ad ea utilius audienda prepararet, in quibus occulta quarumdam expositionum scandala amarius atque probrosius proderentur ; postremo ut hoc pacto adiuncta sibi eorum  beneuolentia, ab imperatore contra Ursacium et ualentem Orientis Occidentisque perturbatores posset audiri, non secus ac illi auditi iam fuerant aduersus Eudoxium aliosque Anomeorum fautores. Sed quam morum suauitatem spirat illud ad obiectum de similitudinis approbatione responsum? Satis absolute, domine frater Lucifer, cognosci potuit, inuitum me homeusii mentionem habere. Sed quia tu similitudinem Filii ad Patrem predicabas, demonstratio eius a me fuit exponenda sine uitio . Tantum Hilario studium pacis fuit, tanta erga Confessores Christi religio, ut ne ab aliquo ex illis dissideret, sese ad eorum etiam haud satis accuratas loquendi rationes accommodarit. Utinam Lucifer ipsius imitator potius fuisset, quam reprehensor. Sane confessionis gloriam pertinaci schismate non turpasset.

 54. Orientalium fidem semper suspectam habuit.---Habent et in his responsis scriptores catholici rarum eius modestie exemplum, qua rationem iis reddere teneantur, quibus forte aliquid ex scriptis suis displicuerit. Ex iisdem quoque tollitur omnis dubitatio, habuerit ne Hilarius Orientales uelut orthodoxos et heresis minime suspectos, necne. Plane enim declarat, se suspicionem ab his nullatenus ademisse, nec dixisse ueram ab eis fidem allatam. Adiicit preterea, se similis substantie piam intelligentiam non solum dixisse, quia esse et impiam intelligeret; sed et eam solam esse piam admonuisse, que unitatem substantie predicaret. Quocirca de illis hoc unum testatur, quod eorum aliqui nonnulla pie uerbis preferebant : at de pio cuiusquam sensu nichil asseuerat. Eamdem ob causam Gallos in Orientem accitos laudat, quod se intra communionem ipsius continentes a ceteris extra Gallias abstinerent: ne uidelicet incauta eorum, qui homeusion impie predicarent, communione polluerentur. Ipse ne de Basilio quidem Eleusio, et Eustathio, quos in primis commendat, se sine timore ac suspicione esse significat. uereor enim, inquit ad eos, nondum integram esse ipsorum fidem contestans, uereor Orientis hereses in tempora singula pullulantes . Hos quidem ab Arianis recedere gratulabatur, sed eosdem de fermento ueteri aliquid adhuc retinere ingemiscebat. Certe Arianam doctrinam etsi damnabant, non suscipiebant tamen catholicam. Imo cum decretum aduersus  homousion edebant, uidebantur Ariani; cum postea supprimebant, ad catholicos redire uelle existimabantur. Ea in causa sic se gessit Hilarius, ut ad eius exemplum componere se quisque possit, qui offendit hereticos ad saniorem sententiam reuertentes, quos tamen nondum constet ab antiquis erroribus esse alienos. Tum enim prudentis est benigne suscipere ab heresi deficientes, et ad fidem orthodoxam allicere; sic laudare quod fecerint, ut et intelligant aliquid adhuc sibi deesse; sic apud catholicos, ut ab eis recipiendis minus abhorreant, efficere, ut nec temere eis credant, nec precipiti cum ipsis communione in discrimen fidei ueniant. Hac agendi ratione Hilarius etsi non omnino consecutus est, proxime tamen peruenit  ad id quod expetebat. Exinde enim Orientales beneuolentia eius capti, et in horum gratiam flexi sunt Galli. Hinc illi Constantinopoli ab Anomeis inique habiti ad Hilarium summa cum fiducia confugerunt, neque eis amicas litteras abnuerunt Galli Parisiis congregati.

55. Filie uirginitatem ac uestium modestiam persuadet. ---Tantis pro Ecclesia curis distentus, ut officiis suis nulla in parte deesset, puelle ad uirtutem instituende operam dare non neglexit. Neque curauit tantum militie sue stipendium Ecclesie persoluere, et ad Gallicanes presules episcopatus sui in Christo uocem destinare; sed et filie sue Abre caritatis paterne monimentum transmittere sollicitus fuit . Huius nuptias, Deo sibi reuelante, ut loquitur Fortunatus, uel etiam ex uxori  litteris didicerat ambiri ab adolescente genere forma, diuitiisque admodum spectabili. Ipse uero magna exilii sui, et eorum quare pro Dei confessione passus erat, mercedem fore existimans , si filie Christum sponsum accipere mereretur, hanc illi gratiam multis a Deo precibus impetrarat. Primum igitur ei sponsi huius tam preclari amorem ingenerare studet, tum ut illo eiusque donis sese dignam efficiat hortatur, in primisque persuadet, ut abiecta omni ueste serica, uel infecta, aut auro ornata, uanos huiusmodi ornatus sibi offerenti deinceps dicat: Sufficit mihi lana ouis mee, sufficit mihi color quem natura attulit, sufficit mihi textus insumptuosus. Non mihi impedimento sint iste inutiles, et sordide margarite, que exspecto aliam  pretiosissimam, pulcherrimam et utilissimam . Is enim in Ecclesia mos antiquus fuit, Cypriani libro de habitu uirginum, et plurimis Hieronymi epistolis ualde testatus, ut sacre uirgines, abiecto uestium cultu, uulgaribus dumtaxat uterentur. Quamquam cum non ignoraret pater sapientia non minore quam pietate preditus, uirginitatem suaderi posse, sed ad eam cogi neminem debere; sic filie commendat illius decus, ut nullam ipsi necessitatem imponat. Imo celesti sponso, quem ei cooptarat, non spondet quidquam, donec ipsa se ceteris eum anteferre significarit. Quocirca eam, quibus potest litteris, sibi rescribere iubet , nullo interrogato, ne forte si quem interrogasset, rescriptum ad illius magis quam ad suum arbitrium accommodasse putaretur. Auctor ei  tamen est, ut si quid difficultatis patiatur aut in epistola, aut in hymnis quos una misit, consulat matrem, que paribus uotis filie sue sanctitatem exoptabat.

CAP. uII. 56. Qui Hilarius Seleucie, se gesserit. ---Dum hec domestice simul, et ecclesiastice caritatis pignora deportarentur in Gallias, Hilarius quartum iam exilii annum in Phrygia agens inter reliquos episcopos per uicarium ac presidem data euectionis copia Seleucie adesse compellitur. Hec ubi dixit Sulpicius , addit imperatorem de eo nichil specialiter mandasse, sed iudices generalem iussionem secutos, qua ommes episcopos ad concilium cogere iubebantur, hunc quoque inter reliquos uolentes miscuisse; idque Dei nutu ita gestum, ut uir  diuinarum rerum instructissimus, cum de fide disceptandum erat interesset.« At uero si generalis iussio; cur Lucifer, cur Eusebius uercellensis non leguntur accersiti? cur unus tot inter exules Hilarius adesse compellitur? Num id potius factum Basilii Ancyrani opera : cum ab eo partes suas non parum adiuuandas sperare, quem proxime laudatorem habuisset. Neque is erat Hilarius, qui multum repugnaret, cum illustrande ac defendende ueritatis occasio, quam studiose queritabat, per se oblata uideretur. Interea uero Deus sanctitatem ipsius illustri signo declarauit.

57. Die enim Dominico castelli cuiusdam templum uix erat ingressus , cum puella gentilis, nomine Florentia, multitudinem populi irrumpens,  seruum Dei illuc aduenisse magna uoce testata est. Que statim ad pedes eius prouoluta, illumque ut se sacro crucis signo Christo initiaret obtestans, non surrexit donec uoti compos fieret. Moxque cum Florentio patre ac tota familia baptizata, sanctum Christi confessorem Pictauos usque secuta est; eum sibi iam patrem solita dicere, non a quo generata, sed per quem regenerata erat.

58. »Is ubi Seleuciam uenit,« inquit Sulpicius , »magno cum fauore exceptus, omnium in se animos et studia conuerterat. Ac primum quesitum ab eo, que esset Gallorum fides: quia tum, Arianis praua de iis uulgantibus, suspecti ab Orientalibus habebantur trionymam solitarii Dei unionem secundum Sabellium credidisse. Sed exposita fide sua  iuxta ea que Nicee erant a patribus conscripta, Occidentalibus perhibuit testimonium. Ita absolutis omnium animis, intra conscientiam communionis necnon etiam in societatem receptus, concilioque adscitus est.«

59. In eo concilio non sine ingenti dolore tantum blasphemorum reperit, quantum Constantio placuerat . Ut tamen pluribus prodesset; et dolorem suum dissimulandum, et affabilem omnibus sese exhibendum esse existimauit. Interim que unicuiusque fides, que studia essent, diligenter explorabat. Ac primo quidem consessu, qui anno 359, die septemb. 27, habitus est, cum tres in partes secessisset concilium, deprehendit centum et quinque episcopos pro homeusio, pro anomeusio autem decem et nouem stare, nec homousion constantissime  defendi nisi ab unis Aegyptiis, a quibus etiam Georgium Alexandrinum excipit. Et fatetur quidem aliquos ex iis, qui homeusion predicabant, nonnulla pie uerbis preferre; at neque hoc de omnibus, de horum etiam sensu incertus, audet affirmare: cum contra ab anomeusii defensoribus nichil nisi profanissimum asseri testetur. Quanto autem perculsus horrore est, cum, eo presente, publico in conuentu recitate sunt infande Eudoxii blasphemie, quibus generationem in Deum cadere nullatenus posse propugnabat? O miseras, exclamat , aures meas, que tam funeste uocis sonum audierunt; hec de Deo ab homine dici, et de Christo in ecclesia predicari! Neque uero hec patienter ferre potuerunt,  aures in iis, que gloriam Christi spectant, minus scrupulose; sed his recitatis tumultus exortus est, et concilium in diuersa distractum.

60. Postridie qui pro homeusio stabant , in ecclesiam que Sileucie est conuenientes, occlusis foribus, perlectaque fidei formula que Antiochie in enceniis edita fuerat, eam subscriptione sua confirmarunt. Nullum dubium est, quin Hilarius una cum Aegyptiis ab hoc conuentu abfuerit, utpote qui priuatus erat, et unius duntaxat factionis. An uero tertio die concilium sit ingressus, aut certe ex eo non prius egressus sit, quam cogente Leona comite rursum omnes in unum conuenirent, plurimi dubitant. Cum enim narret Socrates , Acacianos primum ad concilium uenire noluisse, nisi  prius eiicerentur cum ii qui antea depositi, tum illi qui in presentia accusati erant; ac tandem iis qui in crimen uocati fuerant egressis, introisse: ex numero eorum, qui egredi coacti sint, Hilarium extitisse arbitrantur. At uero quis depositum dicat, cuius loco nullus fuerat suffectus? aut quis existimet in presentia insimulatum, qui magno cum fauore a concilio exceptus, omnium in se animos ac studia conuerterat? Sed neque eum ipsis Acacianis inuisum facile approbaueris, quos etiam post hunc consessum constat ipsius expetiisse colloquium, et sua ei secretiora sensa sine fuco aperuisse. Sic ipse narrat quod eo die gestum est.

61. Cum intellexissent et hi, qui dissimilem Deum dicunt, humanas aures tante impietatis uerba , non suscepturas esse; rursum hi ipsi  fallaces potius, quam Ecclesie episcopi, fidem scribunt  homousion, et homeusion, et dissimilitudinem damnant. Quod cum contrarium ipsis sensu audientium esset: ipse ego quemdam eorum, qui forte ad me pertentandum accesserat, quasi ignorans rerum gestarum percontatus sum, quid sibi uellet istud, ut qui unam substantiam Filii esse cum Patre damnassent, uel esse similis substantie denegassent, dissimilitudinem damnarent. Tunc mihi ait, Christum Deo similem non esse, sed similem Patri esse. Rursus hoc obscurius mihi adhuc uidebatur. De quo cum iterum interrogarem, tunc hec ita locutus est: dico eum dissimilem Deo esse, similem Patri posse intelligi; quia  Pater uoluisset creaturam istiusmodi creare, que similia sui uellet, et idcirco similem Patri esse, quia uoluntatis esset potius filius, quam diuinitatis . . . Hec audiens hebui, neque credidi, donec cum publice ex consensu omnium eorum profanissime huius similitudinis ratio predicaretur ? Hec Hilarii uerba si attentius perpendantur, primo ex his alterutrum efficitur, ut aut tertio concilii consessui non interfuerit, aut eum illi interfuisse non existimarit, qui ad animum illius explorandum accesserat. Deinde apparet, eum ex duabus factionibus, in quas presertim synodus discesserat, nulli aperte fauisse. Tum mirari est, quam benigne eum excipiat, cuius exsecrabatur impietates, quamque sedate ac sine ulla disceptatione ipsum heretica  sensa sua pandentem audiat; ac denique ubi arcana totius secte mysteria solerter expiscatus est, quam amice, ea inter se minime coherere insinuando, illum ad ueritatem reducere conetur. Quid uero de illa animi equitate ac temperantia dicemus, qua quod ab uno audiuit, non statim, ut uulgo fit, toti attribuit secte; sed ab omni se assensu sustinet, donec idipsum publice ex consensu omnium predicetur ? Hanc autem impiam similitudinis Filii cum Patre interpretationem cum Acacius, tota ipsius factione consentiente, quarto concilii consessu predicarit non sine ratione opineris, Hilarium in eo cum ceteris sedisse. De iis enim, que tum gesta sunt, loquitur ueluti testis oculatus.

62. Postero die Acacianis ad concilium sepius accersitis ac uenire detrectantibus, »hi qui homeusion  predicabant, omnes eos qui maxime sine aliquo impietatis pudore uerba superius memorata loquebantur, condemnauerunt.«  In eo numero, inquit Sulpicius , fuere Georgius ab Alexandria, Acacius, Eudoxius, Uranius, Leontius, Theodosius, Euagrius, Theodolus. His Patrophilum adiungit Socrates , aliosque preterea recenset, quos a sua dumtaxat communione remouere. Condemnati aduolauerunt ad regem suum : exceptique honorifice, impietates suas quanta potuerunt ambitione confirmauerunt. Interea ab altera parte, ut erat mandatum, decem deliguntur legati, qui imperatorem de iis que decreuerant certiorem facerent .  Legatos illos, quos inter Basilius Ancyre, Eustathius Sebaste, Siluanus Tarsi, et Eleusius Cyzici primarii erant, Constantinopolim secutus est noster Hilarius. Illi enim sic affecti tunc uidebantur, ut catholici eorum consortium non uitandum existimarent: adeo ut Athanasius ipse libro de Synodis tunc temporis scripto cum illis ueluti cum fratribus, non tamquam cum aduersariis agendum hoc argumento demonstrarit: Si Filium tantum substantia Patri similem dicerent, non continuo assererent consubstantialem; nam stannum argento simile est, et aurichalchum uero auro: sed cum eum adiiciant non ex alia substantia; quid his aliud innuunt, nisi ex ipsa esse substantia Patris. Hinc et Seleuciense concilium, quod maximam partem iis constaret, qui cum Basilio, Siluano, etc. conspirarent,  catholicum apud nonnullos audiit: et etiamnum apud Sulpicium catholici concilii titulo cohonestatur.

63. In tanta rerum perturbatione, Hilarii sollicitudines nonnichil ex profligata Anomeorum perfidia, sed non diu alleuate sunt. Mox enim Constantinopolim perueniens, rursum summo oppressus dolore ingemuit, quod ibi pauci plurium dominati sunt . Scilicet nouemdecim episcopi qui impietatem aperte profitebantur, imperatoris animum preuertentes, centum et quinque quorum aliqui pietatem saltem uerbis preferebant, adeo exstitere superiores, ut eos ipsos sibi uicissim cedere cegerint, a quibus anno superiori ad damnandas impietates suas coacti fuerant. Rebus Ecclesie sic pessum  euntibus opem suam non denegauit Hilarius: sed afflictos episcopos pro sua humanitate suscipiens, exinde tenebrosa impiorum consilia Occidenti tanta sapientia patefecit, ut prope in nichilum mox cadere ceperint: quod deinceps enarrandum.

CAP. IX. 64. Quid Hilarius Constantinopoli agat.---Constantinopoli tum aderat, nullis certis de se mandatis, operiens regis uoluntatem si forte ad exilium redire iuberetur , cum Ursacius eo reuertere Ariminensis synodi legat ualens, Magdonius, Megasius, Gaius, Iustinus, Optatus, Martialis, aliique duo quorum nomina non occurrunt . Ii ipsi ad imperatorem iam uenerant ab Arianis missi: et cum Nicee in Thracia orthodoxorum legatis auctores lapsus fuissent, redierant Ariminum ut ceteros  patres peregrinationis tedio iam emollitos in suam sententiam pertraherent. Quod ubi per fraudem obtinuere, denuo Constantinopolim properarunt, ut quam primum Constantius de rebus a se prospere gestis certior fieret.

65. Ab Anomeorum societate litteris Orientalium frustra deterrentur.---Ignorabant interea Orientales quid Arimini cum Occidentalibus ageretur. Et cum partes suas eorum consortio adiuuandas iri non dubitarent; mirantur legatos eorum Constantinopolim ingressos sese statim ipsorum aduersariis adiungere. Officii tamen sui esse Siluanus  ac socii putant, ut manifesta eis faciant Seleuciensis synodi gesta, ne forte per ignorantiam peccent. Illis igitur significant, se totius concilii, utpote centum et amplius episcoporum legatos esse; tantas uero eorum,  quibus ex synodi mandato renituntur, esse impietates; ut eas cum audisset Imperator, statim anathematizari grauiter commotus preceperit. Quod ita fraudulenter prestitum esse monent, ut Aetio heresis auctore damnato, in hominem potius, quam in doctrinam, lata sententia uideretur: ideoque se ab ingressu ecclesie abstinere. Quare eos rogant, ne socii impiorum effecti, heresim intra ecclesiam inualescere sinant; sed uniuersa ut geruntur quam primum Occidentalibus nuntient . Ariminensis synodi legati sumptis his Orientalium legatorum litteris, quibus subnexe erant Anomerum blasphemie, ab horum societate minime recesserunt: sed tantus detecte fraudulentie sue hypocritas furor subiit, ut periculum depositionis in eum constituerint, qui eas susceperat.

66. Orientales Hilarii opera Gallos sibi deuinciunt. ---Sua antem sperni monita moleste ferentes Orientales, dolentesque maxime fedam heresim Ariminensium legatorum accessione roborari; rem totam cum Hilario communicandam censent, cuius iam experti erant humanitatem, pacis studium, et in rebus Ecclesie gerendis industriam, diligentiam atque magnanimitatem. Quocirca datis ad eum litteris, que cum Occidentalibus legatis egerant, edocent: simulque mittunt apographa eorum, quibus conati erant illos ab Anomeorum societate deterrere. Alias quoque, uti uidetur, ad Galliarum episcopos adiungunt litteras, quibus eos rogent ut predictos legatos a communione sua remoueant . Tunc fidelis dominici  nominis predicator Hilarius, ut loquamur cum concilio Parisiensi, ex quo totam hanc narrationem mutuamur, omnem eorum exspectationem non expleuit tantum, sed et quodam modo uicit. Dulce enim ei erat in tanta blasphemantium multitudine aliquos reperire Christi defensores, et quamuis nondum satis purgatam iudicaret eorum fidem, non desperabat tamen ab omni fece liberandam, que tum hereticorum insectatione probaretur. Non solum igitur singula, que sibi ab ipsis tradita fuerant, misit in Gallias; sed et apud Gallos eorum in retinendo usie uocabulo constantiam laudauit; testatusque est quosdam ex iis indignissime exulare, et in eorum loca episcopos alios substitutos. Denique se Auxentium, Ursacium, ualentem, Gaium, Magasium et Iustinum excommunicatos  habere, neque cum iis, qui horum sectarentur errores, pacem unquam habiturum nuntiauit.

67. Parisiensis synodi occasio et acta.---Ex his Hilarii nuntiis, quos proxime postquam plurimi Orientalium a Constantinopolitana synodo e suis sedibus deturbati sunt, ac proinde anno 360, ineunte misit, non minorem fructum percepere Galli, quam Orientales. Illi enim Parisios statim conuenientes, sese Arimini ac Nicee in Thracia fraudem passos esse deprehenderunt, utpote qui hoc uno pretextu adducti fuerant ad supprimendum usie uocabulum, quod ab illo uehementer abhorrerent Orientales, eoque retento nulla cum iis ineunde pacis spes foret. Tum rescripto ad Orientales, hoc est, ad eos qui in Oriente homeusion propugnabant, errorem ultro fatentur  suum, seque ab eo cum ipsorum, tum Hilarii litteris liberatos gratulantur. Leti igitur reuocant, quod inuiti ac sub falso obtentu abiecerant. Laudantesque Orientales quod homeusion tueantur, caute innuunt eorum interesse ut homousion defendant, quippe quod ab iis ipsis, a Nicena uidelicet synodo in Oriente habita et ex Orientalibus maximam partem constante, contra Ariomanitarum heresim inuentum sit. Se uero hanc uocem, remoto omni heretico sensu profiteri, uerbis ex Hilario pene conceptis declarant. Abrogant deinde Ariminensis concilii gesta, eiusque legatos totius fraudis architectos communionis sue exsortes denuntiant, et hoc quidem, inquiunt, iuxta fratris nostri Hilarii professionem. Damnant preterea Anomeorum blasphemias, quas Orientales litteris suis  subiecerant: eosque negant se in episcoporum numero habituros, qui indigne exulantium sedibus suffecti sunt. Demum interminantur a sacerdotii gradu deiiciendos esse, quotquot deinceps in Galliis aut contra Deum, aut contra Christi unigeniti Dei maiestatem quidpiam doceri permitterent, aut etiam homousion alia quam exposuerant fide ac significatione profiterentur: ac nominatim Saturninum episcopi nomine indignum renuntiant.

68. Synodi eiusdem tempus. Ei non interfuit Hilarius, sed moderator tamen eius fuit.---Hac simplici expositione perspicuum fit tempus concilii Parisiensis, de quo hactenus diuerse et a uero aliene fuerunt eruditorum sententie. Quis enim iam non uideat, cum  Constantinopolitana synodo, que primis anni 360, diebus celebrata est, ita connexam esse hanc Parisiensem, ut non necesse sit, inter utramque plus intercessisse temporis, quam oportuit, ut nuntio Constantinopoli in Gallias perueniente episcopi in unum conuocarentur? Namque Gallis hec una fuit conueniendi causa, ut Orientalium litteris rescriberent. At uero has ab illis proxime post Seleuciensem, eamque consecutam Constantinopolit. synodum acceptas fuisse id maximo indicio est, quod quid Orientalibus in illis synodis fidei studiique fuerit, ibi primum Galli sese didicisse profiteantur: quos tamen impatientes esse decuit resciendi quid ab illis gestum esset; cum Orientis Occidentisque concordiam percuperent, eiusque causa nonnichil a pristino usu remisissent. Non  temere igitur eo ipso anno, quo habita est Constantinopolit. synodus, Parisiensem consignaueris. Huic Hilarium interfuisse communis est opinio, sed nullo pacto probabilis. Quippe de illo non uelut presente, sed uelut internuntio synodus constanter loquitur. Et officii quidem ipsius fuit, ut que Orientales Occidentalibus nuntianda mandassent, ipsis quam primum significaret. Neque eum huic officio in re tanti momenti defuisse uel leuis suspicio est: cum etiam non rogatus, pro sua singulari sollicitudine, uaria Orientalium studia Gallis diligenter nota facere consuesset. His autem nuntiis acceptis, Galli statim Parisios conuenerunt: non expectato igitur reditu Hilarii, cuius tam cito uisendi spes omnis tum sublata uidebatur. Quanquam illum Parisiensi synodo non modo interfuisse,  sed et prefuisse ea ratione concesserim, quod in ea nichil non illius nutu atque concilio actum est. Quippe eo ueluti facem preferente errorem suum agnouere Galli, et in hereticos deinceps tanto maiores concepere sancti odii flammas, quanto nequius se ab illis deceptos aduerterunt. Tum fidem suam ad fidem illius composuerunt, et a communione sua remouerunt, quos ille remouerat; Orientales uero ad illius exemplum ita fraterna complexi sunt caritate, ut et ipsi se homeusion non respuere, sed homousion tamen probe intellectum preferre declararent, et illos ad hanc uocem suscipiendam prudenter inuitarent.

69. Scrupulus circa tempus huius synodi leuatur.---Unus adhuc scrupulus restat: qui nimirum Hilarius Orientales legatos eo ipso tempore, quo eos Constantii  uoluntati ac uiolentie cessisse alias scribit, honorificis apud Gallos testimoniis commendarit. uerum hunc eximit Philostorgius, ubi narrat, quod cum in exilium ducerentur, subscriptiones suas, quibus Ariminensis concilii fidem confirmauerant, reuocarunt: atque hi quidem consubstantialem, illi uero similis substantie Filium iterum predicarunt . Neque enim mirum est illorum tunc temporis patrocinium ab Hilario susceptum esse, cui iucundius nichil unquam fuit, quam aliquem ex fragilitate lapsum suscipere penitentem. Dum eum in Gallias Orientalium mandata mittentem sequimur, Parisios nos deduxit rerum inter se connexarum series. Nonnulla  tamen intercessere gesta, que Constantinopolim nos reuocant, sequenti capite contemplanda.

CAP. X. 70. Reliqui Hilarii pro Ecclesia labores, dum Constantinopoli uersatur.---Anomei Ariminensium legatorum societate adiuti nichil non effecere, ut Orientales, per quos reuocande uere fidei spes quedam supererat, opprimerent. Nec satis eis fuit, quod illos pridie kalendas ian. ad Ariminensis perfidie subscriptionem cegissent, sed mox etiam depositos in exilium eos detruserunt. Tunc Hilarius, uti diximus, illorum suscepit litteras, et in Gallias fideliter transmisit . Sed et cum optimis sacerdotibus aut metu territis, aut exilio deductis, perfidie paucorum cuncti concederent; ubi extremum fidei animaduertit periculum, ut de fide  coram aduersariis sibi liceret disceptare, ab imperatore petiit. Hoc eum tribus libellis poposcisse, post Sulpicium scribit Fortunatus: sed uterque tres libros, quos etiamnum aut in Constantium aut ad Constantium habemus, uidetur confudisse.

71. Se non sui causa ab exilii reatu purgat .---Exstat adhuc libellus, quem Constantio Constantinopoli, facta sibi ipsius presentie opportunitate, tradidit. Ab ipsius exordio se iniqua exilii sententia multatum probat: petitque ut presentem Saturninum, cuius ministerio exulabat, usque ad confessionem falsorum que gessit adducat. Ad quod sane patrie desiderio minus impulsus fuit, quam ne exulis nomine imperatori suspectus a petitis caderet . Non enim de exilio  multum angebatur, qui haud sciens an tam iucundum sibi foret ab eo in Domino reuerti, quam securum esset in eo mori, ueritatis patrocinium tum fortiter suscipiebat, cum in exilium pellerentur illius defensores.

72. De fide sua certus, de aliorum salute est sollicitus. ---Neque insolentis animi est quod ait: Non tam mihi rogo audientiam, quam tibi atque Ecclesiis Dei; aut quod huius dicti sui rationem reddens subiicit, quia mihi metus est de mundi periculo, de silentii reatu, de iudicio Dei; cura autem de spe, de uita, de immortalitate non iam mea, quam tua, uniuersorumque. Quippe cum fides, que uite eterne est fundamentum, una sit, nec possit uariari; eterne imperatoris aliorumque saluti multum timebat, quibus facta est fides temporum potius quam Euangeliorum, dum secundum  annos describitur, et secundum confessionem baptismi non tenetur, et dum plures fides ad id ceperunt esse, ne ulla sit: ipse autem de fide sua nequaquam erat incertus, qui quam ab Apostolis et Euangeliis in baptismo acceperat, illibatam intemeratamque seruabat.

73. Monet non eam fidem semper ueram esse, que Scripturis nisi uideatur.---At uero imperatorem fidem tantum secundum ea que scripta sunt desiderantem, quam prudens ita laudat ut moneat tamen, neminem hereticorum esse, qui nunc non secundum Scripturas predicare ea, quibus blasphemat, mentiatur? Et cum his uerbis tacite doceat, Scripturarum interpretationem non ex priuato cuiuslibet sensu, sed ex Ecclesie iudicio pendere; ideoque fieri ut heretici, quam uis  Scripturarum usurpent iactitentque uerba, quia tamen Ecclesiam non audiunt, Scripturas sine Scripture sensu loquantur, et fidem sine fide pretendant : cauens subinde ne Scripturas ipse uideatur defugere, easque heretici sibi fauere glorientur ; nichil se non ex iis dicturum pollicetur: et interim prebet specimen dicendorum.

74. Omnia remouet, que petitioni obstare uidebantur. ---Neque, hereticorum more, postulat clam ac semotis arbitris audiri, sed sub publica conscientia, sub synodo dissidenti, et ut paulo ante habet. presente synodo que nunc de fide litigat, hoc est, coram frequenti hominum multitudine, que nequitia, fallendi arte, principis auleque gratia plurimum nitebatur. Adeo fidebat cause! adeo se ad eam defendendam diuina  quadam sancti Spiritus uirtute impulsum atque adiutum sentiebat! Quocirca ut omnia remouet que petitioni sue, possent obstare; ita et eorum, que fauere uiderentur, nichil omittit: dum imperatoris arbitrio permittit, quatenus et quomodo iubeat eum loqui, spondetque nichil se dicturum nisi quod proficiat ad fidem, ad unitatem, ad eternitatem, ad Orientis et Occidentis pacem, nichil non cum honore regni ac fidei regie, imo etiam de Saturnino nichil locuturum esse, nisi cum iussus fuerit? Id uero Ariani, quorum nutu atque arbitrio princeps agebatur, maximopere abnuere. Ii nimirum erant, de quibus Hilarius ipse loquitur, lib. uI de Trin., num. 15: Cum facilis sit aduersum stultitiam responsio, emendatio tamen difficilis stultorum est: per quam  primum  et ratio intelligentie non queritur, et deinceps ab intelligente intimata non capitur.

75. Alia ratione Occidenti presertim succurrere cogitat. ---Sic et imperatorem de fide alloquendi, eumque ab errore auocandi spe cecidit, cum oblata uideretur occasio, ad quam ab anno et amplius summe semper intentus fuerat. Ipsi enim persuasum erat, promptissimum summis Ecclesie malis futurum fuisse remedium, si ab heresi Constantius retraheretur. Hoc cum frustra tentasset, ac prospiceret quantam stragem editura esset heresis, que ad Nicenam fidem euertendam conciliorum Ariminensis ac Seleuciensis auctoritate sese accingeret; conatibus illius ea qua posset ratione occurrere cogitauit. Tum ad hoc consilium suum nichil magis opportunum ratus, quam  ut simplicem synodorum illarum historiam texeret; librum illum suscepit, qui aduersus ualentem et Ursacium historiam Ariminensis et Seleuciensis synodi continens ab Hieronymo est inscriptus. Hinc enim efficiendum putabat, ut unusquisque iudicio deinceps proprio consistens opinionem non sequerentur alienam ; et dum sincera horum conciliorum gesta quisque haberet, nullus iis facile crederet, qui illorum tanquam legitima auctoritate gloriarentur.

76. Historiam Ariminensis et Seleuciensis synodi Constantinopoli inchoat.---Et tempus et locum, quo hoc opus inchoauit, ipse notat his uerbis: Proferre in conscientiam publicam tento opus graue et multiplex . . .  locorum in quibus gesta res est, nosque agimus, desperatione  peregrinum. Que enim illa loca, in quibus Hilarius post Seleuciense concilium egit, nisi Orientales regiones, regiaque maxime ciuitas? Profecto pessima illa res, cui tunc mederi contendit, in ea urbe gesta est, in quam properantes, qui ab Arianis partibus missi sunt legati, omnia conflarunt mala, que inde in Ecclesiam defluxerunt. Constantinopoli si quidem structum est consilium, quo catholicis Ariminensis concilii legatis Nicee in Thracia primum diu detentis, ac postea euersis, totum deinde concilium in Arianorum sententiam adductum est. Ibi legati Seleucienses imperatoris uiolentia deuicti Ariminensi blasphemie subscripserunt. Merito ciuitas illa desperata, que ueritatis precones respuebat,  ac sectatores Aetii, infensissimos Christi hostes, in se dominari patiebatur. Desperate et plereque Orientis prouincie quibus Arianos episcopos, iis qui melioris spei erant eiectis, Constantinopolitanus conuentus preficiebat. His igitur proficere se posse desperans Hilarius peregrinum opus instituit, Occidentis scilicet regionibus, a quibus peregrinabatur maxime profuturum.

77. Hoc Opere Arianorum in Occidente dolis occurrere studet.---Graue quidem uulnus tum Occidentali etiam Ecclesie Ariminensi concilio inflictum erat: at longe minus desperata erat salus illius. Nam cum ei sese palam et aperte ostendere non auderet heresis, sed pacis et unitatis uelo feditatem suam tegere, ac ueram sub speciosis uerbis fidem mentiri cogeretur;  hanc uidebatur repressurus esse, qui nudam detracta larua proderet. Eam ob causam Ariminensis ac Seleuciensis concilii historia Ariane secte in Occidente presertim gesta comprehendere, et in oculis conspectuque omnium exponere curauit. Ut enim arbor ex fructibus, ita, Domino ipso auctore, latens heresis ex gestis dignoscitur. Et quidem uel ex solis epistolis aliisque monumentis, ex quibus hoc opus compactum est, Ariana heresis prudenti cuique facile apparet in uerbis fraudulenta et mendax, in actis crudelis et inquieta, in fide leuis et inconstans, Patribus ac sibi ipsi contraria: iisque notis a fide uera, que simplex, pacifica, sibi constans, Patribusque consentanea est, apprime secernitur. Ut autem magis ac magis elucescat utriusque discrimen; Arelatensi  synodo, qua rens postulatus est Athanasius, Sardicensem, qua idem absolutus fuerat; Arianis formulis, Nicenam; eaque que Arimini sunt decreta, priusquam diris Constantii minis flecterentur Patres, iis que postmodum ab iisdem metu iam uictis per fraudem extorta sunt, opponit. Preterea cum ex auctorum sectatorumque moribus internoscatur heresis; hunc librum non imprudenter inscripsit contra Ursacium et ualentem, omnium scilicet, que Ariana in Occidente patrauit, auctores actoresque primarios. Horum porro tam euidentia sunt mendacia, tamque  manifesta prauitas atque instabilitas morum; ut doctrina, que huiusmodi nitatur fautoribus ac patronis, aut falsa, aut falsitatis suspecta merito iudicetur. Aliam indicat Hilarius ipse in Ariana heresi falsitatis notam: quia nimirum a Constantii ministris ita ubique agitur, trepidatur, instatur, ut plane iniquitatem assertionis, obtinendi labor et cura prodiderit . Libri ad Arianas res elucidandas tam utilis tamque necessarii iacturam satis lugere non ualemus; eiusque desiderium augent que tandem et Pithena bibliotheca edita sunt Fragmenta. Ex quibus perspicuum est, eum ita ab Hilario Constantinopoli inchoatum esse, ut tamen deinceps, quoad uixerit, ei singula adiecerit monumenta, que ad Arianam historiam pertinerent.

 78. Illum intermisit, ut contra Constantium scriberet: qua ratione permotus.---Opus illud nondum erat absolutum, cum intermittendum iudicauit, ut uehementius aliquod presentiusque remedium Ecclesie laboranti adhiberet. Cum enim alii Constantii terrerentur edictis ac minis, alii ementita ac falsa ipsius religione detinerentur; ea non potiebantur animi tranquillitate, qua expositam in eo libro rei ueritatem perspicerent. Interim, ut Hieronymi uerbis utamur, periclitabatur nauicula apostolorum, urgebant uenti, fluctibus latera tundebantur, nichil supererat spei , nisi Constantii impietas iis manifesta fieret, qui auctoritate ipsius in errorem abducebantur. Lupus erat aduersus Christi gregem edictis seuiens: sed pacis et unitatis obtentu palliatus,  ouis pellem pre se ferebat ac uultum; et sub ementita pietatis imagine non minorem cladem, quam aperta ui inferebat. Tum uigilantissimus Ecclesie pastor officii sui esse duxit ouinum amouere pallium, ac Domini sui gregi lupum ostendere. Detinebatur tamen aliquantum, cum Constantio a Deo datam esse respiciebat regiam illam potestatem, cui potissima esset reuerentia deferenda. Et hoc quidem respectu quantum retineretur, non solum persuadent libelli ad Constantium dati, aliique in quibus summa semper cum religione de eo loquitur, sed et ipsa proxime inchoata Ariminensis synodi historia : in qua regi, quia omne regnum a Deo sit, potissimam reuerentiam deferendam esse, conceptis uerbis memorat. Tantum ibi monet, regis  potestate aliam esse superiorem, et non equanimiter iudicium eius episcopalibus arbitriis admitti, quia Cesaris Cesari, Deo autem reddenda que Dei sunt.

79. Euangelice huic regule obsequendum ratus, Constantii fidem, mores ac gesta, que Ecclesie intererat nosse, patefacere tandem constituit. Rem tamen, que scandalo esset obnoxia, sese aggredi non ignorans, consilii sui rationem statim ab exordio multis probat. Et licet se ad scribendum nullo humane perturbationis uitio incitatum esse nonnullis nondum persuaserit; nobis tamen, post tot probatissima moderationis illius exempla, religio est ei non credere testanti: Neque iniuriam queror, qui dissimulaui recentem. Et qui ne quid ex causa mea loqui  existimarer, tantum adhibui ad silentium temporis, nunc mihi non alia ad dicendum causa quam Christi est: cui et hoc debui, quod usque nunc tacui; et cui ex reliquo me intelligo debere, ne taceam . Sicut igitur diuturnum silentium non timidi animi, ita uehemens sermo non tumidi fuit. Una eademque Christi caritas eum et prudenter tacere, et fortiter loqui docuit. In hoc quoque moderatus, quod ubique ita temperat sermonem, ut non alia quam que a Constantio in Ecclesiam gesta sunt referens, a ceteris illius uitiis notandis sese prorsus abstineat. Sed et martyrium ipse toto animo spirans, aliisque uehementer uerbo et exemplo inspirans, Cesaree maiestati de suo iure nichil ereptum uult, dum ad contemnenda Constantii edicta, quibus parere nefas erat,  animos accendit.

80. Demum ad id ualet hic liber, ut cum non deessent, qui Constantii in colendo Christo eiusque Ecclesia tuenda religionem commendarent, catholici eum hereticum esse, heresim tueri, heresim precipere, heresim uindicare admoneantur; adeoque persuadeantur sibi ab illo cauendum uelut a tyranno tanto periculosiore, quanto maius fidei studium ostentans uerbis, eam ex animis auellere cogitaret. Hunc enim librum ad Catholicos, et non ut existimatur uulgo, ad Constantium ipsum destinatum esse planum est ex ipso exordio, in quo Hilarius Fratres, non Constantium alloquitur. Fratres illos, Gallicanos episcopos non immerito intellexeris; ad quos non grauabatur scribere, quoties contingebat aliquid noui,  ex cuius ignoratione nonnichil eis extimescebat. Quamquam non negauerim eum etiam eo ipso opere eterne imperatoris saluti consultum uoluisse, ac tentasse, an forte quem Arianorum artibus ac prestigiis ueluti fascinatum ac sopitum ad sanam fidem blando sermone excitare nequiuerat, ad eam acriore reuocaret.

81. An librum uiuo Constantio publicarit.---Neque deest coniecture locus, eum uel amicorum consilio, uel propria dictante prudentia ac moderatione ad tempus suppressisse hoc opus, de cuius utilitate non satis sibi constaret, et id quidem maxime, cum paulo post in Gallias redire permissus, id per se prestare longe efficacius ualuerit, quod per hunc librum proposuerat. Ita cum rerum gestarum ueritate componuntur  Hieronymi uerba, quibus eumdem librum contra Constantium uita functum inscribit, quamuis eum anno quinto post Mediolanense concilium anni 355, adeoque Constantio adhuc superstite, scriptum esse Hilarius ipse significet. Si qui autem quo loco scriptus sit non attendentes, uehementioris indolis partum eum esse suspicantur; mirantur alii in eo cum tanta nature lenitate tantam fortitudinem, nec ambigunt quin quidquid uehemens apparet, ex flagranti martyrii studio proficiscatur. Hoc magis persuadent, que redux ab exilio edidit innate mansuetudinis exempla.

CAP. XI. 82. Hilarii ab exilio reditus ac labores ad Gallias ab heresi purgandas.---uarios Hilarii conatus  ad heresim in ipsa regia ciuitate tanquam in suo fonte comprimendam cum diutius ferre non ualerent ueritatis inimici; imperatori persuasere, ut quasi discordie seminarium et perturbator Orientis redire ad Gallias iuberetur. Gloriosum sane hoc illius crimen, quod iniquos praua sua pace gaudere non sineret, et seminarium quoddam esset, unde excitarentur assidue, qui cum hereticis discordarent! Consilii huius, quo in Gallias dimissus est, ualentem et Ursacium auctores exstitisse testis est Fortunatus. Quod autem Sulpicius eum absque exilii indulgentia in Gallias dimissum ait, uariis eruditorum coniecturis locum prebuit: illum nimirum aut militis alicuius custodie creditum, aut Pictauis prohibitum esse egredi, aut aliquam secum ubique tulisse exilii notam.  At quam liberum ei fuerit quocumque libuerit excurrere, satis probant que proxime a suo in Gallia reditu egit. Sulpicii uerba Fortunatum iure dixeris interpretari uoluisse, ubi ait »Hilarium in Gallias redire compulsum, exilium amplius se pati existimasse, quod illic terminum disceptationis non consecutus, Ecclesie perturbationem relinqueret.«  Ideo etiam forte dictus est absque exilii indulgentia dimissus, quod imperator molestum interpellatorem a se remouere cupiens, cum uelut indignans in patriam redire iusserit, donec de causa ipsius maturius deliberaretur.

83. Tum uero Hilarium de prelio reuertentem Galliarum Ecclesia complexa est; non quidem post Constantii obitum, quod sonare uidentur Hieronymi  in dialogo contra Luciferianos uerba; sed ut in Chronico accuratius scribit, postremo eiusdem imperatoris anno. In illo enim libro communem ecclesiatum ex episcoporum exulantium reditu letitiam describens, Hilarium ab iis, quibus Iulianus Augusti dignitate auctus reditum ad ecclesias permisit, distinguere non admodum curauit. Quod ea fere ratione fecit, qua Sulpicius aliique sic narrant Paulini, Eusebii, Luciferi, Dionysii, Hilarii, Rodaniique exilia, ut quamuis tribus diuersis conciliis, uno tamen et eodem eiectos eos crederes. Cum Hieronymi Chronico consentiunt Sulpicius atque Fortunatus; quippe qui Hilarium, postquam Constantinopoli libellum suum imperatori obtulisset, ab ipsomet Constantio, non a Iuliano, ad ecclesiam suam dimissum fuisse  tradunt. Singulis suffragatur Gregorius Turenensis episcopus . Cum enim eum quarto exilii sui anno Pictauos reuersum memoret, cumque superius certis manifestisque momentis confectum sit, illum sub anni 356 initia relegatum esse; paulo ante annum 361, qui Constantii postremus fuit, illi ab exilio redeundi potestas facta sit necesse est.

84. Indulte ei potestatis huius fama per Occidentem cito increbuit, et ad Martinum usque peruenit . Ille ex Illyrico primum ab Arianis, ac deinde e monasterio, quod sibi statuerat Mediolani, ab Auxentio pulsus, in insulam Ligustici maris, quam  Gallinariam uocant,  tum sese receperat. Hoc igitur audito festinus tentauit ut optatissimo magistro redeunti Rome occurreret. At pium pastorem iam Urbi eripuerat ardens reuisendi gregis desiderium. Dignum etiam erat humili Christi Confessore, ut ocissime fugeret plausus et honores, quos ei ingenii, scientie uirtutumque splendor, ac tot pro Ecclesia impensi labores illic merito ei pepererant.

85. Cum autem circa insulam propinquaret, que in nonnullis mss. Gallinaria, in aliis Diues appellatur , a uicinis monitus eam ob multitudinem serpentum esse inhabitabilem, illuc precedente crucis auxilio descendit, fixoque ligno serpentibus metam posuit. Hec insula alia uidetur ab ea, quam ex Martini habitatione liquet inhabitabilem  non fuisse.

86. Quanto cum plausu ac fauore Pictauis exceptus sit, cogitare facilius est, quam uerbis enarrare. Testis est Fortunatus , eam tum populis ipsius letitiam exstitisse, quasi patria cum ipso eis reddita esset, qui se sine illo exules existimabant. Hilarius ipse non modo carissime plebis sue, sed et dilecti discipuli sui Martini conspectu, eodem prope tempore est recreatus. Hic enim Romam profectus, illum ubi iam preteriisse audiuit, ita uestigiis persecutus est, ut non multo post ipsum Pictauos perueniret. A quo cum gratissime susceptus fuisset monasterium, Locogeiacum  dictum, quod primum in Galliis nouimus, haud longe ab oppido Pictauensi sibi collocauit. Summum hoc in Martino Hilarii desiderium  quo magis consideramus, eo persuademur amplius cum hoc illi ueterem intercessisse necessitudinem; eaque uera esse, que de Martino apud Hilarium antequam exsularet diuersante Sulpicius narrat: ut in eo uno sit lapsus, quod Iuliani nomen alterius imperatoris loco ei subrepserit.

87. Infantem a mortuis excitat.---Hilarius ab exilio redux non solum sanctitate, sed et miraculis coruscauit. Nam post aliquot dies afflicta mater duplici infantis sui morte, qui cum absque baptismi regeneratione defunctus esset presentem amiserat lucem, et pena futuri seculi non carebat ; multis ab Hilario precibus ac lacrymis petiit, ut filium aut sibi aut baptismo redderet. Quibus commotus pius populi pater, spectante plebe ad consueta recurrit  orationis arma: neque a terra, in quam prostratus iacebat, prius surrexit, quam infans a mortuis surrexisset. Notanda sunt hoc in loco Fortunati uerba, quibus cum superius dicat, infantem absque baptismi gratia defunctum pena futuri seculi non carere ; laudetque insuper Hilarium, quod hoc prodigio orcum spoliauit: suam de infantum huiusmodi penis sententiam satis declarat.

88. Abre ac matri ipsius mortem a Deo impetrat.---Scriptor idem non minus miratur uirtutem, qua ille filie sue Abre mortem impetrauit; quam qua reddidit infanti mortuo uitam. Illam celo, non seculo  adamans, iam celesti sponso desponderat, modo et ipsa eum sibi cooptaret. Ubi igitur illam ardenti eius desiderio teneri cognouit, non conquieuit ab oratione, donec ipsa sine dolore, sine contagio de mundi ludibrio migraret ad Christum. uix autem Abram propriis manibus uenerande tradiderat sepulture, cum ipsius mater celi cupida ab eodem postulauit, ut et ipsa si mereretur, erepta de mundi crimine ad celestis regni gloriam cum filia transmitteretur. Quod assidua ipsius oratione haud multo post obtinuit. Sic cum Hilarii conuersatio in celis esset, illuc festinabat transmittere, quos non in terris nisi propter celum diligebat. Utramque autem, ut ex Hildeberto Cenomanensi tradit. . Bouchetus, in ede sanctis Ioanni et Paulo sacra condidit.

 89. Gallias ab heresis piaculo liberat.---Sed si magna illa miracula, hoc non minus stupendum, quod eum hereticis fortiter renitentem Deus in sedem suam restituit, quando e suis eiiciebantur, qui illis etiam nonnichil cesserant. Neque id sine speciali Dei in Gallias prouidentia factum putem. Nam uulnere, quod in Ariminensi concilio exceperant Galli, nuper misis Orientalium litteris detecto, desiderabatur perita medici manus, que illud alligaret quam primum, congruisque remediis sanaret. Opportune tunc uenit Hilarius, qui deiectos releuaret, et pro insita sua moderatione turbatos serenaret animos. Nec deerant, qui ferro et abscissione opus esse sentirent: sed ipse oleo et indulgentia usus, breui omnia in pristinum statum reformauit. Fortis itaque et inuictus cum pretractis  hereticis resistendum fuit, et cum penitentibus indulgendum facilis et misericors, utrum animi magnitudine quam pia quadam commiseratione plus Ecclesie contulerit, egre definias? Fortitudine quidem heresi in Gallias aditum ante exilium precluserat: sed eam, dum exulat, subdole introductam, ab exilio redux tam celeriter expulit mansuetudine, ut in eum ipsum annum 360, quo ab exilio reuertit, dicat, Hieronymus in Chronico: Gallia per Hilarium Ariminensis prefidie dolos damnat. Quod qua ratione factum sit, sic Sulpicius explicat: Ubi  permensus est orbem pene terrarum malo per fidie infectum, dubius animi et magna curarum mole estuans, cum plerisque uideretur non ineundam eum his communionem, qui Ariminensem synodum recepissent, optimum factu  arbitratus reuocare multos ad emendationem et penitentiam, frequentibus intra Gallias conciliis, atque omnibus fere episcopis de errore profitentibus apud Ariminum gesta condemnauit, et in statum pristinum Ecclesiarum fidem reformauit. Ita enim legendum, non autem cum uulgata editione reformant et condemnant.

90. Saturnini depositio.---Propter hec Hieronymi et Sulpicii uerba minus ueri similem uideri iam diximus coniecturam eorum, qui Hilarium absque exilii indulgentia dimissum ita intelligi commode existimant, ut ei Pictauis egredi prohibitum sit. Nam si eo ipso anno 360 Gallia per illum Ariminensis perfidie dolos frequentibus conciliis damnauit; ut Hilarium  iis conciliis interfuisse non negandum est, ita et concedendum eum superstite adhuc Constantio Pictauis egressum esse. At uero in exsequendis regis mandatis, que tuta conscientia fas erat, suspecta nobis esse non debet illius religio. Nunquam igitur ei interdictum, ne Pictauis egrederetur. Hilarium autem non eam tantum anni 360 partem, qua Galliis redditus est, sed et annum 361 ac forte subsequentem ad sarciendas Ariminensis synodi ruinas insumpsisse opinanti aderit Sulpicius: qui cum hoc multis conciliis factum testetur, unum subinde memorat Biterrense, quo Saturninus preter heresis infamiam multis atque infundis criminibus conuictus, Ecclesia eiectus est . . . Paternus etiam a Petrocoriis eque uecors, nec detrectans perfidiam profiteri, sacerdotio pulsus: ceteris  uenia data. Enim uero an id sibi auctoritatis sumere ausi essent Galli, ut dum Constantius sectam Arianam totis imperii uiribus tueretur, precipuum illius fautorem de ecclesia sua eiicerent? Nam cum Saturninum sic Sulpicius Ecclesia eiectum scribat, ut Arianarum partium uires duce amisso infracte fuerint; tunc non tantum ab ecclesiastica communione, sed ab ipsa etiam Arelatensi sede eiectus fuisse intelligendus est. Eum quippe Parisiense concilium ab ecclesiastica communione iam bis remotum testatur: et tum nichilo magis fracte erant partium uires. Unde consequitur, ut non habitum fuerit hoc Biterrense concilium, nisi cum uiuere Constantius iam desiisset. Hoc si quidem uiuo, Saturnium ab ecclesia sua expellere nulla synodorum ualuisset auctoritas.

 91. Inter nefanda crimina, quibus conuictus est improbus ille hereticus, non minimum illud fuit, quo Hilarii exilium procurarat. Tum insonti Christi confessori locus prestitus est, olim ei a Constantio negatus, sycophantam illum usque ad confessionem falsorum, que aduersus se gesserat, adducendi. Ita iusto Dei consilio factum est, ut Saturninus meritas depositionis penas in ea ipsa ciuitate daret, in qua iniquam aduersus Hilarium exilii sententiam per fraudem ac menducia molitus fuerat. Exinde nomen illius e sacris diptycis expunctum . Saltem in ueteri episcoporum Arelatensium elencho, quem ex huius ecclesie diptycis excerptum credunt, non comparet; sicut nec Marciani, qui seculo superiore Nouatiano adheserat. Saturnini  successor uulgo existimatur sanctus Concordius, qui concilio ualentino, anno 394, interfuit .

92. Hilarius Gallias aduersus Arianos semper protexerit. ---Tandem Ariane secte tenebris Hilarii prudentia ac labore dissipatis, et eiecto duce per quem spiritus mendacii Gallorum plurimos in errorem induxerat, illud apud omnes constitit unius Hilarii beneficio Gallias nostra piaculo heresis liberatas. Neque tantum uiuus, sed a uiuis etiam sublatus patriam gentem ab eadem heresi protexit. Illius opem etiam duobus post seculis manifesto signo expertus est primus Francorum Christianus rex Chlodoueus. Quippe cum aduersus Alaricum Arianum Gotthorum  regem progrederetur, Pictauis pharum igneam ex basilica S. Hilarii egressam super se aduenire conspexit: scilicet, inquit Gregorius Turon., ut lumine beati confessoris Hilarii adiutus, liberius hereticas acies, contra quas sepe idem sacerdos pro fide conflixerat, debellaret . Et uero statim uoce admonitus, ut facta in illo uenerabili loco oratione prelium committere festinaret, tanta prosperitate, altero pro se pugnaturo, processit ad bellum, ut intra horam diei tertiam ultra humana uota sortiretur a Domino uictoriam . Insignem hanc uictoriam ubi celebrauit Fortunatus, declarat hoc se Hilario ipso inspirante sentire, scilicet non minorem illi in requie iam posito esse catholice religionis sollicitudinem,  quam olim ei fuit cum in corpore degeret. Faxit celum, ut eiusdem meritis ac precibus rediuiua pestis Ariana a finibus nostris procul arceatur, et in Francorum cordibus semper uigeat illibata sanctissime Trinitatis fides ac ueneratio.

93. Quando et cur contra Dioscorum scripserit.---Ad id tempus, quo ad fugandos e Galliis Arianos sanctus Hilarius tam strenue incumbebat, referendus est illius ad Sallustium Galliarum prefectum contra Dioscorum medicum liber, cuius solus titulus ex Hieronymi lucubrationibus ad nos transmissus est. Cum enim in eo titulo Sallustius tantum prefectus, non consul nuncupetur ; cumque alias constet, eum, anno 361, a Iuliano Galliis prefectum, biennio post adscriptum in  trabe collegium, hoc est, in consulatu collegam cooptatum esse: hunc librum nec ante annum 361, nec post 363, scriptum esse manifestum est. Huc quoque facit, quod idem ille Sallustius, anno 363, ad expeditionem contra Persas cum Iuliano profectus, ac subinde a ualentiniano et ualente prefectus Orientis pretorio, Gallias non repetierit . De hoc prefecto testatur Suidas, eximia eum humanitate fuisse preditum. Eumdem nominatim a Christianis uexandis abhorruisse Rufinus Theodoretusque commonstrant . Unde coniicere est, eum hoc libro conuentum, ut Dioscori medici, qui forte Iuliani auctoritate ac nomine in Christianos immodice seuiebat, uiolentiam cerceret.

Cap. XII.  94. De Hilarii in Italia laboribus, et Luciferi schismate.---Intra Galliarum fines continere se non ualuit Hilarii pro catholica religione studium. His igitur pace reddita, transcendit Alpes, ut Italie ac uicinis regionibus, que heresis Ariane furore atque contagione longe magis deprauate fuerant, consuleret. Illum Eusebius ab Alexandrino concilio uercellas rediens, ac singulas quasque Orientisque atque Italie ecclesias abiurata infidelitate ad sanitatem recte fidei reuocans, in Italia positum hec eadem erga instaurandas ecclesias fidemque Patrum reparandam reperit molientem , eique se in idem opus libenter adiunxit. Specialem hanc duorum illorum confessorum societatem non incommode  credideris circa anni 363 principia initam: maxime cum Georgii pseudopatriarche Alexandrini mors, que post medium annum 362 contigit, precesserit Alexandrinum concilium, ex quo Eusebius tunc temporis reuertebatur. Quamuis autem testetur Rufinus , duos istos uiros, uelut magnifica lumina, Illyricum Italiamque suo splendore sic radiasse, ut omnes etiam de abditis angulis et abstrusis hereticorum tenebre fugarentur; hanc tamen Hilario laudem precipuam tribuit, quod cum esset natura lenis et placidus, simulque eruditus, et ad persuadendum commodissimus, rem diligentius et aptius procurabat. Elogium sane minime suspectum quo Gallus episcopo Italo ab Italo presbytero prefertur. Sed si hoc ab eo expressit manifesta ueritas, ac recens rerum  gestarum memoria: quid est, quod in primis nature ipsius lenitati hanc gloriam adscribit? Profecto nisi in Hilario singulari ratione emicuisset hec uirtus, Rufino satis fuisset maioris huius ad conciliandos animos facilitatis causam summe illius eloquentie attribuere. An uero Hilarius atque Eusebius in Italia quidquam inconsulto Liberio egerint, non ausim affirmare. Quanquam ex Fragmento XII, euidens est Liberium eodem reparande fidei studio exarsisse. Unde sicut Hilarii atque Eusebii opera, ita et Liberii nutu congregata esse ultro concesserim, que in eodem Fragmento memorantur Italie atque Illyrici concilia, in quibus utriusque gentis episcopi fraudem se Arimini passos esse agnoscentes, infidelitatis consortium abiecerunt.

 95. A Lucifero non probatur.---Sanis sanctorum illorum uirorum consiliis Lucifer Calaritanus repugnabat. Hic ab Eusebio, quod que Antiochie proxime gesserat non approbasset, nonnichil abalienatus erat. Ipsi etiam, uti superius obseruatum est, iam pridem displicuerat summa Hilarii erga Orientales in libro de Synodis moderatio. Ac licet eum ex prudentibus illius responsis lenitum crediderim; facile tamen recruduit offensio, ubi illum cum Eusebio potius quam secum facere intellexit. Sic affectus Lucifer, et natura austeriori in clementiam haud multum propensius, non damnare non poterat Hilarii in recipiendis iis qui Arimini lapsi fuerant facilitatem. Hinc apud totam Luciferi sectam male audiit, uelut qui laudem sibi in Ecclesia partam interruperit fauens  preuaricatoribus, ut non dicamus et hereticis, in quos eloquentie sue uiribus perorauerat . Contra apud eos, quos non excecauit schismatis caligo, gloriam quam pristinis scriptis gestisque meruerat, non tantum non obscurauit: aut interrupit, sed et propemodum cumulauit: dum prelata ueritatis luce, et indulgentie facilitate oblata, Ecclesie reddidit, quos ei hereticorum fraus ac terror abstulerat.

96. Quam iniqua Luciferi sententia.---Durum sane et a christiana clementia ac simplicitate alienum uidebatur, iis aut non credere, aut indulgentiam negare, qui sine conscientia heretici ferebantur, contestabanturque corpus Domini et quidquid in Ecclesia sanctum  est, se nichil mali in sua fide suspicatos . Planum enim erat, eos uno pacis intuitu recepisse Arimini propositam fidem; neque huic illos consensisse, nisi postquam multis ex catholica conscientia adiectis, uocabuli consubstantialis in ea suppressi uim se satis suppleuisse existimassent. Unde statim ut fraus in recepta formula latens Hilarii presertim opera detecta est; ingemuit totus Orbis, et Arianum se esse miratus est, hoc est, se Arianum publicari et audire obstupuit, cum Arium Ariique doctrinam non tantum exsecraretur ex animo, sed etiam se subscriptione sua satis superque damnasse arbitraretur.

97. Discipline rigor quando lapsis remittendus.---Inficiandum tamen non est, eos a peccato uix excusari  posse, qui Arimini ex infirmitate nicenum deseruere symbolum, ut nouam ab iis formulam reciperent, quorum fides ipsis suspecta merito esset. uerum ut non erat id eorum crimen, quod publica ac luctuosa penitentia expiari mereretur; ita nec in eos locum habebant canones, Innocentio, epist. 6, teste, apud Niceam constituti, qui penitentes etiam ab infimis officiis clericorum excludunt. Sed etsi penitentie etiam publice fuissent obnoxii, horum tamen canonum rigor poterat eis prudenter relaxari. Nam cum fateatur Augustinus , quod clerici uel etiam episcopi post penitentiam permanere non deberent; huic tamen Ecclesie legi supplendum esse monet, nisi hoc pacis ipsius compensatione saluaretur. Ut enim, inquit paulo inferius, constitueretur in Ecclesia,  ne quisquam post alicuius criminis penitentiam clericatum accipiat, uel ad clericatum redeat, uel in clericatu maneat, non desperatione indulgentie, sed rigore factum est discipline. Quod autem aliquando Ecclesia discipline rigorem utiliter remittat, sic illustrat institutionis exemplo : Cum enim precisus ramus inseritur, sit aliud uulnus in arbore, quo possit recipi ut uiuat, qui sine uita radicis peribat. Ita ergo et isti cum ad radicem catholicam ueniunt, nec eis quamuis post erroris sui penitentiam honor clericatus et episcopatus aufertur; fit quidem aliquid tanquam in cortice arboris matris contra integritatem seueritatis, etc. demum concludens, Sic multitudinibus per schismata et hereses pereuntibus subuenire consueuit . Luciferi lapsum subinde notat, Hoc displicuit Lucifero . . .  et cui displicuit, in tenebras cecidit schismatis amisso lumine caritatis.

98. Luciferi ut amicitiam semper coluit Hilarius, ita lapsum doluit.---Casum tanti uiri, quem ob singularem constantiam tota merito suspiciebat Ecclesia, Hilarius haud dubie grauiter indoluit. Quanta enim illum reuerentia coluerit, uel hinc manifestum est, quod similitudinis uocabulo, a quo nonnichil abhorrebat, usus sit, ubi illud ei intellexit usitatum . Nimirum non ignorabat eorum, qui causam eamdem medios inter hostes tuerentur, ualde necessariam esse animorum sententiarumque concordiam; hancque facile dissolui, nisi qui sui magis compotes sunt, morem gerant sociis mentis  sue minus potentibus. Eo animo etiam postea ab eodem Lucifero ob suum de Synodis librum reprehensus, iniurias iniuriis non repulit, sed sermonis lenitate ac rationum euidentia  uicit. Unde nichil ab Hilario non tentatum opinamur, ut a schismate auocaretur Lucifer, cuius amicitia semper ipsi tam chara fuerat. Et uero credibilene est, eum qui nulli pepercit labori, quo lapsos erigeret, quidquam non mouisse, ut qui hactenus tam fortiter steterat, non caderet? Sed quod Rufinus Luciferi ipsius casus data occasione ait , Temere cepta corrigi  spato solent, si de aliquo, certe de Lucifero, uere dictum est, utpote uiro eius indolis, que facile flecti non posset.

99. Hilarii auctoritas idonea fuit, que Luciferi  schisma compesceret:---Non inanis tamen labor Hilarii fuit: cuius industrie simul et auctoritati tribuendum uidetur, quod Luciferi schismati pauci adeo adheserint, ut cum Hilario diacono, Hieronymo teste, tota secta interierit. Neque uero Lucifero facile erat aliis persuadere, eum ex animi remissione, et non ex mera caritate dare lapsis ueniam, quem alias omnibus in periculis intrepidum et inuictum pro gloria Domini stetisse certo sciebant. Imo ubi causa postulabat, quam non mollis ac remissus fuerit eo ipso tempore Italia tota conspexit.

Cap. XIII. 100. Hilarii cum Auxentio congressus. ---Partem anni 362 totumque 363 Hilarius in Italia egerat, cum ualentinianus rerum potitus Mediolanum, Februarii 26 die an. 364, peruenit. Et cum de  rebus a se pro Ecclesia feliciter gestis merito potuisset gloriari; nichil dum se fecisse existimabat, quamdiu superesset qui Christi diuinitati aduersaretur. Procul ab inani gloria, sic contestatur se ueram pacem et amissam querere, et turbatam componere, et repertam tenere curauisse; ut continuo subiiciat : Sed huius ipsius nos fieri uel participes, uel auctores, nec temporis nostri peccata meruerunt, quasi uoti sui compos nequaquam fuisset. Apud alios constat unius Hilarii beneficio Gallias heresis piaculo liberatas, eiusdem presertim industria, suauitate, eloquentia Italie atque Illyrico prope toti pacem redditam, eoque in Occidente redactam Arii prius tam amplam hereditatem, ut ad unos ualentem, Ursacium, Germinium, Gaïum atque Auxentium  tota deflexisset. Hilarius unus non gratulatur, quod ad tam paucos redacta sit misera illa hereditas; sed quod non prorsus sit extincta, nichil dum se profecisse arbitratur. uires igitur exserit: seu illi ut eius eludant conatus, etiam se tam impii magistri heredes negant. Non enim idem ille Satane spiritus, a quo pridem Arius excitatus animatusque est, sese in iis palam audet ostendere: sed in angelum lucis transfigurari cogitur, quo facilius lateat.

101. Auxentium Mediolano expellere nititur.---Huius arte pre omnibus lusit Auxentius, nec tamen Hilarium fallere ualuit. Nam quanto magis enitebatur  ut uirus suum tegeret, tanto ille amplius intendebat ut detegeret, et ut ab ipso uelut a uenenato serpente Mediolanensem ciuitatem, que ob singulare in catholicam fidem studium chara ipsi semper fuerat, liberaret. Continuo Auxentius sibi male conscius ualentinianum preuertit, ac uerbis sese catholicum mentitus, plebem suam ab Hilario perturbari conquestus est. Eo audito rex pacis amans, suoque aduentu pacem firmare cupiens, haud difficulter inductus est, ut Mediolanensium Ecclesiam a nemine perturbari edicto graui preciperet, Hilarius Ecclesiam heretico a catholico principe sub unitatis specie ac uoluntate credi non sustinens, ualentiniano etiam importuna interpellatione suggessit, Auxentium blasphemum esse, et omnino hostem Christi habendum, eumque aliter credere,  quam rex ipse aut alii omnes haberent. His rex permotus, Auxentium cum Hilario a Questore et magistro audiri precepit una considentibus episcopis fere decem, quos inter emicabat Hilarii adiutor ac socius Eusebius uercellensis. Ille primum de persona calumniari, ac nolle Hilarium ut episcopum audiri, quem quondam Saturninus damnasset. In promptu ei erat responsio, se nunquam ab episcopatu deiectum esse; ac frustra obiici exilium, quo Saturnini opera fuerat expulsus, cum id ille inique adeo effecisset, ut mendaciorum, quibus ad hoc facinus peruenerat, palam eum conuincere sibi licere a Constantio poposcerit, ac nouissime in Biterrensi concilio conuicerit. Quid uero sit responsum, ad alia properans Hilarius silentio pretereundum duxit. Monet  tantum tunc ab iis qui audiebant decretum esse, ut de fide potius, sicut regi placuerat, agitaretur. Auxentius hic in arte positus, Christum Deum negare dum timet, eum unius cum Deo patre diuinitatis et substantie profitetur. Professionem hanc scripto mandari placet; et continuo. Hilarius libellum regi per questorem offert, quo quid conuenisset contineretur. Exinde Auxentius omnium iudicio cogitur quod iam confessus erat palam profiteri, et scripto consignare. Ille diu consilia sua uersans, sic uerba componit, ut regis fidem eludat. Unde demum ab iis, quos uersipellis eius malitia fugiebat, spargitur per Hilarium exposita dissidere sententia.

102. Ab Hilario retegitur.---uictus uidebatur Auxentius: si quidem ex illo conflictu nequiuerat  euadere, nisi se cum eo consentire finxisset, quem antea hereticum uocitare consueuerat. Hinc aduersarii sibi subacti gloria in Hilarium redundabat. At ille domino suo quam sibi malens uincere, de uictoria gratulari nesciit, que ipsi nichil conferret. ueritus itaque ne hostis Christi, quem non mutatum sciebat, pie plebi cui prepositus erat insidias strueret, reclamauit fingi omnia, fidem denegari, Deum atque homines illudi. Posthabita tamen ipsius admonitione, ualentinianus iussit eum Mediolano cedere, et ad Auxentii communionem accessit.

103. Gesta cum Auxentio in publicam lucem edit, datque moderationis specimen.---Paruit Hilarius regis precepto; sed neque Ecclesie Mediolanensi aliisue  defuit. Namque editis totius congressus gestis, et patefacta Auxentii fraude, ut ab eo sibi cauerent sincere fidei amatores effecit. In hoc autem scripto quid magis mirere? summumne illius in detegendis uaferrimi heretici dolis ingenii acumen, et in his arguendis fidei constantiam? an in excusando rege prudentiam atque moderationem? Legerat ualentinianus sibi datam ab Auxentio epistolam, qua dum hereticus ille Hilarium atque Eusebium ueluti blasphemos traducit , dum concilia impiorum, quibus inclyti illi Christi confessores iniuste damnati fuerant, probat, dum labores eorum ad restaurandas Italie Ecclesias audiri uult uelut schismaticorum opera, dum demum laudat Ariminensis Concilii gesta, eiusque fidei sese adherere gloriatur,  cui non aperte prodit arianum animum? Nusquam tamen Hilarius regem iniqui iudicii reum postulat, quod se repulso Auxentium receperit mentientem. Recens iniuria nichil ab eius calamo exprimit, in quo debitam regi reuerentiam desideres. Semper quippe sui compos nulli se perturbationi permisit, qua regie fidei sinceritatem perspectam habere non sineretur. Homo humanus atque amans pacis facilem principi ueniam tribuit, qui pre nimia humanitate et uno pacis studio peccarat. Et qui alias Orientales episcopos, cum hereticis quantumuis probabiliter mentientibus credidissent, ideo laudauerat, quod religiosum est Deo sua reseruare; sententiam hanc non mutauit, cum heretico fidem non tam cito haberi ipsius interesset. Quocirca ualentinianum excusandi  studiosior, quam accusandi, sic illum ad Auxentii communionem aduenisse significat, ut id ab eo prestitum adiungat pro fidei sinceritate, quam hereticum illum profiteri arbitrabatur. Et ubi declarat Imperatorem circumuentum, totam culpam in Auxentium confert, quod nimirum lusit ille uerbis, quibus possit fallere et electos; quasi timeret ne aliqua in eum saltem negligentie suspicio incideret.

104. Amore ueritatis Auxentii nequitiam durius corripit. ---Non solum Regi parcit, sed et Comitibus ceterisque quorum fide Auxentius abusus erat. In unum illum sycophantam stylum acuit. Unus enim idemque ueritatis ac sinceritatis amor, qui sine uehementi mendacii odio purissimus esse non potest, illius et in eos qui pre simplicitate decepti fuerant  commiserationem, et in eum qui fraudulenter deceperat, indignationem mouit. Et uero ubi caritas ardet, concipit flammas: que cum ignorantes illustrent ac benigno calore foueant frigidos, duros ac pertinaces iusto dolore puniunt atque consumunt. Diuersos illos ordinate caritatis effectus ut olim ostenderat Hilarius , dum resecandos esse decreuit qui errandi aliis auctores essent, indulta ceteris eorum consortibus resipiscendi facultate; ita et nunc ostendit, dum deceptis parcens, unum persequitur mendacii ac fallacie auctorem. Ab huius nequitia ut uehementer abhorrebat, ita etiam nichil omisit, quo alios pariter ab eius societate deterreret. Nec alia apparet causa, cur acriter adeo in eos inuehatur,  quos male parietum amor cepit, quippe sub his pacis nomen ingerentes, male Ecclesiam Dei in parietibus et tectis uenerantur; nisi ut hinc omnem cum Auxentio iungende communionis occasionem precidat. Non ignorabat si quidem ualentinianum eo propensiorem fuisse, ut Auxentii fidem ab Ariana alienam iudicaret, quod heretico huic ecclesias per uim eripere nolens, in eis tamen, quas ille obtinebat, cupiisset innoxie religionis sue cultum exercere. Ipse igitur castioris religionis studio accensus, regis scrupulum, aliorumque, qui forte in eamdem simulationem abierant, leuare conatur igneis illis uerbis: Montes mihi et silue et lacus et carceres et uoragines sunt tutiores: in his enim prophete aut manentes aut demersi prophetauerunt ; cum, inquit, non ambiguum  sit, intra sacrarum edium tecta antichristum esse sessurum. Tum aut Auxentii non amplius lateat hypocrisis, pastoris instar solliciti, qui lupum adesse uociferatur, dum eum gregi insidiantem perspicit, clamat et ipse Auxentium esse Christi hostem, Satane angelum, fidei uastatorem, seseque nullis unquam incommodis adducendum fore, ut neque illius neque aliquorum unquam pacem sibi optet, nisi eorum qui secundum patrum nostrorum apud Niceam tractatum, anathematizatis Arianis, Christum Deum uerum predicabunt. Hec si qui existamauit paulo uehementiora; que aduersus huiusmodi hypocritas Phariseos mitissimus Dominus emiserit, in memoriam reuocet. Rursum si quis ambigat, an Spiritu bono incitatus Auxentium cognominare diabolum  potuerit; recolat quod Paulus Elime Spiritu sancto repletus dixit: O plene omni dolo et fallacia, fili diaboli . Et Dominus quidem mendacium hominum esse proprium ostendit, ut ex patre diabolo sint , quia ille ab initio in ueritate non stetit, et mendacium ex propriis loquitur. Filios autem patris nomine nuncupare quid uetat? Sane sicut Iudas, Christo ipso dicente, uere fuit diabolus, quia per eum animabatur, inquit noster Hilarius ; ita et uere diabolus Auxentius, qui illo auctore et impulsore agebatur. Quippe utrique diabolus in cor iniecerat, ut Dominum proderet.

105. Ea etiam in re sibi temperat.---Quanquam iuste ac sancte aduersus Auxentium indignationi  non ita habenas laxat Hilarius, quin que silenda sint, prudens reticeat. Multa, inquit, alia proferre Ecclesie me pudor inhibet, et committere epistole Arianorum blasphemiarum dedecora pertimesco. Auxentiane confessionis uirus ostendisse satis habet: at totum tam pestiferi mysterii arcanum ipse potius quam per litteras optat exponere; ut nec eos fugiat quorum interest omnes hereticorum tricas et impietates non ignorare, nec ad eos perueniat quibus expedit fidei simplicitate contineri. Sponsa Christi Ecclesia casta et uerecunda est, et sponsi sui contumeliis non potest non offendi. Prudentis igitur fuit, pudicis illius auribus parcere; ac nichil ei detegere nisi quod saluti ipsius conduceret.

 106. Huius laboris fructus.---Cum hoc scripto Hilarius occurrere conatus esset discrimini, quod Ecclesie ex Auxentii fraude metuebat; Gallias repetiit, ut de heresi Ariana triumphis, ita gaudiis cumulatus, si huius uersipellis heretici fallaciam ualentiniano persuadere potuisset. Sed ubi hic perfectum et absolutum gaudium? In terra damnata uersamur que quamuis in sudore uultus exculta, fructus ita edit, ut et spinas ac tribulos germinet. Hilarii tamen anxietas hinc aliquantum leuabatur, quod Auxentius heresis sue uirus ita tegere cogeretur, ut sub antichristi sacerdote Christi populus non occideret : ac si quando illud cepisset pandere, adesset laborum ipsius socius et adiutor Eusebius, qui orthodoxi Imperatoris auctoritate  subnixus iam ipsum comprimeret.

107. Fabule nonnulle exinde orte.---Fabulis nonnullis locum prebuit is Hilarii in hoc toto negotio exitus. Quo enim alio nomine appellandum; aut ad que Hilarii gesta referendum putes, quod narrat Rufinus , librum instructionis plenissime, ab Hilario Pictauensi ad emendationem eorum qui Ariminensi perfidie subscripserant conscriptum, ita ab inimicis illius corruptum esse, ut cum illis postea in concilio episcoporum, secundum ea que in libello ipsius se corrupisse nouerant, hereticum eum cepissent uocare, ac prolatus libellus talis inuentus esset, quem ipse non agnosceret, fecerint eum excommunicatum de concilii conuentione discedere. Merito quidem ad hec reclamat Hieronymus  : Synodus a qua excommunicatus est, in qua urbe fuit? Dic episcoporum uocabula, profer sententias subscriptionum, uel diuersitatem, uel consonantiam. Doce qui eo anno consules fuerint, quis Imperator hanc synodum iusserit congregari: Galliene tantum episcopi fuerint, an et Italie et Hispanie: certe ob quam causam synodus congregata sit. Nihil horum nominas. Sed si librum a Rufino memoratum eum intelligamus, in quo Hilarius historiam Ariminensis ac Seleuciensis synodi complexus fuerat; item si hunc librum iam tunc temporis corruptum ac truncatum exstitisse concedatur: haud difficulter deprehendas, unde Rufinus totam hanc narrationem contexuerit. Nimirum cum auditu tantum accepisset Hilarium ab Auxentio hereticum esse uocitatum, ac  paulo post congressu habito ex urbe Mediolano iussum esse egredi; facile animo finxit, libri illius, quem corruptum audierat deprauationem non in una plurimarum partium truncatione, sed in erroribus hereticorum opera immissis sitam esse, ac libri auctorem propter errores illos non solum et ciuitate, sed et e conuentu expulsum esse.

108. Non minus absurdum est, quod pluribus in mss. inter Hilarii miracula recensetur, illum uidelicet aliquando concilio, cui preerat Leo Papa, interuenisse; sed sede sibi negata decubuisse humi, que continuo ita excreuerit, ut Leonis solium breui cequarit. Cui porro non pateat, cum ex gestis Hilarii nostri in congressu cum Auxentio, tum maxime ex  celebri controuersia, que longe postea Leonem inter et Hilarium Arelatensem in causa Celidonii intercessit, conflatam esse monstrosam illam narrationem? Sed his relictis Hilarium in Gallias denuo reuertentem prosequamur.

CAP. XIu. 109. Hilarii acta reliqua et mors.---Cum Hilarium populo suo per plures annos identidem subtraxissent diuersa Ecclesie negotia; equum erat ut ei tandem redderetur: quo suaui ipsius recrearetur conspectu, institueretur doctrina, et exemplis ad ueram pietatem informaretur. Ipse etiam pacatos ac tranquillos demum meruerat dies, qui tam diu turbulentos habuerat. Et dignum erat, ut extremis uite sue annis frueretur pace, qua ipsius presertim curis Ecclesia gaudebat. Itaque circa finem anni 364, Italia  discedens, Pictauos se recepit. Et quamuis hic nos acta deficiant; non est tamen ambigendum, quin assidue orationi uacando, et populum sibi creditum christianis instituendo disciplinis, perfecti pastoris munia obierit. Imo eum tunc temporis psalmos exposuisse, hinc necessario quodam modo conficitur, quod in eorum enarratione libros de Trinitate iam a se antea editos notet. Nam post editos illos libros nullum fere ei, nisi postremis his annis, otium fuit quo tantum opus perficeret. Eo autem consilio illum ex omni Scriptura psalmorum potissimum reconditiores sensus explicandos suscepisse probabile est, quo uidelicet suauius atque utilius canerentur. Tum enim in ecclesia cui preerat usitatos fuisse psalmorum cantus, persuadet cum hoc Tract. psal. CXuIII  lit. 5, num. 14, quo Christianos a uanis spectaculis ad obiecta gratiora sic reuocat: Nisi forte obscenis illis spectaculorum turpium fabulis non amenius diuina illa humane spei eloquia cantantur: tum maxime illud Tract. psal. LXIu, num. 12: Progressus Ecclesie in matutinorum et uespertinorum hymnorum delectationes maximum misericordie Dei signum est. Dies in orationibus Dei inchoatur, dies in hymnis Dei clauditur.

110. Forte nonnullis incredibile uidebitur, Hilarium post secundum in Gallias reditum, hoc est, post multas cum Arianis disputationes frequentesque pugnas, tractatus quos habemus in psalmos scripsisse; cum in eis sic iuratis illis fidei hostibus parcat, ac si ne nouisset quidem. Qui illum Origenis tantum uerba interpretatum esse opinantur, hinc se facile expediunt,  cum hereses auctoris sui euo nondum exortas ab interprete sileri minime mirum sit. Sed huic opinioni cum multa aduersentur, que singulari Admonitione commodius exponemus; tum illud maxime repugnat, quod in iisdem Tractatibus dogma Ariano errori contrarium passim ea ratione adstruatur, que Origenis stylum minime sapiat. Credibilius itaque est, eum Arianas impietates silentio preterire, tum quod ab omni rixa et contentione alienum gereret aninum, tum quod earum recordationem plebi sue non conducere censeret.

111. Hymnorum et mysteriorum libros edit.---Ad idem tempus referre licet memoratos ab Hieronymo hymnorum mysteriorumque libros; ut cum apud  Orientales solemnem hymnorum cantum aliosque in celebratione mysteriorum pios usus receptos approbasset, hinc postmodum reuersus, ad Occidentalis Ecclesie ritus ex eorum imitatione augendos aut illustrandos animum adiecerit. Ex Hilarii hymnis nonnullos in Ecclesia decantari solitos fuisse tradit Concilium Toletanum Iu, anni 633. At uero eum tunc temporis elaborasse, ut inchoatam Concilii Ariminensis ac Seleuciensis synodi historiam auctiorem perfectioremque redderet; et in colligendis actis, que ad has synodos pertinerent, operam dedisse manifestum est ex postremis Fragmentis. An etiam senex in Cantica Canticorum scripserit, quorum expositione multi postea Operibus suis coronidem posuere, immo an aliquando scripserit, quis affirmet? cum lucubrationis  huius unus meminerit Hieronymus ex incerto tantum rumore, cui fidem ipse detrahere nonnichil uidetur.

112. In libris pingendis operam posuit.---Pene e memoria exciderat aliud Hilarii non tacendum opus. Eum enim laborem manuum non neglexisse, sed quod ab ecclesiasticis curis supererat temporis, in pingendis sacris libris consumsisse indicio est S. Perpetui Turonensis episcopi testamentum anno Christi 474 confectum, quo Augustodunensi episcopo Euphronio relinquit Euangeliorum librum, quem scripsit Hilarius Pictauensis quondam sacerdos . Hoc sane opus Hieronymo eo magis probatum, quod per illud et manus operetur cibum, et animus lectione saturetur ,  Hilario dignissimum fuit: ut scilicet Euangelium, quod corde gestabat, non solum ore coram audientibus proferret, sed et pio manuum artificio procul transmitteret. uetus etiamnum in ecclesia S. Gatiani Turonensis asseruatur Euangeliorum codex latinus, quem a S. Hilario scriptum putant, atque huic ecclesie a S. Perpetuo relictum, cum Euphronio ipse superstes fuisset, ex huius testamenti uerbis interpretari licet illud Christiani Druthmari natione Aquitani et Monachi Corbeiensis, qui circa seculum IX floruit: uidi librum Euangelii grece scriptum, qui dicebatur sancti Hilarii fuisse, in quo primi erant Mattheus et Ioannes, et prius  alii, Marcus scil. et Lucas: ut nimirum sancti Hilarii dictus sit hic liber, quia manu ipsius exaratus. In aliis quoque  libris ac presertim synodorum actis describendis idem studium eum impendisse probabile est, ex eoque labore in promptu ei fuisse unde concilii Ariminensis historiam texeret, ubi id res ecclesie postulauit. Que autem hactenus, accuratiore quo potuimus modo, e ueteribus monumentis eruere et indagare curauimus Hilarii gesta, Fortunatus hac breui summa complectitur: Dum superstes fuit in seculo, aut scripsit ecclesiastice fidei documenta, aut pugnando calcauit heretica crimina, aut petenti tribuit miraculorum suffragia. Sanctam adeo uitam non potuit nisi mors pretiosa consummare. Nonnulla que ad hanc spectant, ad calcem libri II uite a Fortunato scripte e mss. Germanensis et complurium aliorum fide subiiciemus.  Extremum diem suum, Hieronymo et Gregorio Turonensi testibus, Pictauis obiit: quo anno, quoue die, lis est inter eruditos.

113. Quo die quoue anno Hilarius diem suum obierit. ---Plerique sentiunt, obitum illius in diem 13 anni 367 incidisse. Et eo quidem die in uulgato Hieronymi martyrologio, ut et a Beda, Floro, aliisque posterioribus notatur S. Hilarii depositio. His accedit Calendarium tom. X Spicil. e ms. Corbeiensi, ann. 900, descriptum, in quo exstat, Idus ian. Octabas Epiphanie et depositio sancti Clarii episcopi; nam Hilarii uel corrupte Elarii loco Clarii legendum esse perspicuum est. Absque ullo mendo codex Gellonensi monasterio a Carolo Magno datus habet: Idus ianuarii depositio S. Hilarii episcopi. Plurimos preterea  ac peruetustos consuluimus Sacramentorum, Missarum atque Collectarum libros, in quibus idipsum legere est. Eidem opinioni fauet Sulpicius, dum Hilarium sexto anno post quam redierat, in patria obiisse scribit. Sed minus commode cum ea componi queunt mox expendenda Hieronymi et Gregorii Turonensis uerba. Neque uero Hilarii memoria ita in omnibus ueteribus libris ad usum ecclesiasticorum officiorum consecratis consignatur idibus ianuariis, ut non etiam aliter, puta aut alia ianuarii die, aut 26 iunii, aut calendis nouembribus in iis recolatur. Quod cum audiunt, qui allatam sententiam tuentur, statim id ortum habere reclamant uel ex uariis sancti ipsius corporis translationibus, uel ex recentioribus festorum celebrandorum ritibus, quibus non licet  octauam Epiphaniorum diem, festumque S. Hilarii, pari solemnitate simul celebrare. Alium quidem usum olim fuisse concedendum est: idque persuadet uel unus codex Sacramentorum Ratoldi abbatis Corbeiensis iussu ante annum 986 exaratus, in quo primum occurrit titulus, Idus ianuarii Octabas Epiphanie et depositio S. Hilarii: deinde Collecte de S. Hilario premittitur Collecta de Epiphania: tum super oblata, ordine prepostero, primo celebratur memoria S. Hilarii; cuius unius laudes postea in Prefatione resonant: sequuntur exinde tres de sola Epiphania benedictiones: ac demum ad complendum prima oratio rursum est de Epiphania, posterior de S. Hilario. uerum iis, qui mss. per se consuluerint, non satisfacit hec responsio. Nam etsi non ita multi,  antiquitate tamen nichilo inferiores sunt, nec ad nostros ritus exacti codices, in quibus S. Hilarii festiuitas calendis nouembris recensetur. Hoc die in uetusto exemplari ecclesie S. Gatiani Turonensis habentur quinque Misse, prima de omnibus sanctis, secunda de S. Cesario, tertia et quarta item de omnibus Sanctis, quinta de S. Hilario, cum hac inscriptione: Eadem quippe die Solemnitas S. Hilarii episcopi et confessoris. Solemnem aliquam translationem hic indicari ultro concederemus, nisi in codice regio ab annis circiter 900 scripto et in perantiquo Ebroicensis ecclesie pontificali non simplex solemnitas, sed Natale sancti Hilarii calendis iisdem prenotaretur.

 114. Cum postrema hac epocha, si forte Sulpicium excipias, longe melius quam cum superiore conuenit, quidquid ueterum monumentis de morte Hilarii mandatum est. Ac primo quidem Gregorii Turon. testimonium est, quod quarto ualentiniani et ualentis anno S. Hilarius apud Pictauos plenus sanctitate et fide, multis undique uirtutibus editis, migrauit ad celos. At uero tertio calendas martii anni 367, initium sumpsit quartus ualentiniani et ualentis annus. Ut igitur in hunc non incidunt anni 367 idus ianuarie, ita nec in Hilarii exitum. In utrumque autem apprime quadrant calende nouembres. Idipsum prorsus ex Hieronymi chronico conficere est, in quo ad annum 367, ita recensetur Hilarii mors, ut Gratianus ad imperii culmen euectus prius memoretur. Nam  cum Gratianus, Idacio teste, nono calendas septembris anni 367, imperium adeptus sit; apud Hieronymum apte dispositus est ordo rerum, si Hilarius calendis nouembris anni 367, ex hac uita migrauit; secus, si idibus ianuariis. Quid de Hermanno Contracto dicemus? Is quidem dum Hilarii obitum, etsi anno 367, altero tamen, postquam imperii consors Gratianus factus est, anno commemorat, pugnantia loquitur: ab explicatis tamen Hieronymi atque Gregorii uerbis propius recedit. Adsunt preterea historie Ariminensis synodi Fragmenta XIu et Xu in quibus Singidunensis conuenticuli epistola 18 decemb. die anni 366, data ac rescriptum Germinii aliquanto post missum continentur. Quis enim hec e Pannoniis ad Hilarium Pictauis commorantem deferri, et  ab eo opus suum addi intra idus ianuarias potuisse concedat?

115. Has ob causas, qui omnium prope mss. auctoritate permoti, idus ianuarias die Hilarii extremo insignitas sentiunt, illum ad annum 368, uixisse existimant. Cum hac opinione apprime conueniunt Gregorii Turon. uerba, neque Hieronymi chronicon repugnat. In hoc enim, inquiunt, cum Hilarii obitus ad ann. 367, nouissimum locum obtineat, in initium anni 368 incidet, si hec nota numeralis 368, uno tantum uersu attollatur. Ad utramlibet opinionem egrius accommodari ualet quod ait Sulpicius, Hilarius sexto anno postquam redierat, in patria obiit. Nam aut circa finem anni 360, aut circa anni 361, initium eum rediisse prope certum est. At Blondellus  aliique, falsa precedentium editionum lectione decepti, ut Hilarii cum Auxentio conflictum decem annos post Ariminensem synodum habitum perperam sentiunt, ita in annum 371 illius obitum falso reiiciunt. Hunc cum terre motus, quem Nicee anno 358 contigisse constat, Hieronymi in chronico excipiat; liquet preclarum hoc lumen ante finem anni 358 orbi nostro ereptum, ut in celo clarius refulgeret.

CAP. Xu. 116. S. Hilarii miracula, reliquie, discipuli. ---Non sic celum petiit Hilarius, ut terras penitus desereret. In his enim opem illius ac uirtutem etiam post experti sunt plurimi. Tam multa ad illius tumulum patrata sunt miracula, ut Fortunatus ex  iis, que sua ipsius etate edita sunt, librum integrum confecerit. Fortunatus idem seu alius libri primi uite Hilarii auctor testis est , tumulum eius in dies ob prodigia, que usque in hodiernum diem, inquit, perseuerant, celebriorem fieri. Quod Nicetius Treuirorum episcopus in epistola ad Chlodosuind, confirmat his uerbis: Quid dicam de Domino Germano HILARIO, uel Lupo episcopis, ubi tanta mirabilia hodie apparent, quantum nec dicere uerbis ualeo.

117. Gregorius Turonensis lib. I Histor. Franc. c. 39, mortuos ab eo suscitatos tradit, et lib. de Gloria Confess. c. 2, satis habens ea in memoriam reuocare, que libro Fortunati secundo continentur, aliud adiicit, quod reliquiarum illius ope in Gabalitano territorio factum est. Quanquam suspicio est,  ibi Gregorium nominis similitudine deceptum Hilario Pictauensi attribuisse, quod Hilarii Gabalitani seu Mimatensis episcopi fuerat. Neque tantum intra Pictauorum fines, aut in locis in quibus asseruarentur Hilarii reliquie, ipsius in edendis prodigiis uirtus emicuit: testatur quippe Flodoardus  duas Remis in honorem sancti confessoris ecclesias exstructas, et ambas miraculis illustres extitisse.

118. Alia uariis in mss. occurrunt, nono, uti uidetur, seculo ab incertis auctoribus collecta: quorum fides etsi dubia est in iis que a suis temporibus remota sunt, non est tamen spernenda in iis que suo euo contigisse testificantur. Collectionem huiuscemodi complectitur codex Colbertinus 59, in quo primum legitur fabula de terra subito excrescente in  synodo coram Leone. Tum sequitur miraculum de muliere, que ad sancti Hilarii sepulcrum inuito coniuge pallium obtulerat. 3o Mulier memoratur alia, que toto corpore debilis ad basilicam S. Petri a B. Hilario missa sanatur. Hinc Godam quamdam exhibent cecam et claudam, que Hilarii suffragiis recepta sanitate ad suos redire non ualet, et basilice ipsius uerrende se mancipat. Narrant, 5o quo pacto sacris illius exuuiis in basilicam S. Petri, nunc S. Genouefe a Frothaldo abbate delatis, duo serpentes ab absida fugati fuerint, simulque memorant quod ipse uiuus in insula Diues patrauerat. 6o Nobilis femine mentio fit ueluti auctoris euo a demone liberate. De ea siquidem ait, que etiam usque hodie uiuere perhibetur, et ad Sancti luminaria pro sue  anime corporisque salute uotiuum munus annuatim uidetur exsoluere. 8o Comparet puer, qui cum ore aperto intra uiscera serpentem admisisset, ductus ad insulam Diues, ubi sub inuocatione S. Hilarii constructa erat basilica, curatus est. Narratur denique, qui Hilarius, Leonio presente, extremum uite sue diem egerit. Duo hec postrema uincentius Bellouacensis in historiali Speculo  descripsit. Eadem fere aliaque continet ms. codex monasterii Longi-pontis ordinis Cisterciensis, que ab aliis neglecta uel per inertiam pretermissa auctor se collegisse perhibet. In his tertium est de Dano, qui baptismum ficte suscepit: ut Ramnulfi Comitis manibus a sacro fonte susceptus, munificis albis potiretur.  Mittimus que in Ottoboniano ms. exstant, queue superioribus adiecit Aquitanicorum annalium scriptor Bouchetus, et ex eo Bollandus transtulit. Sed pretermittendum hic non esset, nisi iam illud tetigissemus, qui Chlodoueus magnus in certamen aduersus Alaricum Gotthorum regem descendens, future uictorie omen in ecclesia S. Hilarii acceperit, ideoque suis preceperit militibus, ut a regionis illius populatione sese abstinerent, nec quidquam ex ciuium bonis uiolenter auferrent.

119. Hilarii nomen olim in sacro misse canone recitabatur. ---Egregiam inclyti presulis sanctitatem, quam tot prodigiis Deus testatam fecit, Ecclesia singulari semper ueneratione prosecuta est. Antiqui Sacramentorum libri plerique memoriam illius in  sacro uenerandi sacrificii canone proxime post martyres recolunt. Tres e uaticana bibliotheca memorat E. C. Bona, qui sancti Confessoris nomen eo loco pre se ferunt. Quibus consentiunt Corbeiensis codex annorum circiter 700, Remigianus Caroli magni euo scriptus, Germanensis olim Gellonensi monasterio eiusdem Caroli dono datus, et alii quam plurimi, quos enumerare longum esset ac superuacaneum. In ipsa etiam liturgia Mozarabica primum inter confessores locum obtinet.

120. Plurime basilice in honorem eius extructe.---Preterea ut suam erga eum reuerentiam demonstrarent maiores nostri, plurimas in honorem ipsius basilicas ubique construxerunt. Emicuit pre ceteris sancti Aredii Atanensis in agro Lemouicensi Abbatis  pietas, qui quod sibi ex nobilium parentum possessione obtigerat, ad sacram edem sub sancti Hilarii inuocatione excitandam magna ex parte contulit, ibique corpus suum sepulture mandandum constituit. Tantum autem abbati huic in meritis Hilarii fiducie fuit, ut cum Nectarii Lemouicensis ciuis prediuitis dolorem leuare cuperet, unicum illius filium exanimem ad se afferri, et ad reliquias sacratas B. Hilarii antistitis exponi preceperit, ubi facta oratione mox eum parenti incolumem reddidit.

121. Translatio prima ipsius corporis.---Sacrarum illarum reliquiarum prima ac celebris translatio  temporibus Chlodouei regis ac Fridelini abbatis facta memoratur. Petrus Damiani in anniuersaria illius solemnitate sermone habito testatur, sanctum corpus  in locum qui preparatus ei fuerat, propriis angelorum manibus fuisse delatum. Idem prodigium legere est in uno Bellouacensis ecclesie ms. in quo preterea adiicitur, neminem exinde ausum esse sacrum corpus aut tangere, aut alio transferre: eamque ob causam nusquam alibi sacras illius haberi reliquias, nisi forte uestes sacerdotales, aut ex tumulo eius, qui argento tectus ibidem scribitur, collectum puluerem.

122. Hec si uera sunt, saltem non diu obtinuisse uidetur scrupolosa illa in sacra Hilarii ossa religio. Ea enim Gregorii Turonensis euo distracta fuisse,  prope persuadet quod ipse narrat, Dei nimirum sacerdotem, cum quemdam Gabalitani territorii populum a uana circa stagnum superstitione reuocare uellet, ede in honorem B. Hilarii Pictauensis constructa, in eaque collocatis eius reliquiis, populum his uerbis adhortatum esse: Nolite maculare animas uestras in his ritibus uanis; sed potius cognoscite  Deum, et amicis eius uenerationem impendite: adorate autem S. Hilarium Dei antistitem, cuius hic reliquie sunt condite; ipse enim potest pro uobis apud Dei misericordiam intercessor existere. Probabile quidem est, ut diximus, Gregorium similitudine nominis deceptum, Hilarii Pictauensis reliquias falso existimasse, que Hilarii Mimatensis fuerint: at quin illas alibi quam Pictauis haberi potuisse, ac re uera habitas esse senserit, nullus dubitandi locus relictus  est. His accedit quod ex B. Aredii uita, Gregorio eodem, si titulo credas, auctore scripta superius retulimus. Hinc enim liquet, nonnullas ex B. Hilarii membris reliquias apud Lemouicenses fuisse deportatas. Id tamen certius asserere esset, nisi ea etate non tantum ossa sanctorum, sed et quecumque ex locis, in quibus requiescerent, essent desumpta, reliquiarum nomine donata esse constaret. Testis est preterea Bollandus, in Belgii finibus haud procul a Letiensi monasterio uicum esse uulgo Wallers, in quo brachii eius os theca argentea inclusum etiamnum asseruatur, eoque confluere hominum multitudinem, qui debitam ei reuerentiam exhibeant.

123. Translatio altera in basilicam S. Dionysii.--- Postmodum S. Hilarii corpus a Dagoberto rege in percelebrem sancti Dionysii basilicam translatum fuisse, traditio est: que licet Carolo Cointio ad ann. 638, n. 6, non uideatur certa, nulla tamen euidenti ratione refellitur. Huic quidem opponi potest quod scribit Alcuinus, Beatius fecunda Pictauia B. Hilarii pontificis reliquiis exultat, quam uenditionum et emptionum altercatione . Si enim Alcuini euo Pictauorum ciuitas Hilarii reliquiis exultabat, has se Dagoberti beneficio possidere sancti Dionysii cenobium falso gloriatur. uerum eque reponere licet, hec illum locutum esse de S. antistitis cinere ac tumulo, ad quem populi tum confluerent, crebris uirtutum signis, que Pictauis in dies edebantur, permoti. Ea ipsa quoque ratione  commode intelliguntur Petri Damiani uerba, quibus Moysis sepultura cum Hilarii translatione comparata, querit cur nesciatur illius tumulus, huius uero quotidie cum tanta gloria christiane deuotionis inuisatur. Et uero multa etiamnum loca sanctorum tumulis celebria magno hominum concursu inuisuntur, quamuis alio translata sint eorum corpora. Et ut per multa non excurrat oratio, quis S. Fiacrii opem imploraturus, non eum locum properet tumulo illius et crebris prodigiis clarissimum, quamuis sancti eiusdem corpus Meldensis ecclesia retineat?

124. Longe minus mouere debet, quod aiunt nonnulli, sancti confessoris corpus superiore seculo Pictauis a Caluini sectariis igne consumptum esse.  Nam duobus diplomatis an. 1394 datis et apud Bollandum relatis Pictauenses ipsi profitentur, non iam apud se, sed in sancti Dionysii monasterio sacras patroni ac pastoris sui reliquias asseruari.

125. uerum quid opponet Cointius antiquo Augiensis monasterii monumento circa initia seculi noni scripto, in quo huius monasterii cum diuersis aliis societates recensentur? In eo quippe legere est, Ex Cella S. Dionysii, ubi Confessor Christi Hilarius quiescit humatus, Hilduinus abba . Unde conficitur, tam notum ubique seculo nono fuisse, quod sacre Hilarii exuuie in asceterio S. Dionysii in Francia requiescerent, ut etiam apud Germanos hac una nota a ceteris eiusdem nominis monasteriis discerneretur. An reponet, non hic abbatiam S. Dionysii in Francia, sed prioratum eiusdem  monasterii in Alsatia indicari? uerum ex prioribus huius monumenti uerbis, quibus proxime post monasteria S. Germani et S. Michelis subiicitur S. Dionysii, apparet monasterium Francie intelligendum. Neque inde dubitari permittit Hilduini abbatis nomen, anno 814, S. Dionysii in Francia monachis prefecti. Sed esto, Cella hic sit, quam celebre S. Dionysii monasterium in Alsatia obtinebat, non ipsummet S. Dionysii monasterium. An id sibi uolent uerba superius allata, Hilarum confessorem in hac Cella quiescere? An potius hanc cellam ad celebre illud S. Dionysii monasterium pertinere, in quo confessor Christi Hilarus quiescit humatus?

126. Responderet forte, Hilarum Gabalitanum ibi  designari, nisi sancti huius in laudatum cenobium translationem recentiorem esse  ipse approbasset. Sed et Hilarium quis audiat Confessoris Christi titulo decoratum; nec statim Pictauensem cogitet? Neque facile mihi persuaserim, tantam olim fuisse Hilari Gabalitani famam, ut a sacris eius exuuiis celeberrimum S. Dionysii monasterium maxime apud Germanos nominatum sit. Hoccine sic effectum putes, ut cum Hilarum in basilica S. Dionysii requiescere fama percrebuisset, is statim in dissitis regionibus existimatus sit, qui et etate et gestis ceteros eiusdem nominis anteiret? At neque id licet opinari, cum non unius Hilarii, sed utriusque, et Pictauensis scilicet et Gabalitani, reliquiis S. Dionysii ecclesia sibi gratuletur. Nunc quidem resecata littera  Gabalitanum episcopum Hilari nomine ab Hilario Pictauensi discernit: at apud antiquos nulla fere est hec distinctio, apud quos etiam Pictauensis, in gignendi presertim casu, Hilari nomine constanter donatur. Unde antiquus scriptor apud Photium cum Hilarii nostri laudet scripta, eum ob nominis similitudinem Gabalorum episcopum cognominat. His accedit quod nondum, ut diximus, in basilicam S. Dionysii delata fuerant S. Hilarii Gabalitani sacra ossa, cum scriptum est uetus illud Augiensis monasterii monumentum. Itaque seculo nono indubitatum erat, magnum Hilarium in illa requiescere.

127. Non immerito igitur Dionysianum cenobium de tanto thesauro gaudeat, de cuius iactura sicut nichil  certum fertur, imo nichil nisi falsum; ita et de eius possessione nullus alius locus gloriatur. Neque hanc rem, puto, in dubium uocasset Cointius, si antiquum Augiensis monasterii monumentum ei uidere licuisset. Adeo errori proximus est, qui ad respuendum quod a maioribus acceptum est, leuibus quibusque coniecturis inclinatur. Nos illis potiorem habentes fidem, Hilarium Christi confessorem in monasterio S. Dionysii quiescere credimus, et sacra eius ossa, que catholicis omnibus magno in honore et pretio esse meruerunt, debito cultu ueneramur. Sed de his satis: reliquum est ut de sanctis Hilarii discipulis nonnulla delibemus.

128. Inter primos numerant S. Iustum, a B. Hilario sacerdotii gradu donatum, et ab eo missum ad Petracorios,  ac prope Lemouicos sepultum, cuius memoria nouembris die 25, recolitur. Hilarii uita, quam ab eo scriptam dicunt, et in cimelio magni Hilarii repertam, aut falsa aut certe interpolata est. Quis enim Hilarii discipulum operis eius auctorem sibi persuadeat, in quo Hilarii cum Leone papa in synodo romana altercatio, meraque fabula a nobis iam refutata, occurrit?

129. Apud Pictauos prima Februarii die celebris est solemnitas S. Leonii, Hilarii laborum, ut aiunt, comitis indiuidui, quem in mss. nonnullis legimus a B. Hilario iamiam morituro accersitum, ipsius obitus testem adstitisse. Nihil preterea de eo succurrit apud antiquos uincentio Bellouacensi superiores.

130. Gregorius Turonensis Lupianum memorat,  ab Hilario institutum et baptizatum: qui mox ut salutari lauacro ablutus est, migrauerit ex hac uita, sepultusque in uico Ratiatensi iuxta Nannetes miraculis claruerit. In aliquot ecclesiis prima Iulii dies S. Lupiano sacra est: et apud Clarum montem 17 februarii die recolitur translatio S. Lupiani, eiusdemne, an alterius, incertum. Certe Lupianus nullus in fastis Aruennicis.

131. Iam in superioribus actum est de Florentia, quam etsi Pictauenses 1 die decembris colunt; Ferrarius tamen, auctore Canisio, prima Iulii die Florentiam commemorat Hilarii discipulam, quam et in Dania collocat.

132. Florentie exemplum imitata uidetur insignis  illa Triasia, que relictis parentibus, opibusque contemptis  Hilarium conuenisse dicitur, ut uite instituende formam ab eo exciperet. Pictauis parecialis basilica nomine illius insignita extat eo ipso in loco, in quo eam intra cellulam per multos annos ad mortem usque latuisse traditio est. Hanc nonnulli suspicantur reclusam eam esse, cuius cum laude non uulgari meminit Sulpicius , que uirorum omnium conspectum ita sibi negauerat, ut ne sanctum quidem Martinum officii causa eam inuisere cupientem uoluerit admittere.

133. At si ex discipulis Hilarii gloria aucta est, quanta ei accessit ex Martini institutione? Per hunc enim in antistites ac monachos innumeros, quorum pia conuersatione Gallia deinde decorata est, sanctitatis semina respersit: que utinam et hac nostra  etate utriusque Pontificis sanctissimi meritis, patrociniis, et exemplis in Ecclesia presertim Gallicana ita repullulent ac reflorescant, ut in posterum nec hereseos monstra admittat, nec sacerdotii dignitatem ac sanctimoniam obscurari aut contaminari patiatur.





uITA SANCTI HILARII, AUCTORE HIERONYMO.


Hilarius urbis Pictauorum Aquitanie episcopus, factione Saturnini Arelatensis episcopi, de synodo Biterrensi Phrygiam relegatus, duodecim aduersus Arianos confecit libros: et alium librum de synodis, quem ad Galliarum episcopos scripsit: et in Psalmos commentarios, primum uidelicet et secundum, et a quinquagesimo primo usque ad sexagesimum secundum,  et a centesimo decimo octauo usque ad extremum: in quo opere imitatus Origenem, nonnulla etiam de suo addidit. Est eius et ad Constantium libellus, quem uiuenti Constantinopoli porrexerat: et alius in Constantium, quem post mortem eius scripsit: et liber aduersus ualentem et Ursacium, historiam Ariminensis et Seleuciensis synodi continens: et ad prefectum Sallustium, siue contra Dioscorum: et liber hymnorum, et mysteriorum alius: et commentarii in Mattheum; et Tractatus in Iob, quos de greco Origenis ad sensum transtulit: et alius elegans libellus contra Auxentium: et nonnulle ad diuersos epistole. Aiunt quidam, scripsisse eum et in Cantica canticorum; sed a nobis hoc opus ignoratur. Mortuus  est Pictauis, ualentiniano et ualente regnantibus.



uITA SANCTI HILARII A FORTUNATO SCRIPTA  .





ADMONITIO IN DUOS LIBROS SUBSEQUENTES.

 Etiamsi duo de uita Hilarii libri Fortunatum auctorem pre se ferant, Pascentio ambo inscribantur, et ambo eadem prefandi et incipiendi ratione conueniant: an unus tamen utriusque auctor, quisue ille fuerit, non admodum perspicuum est. Ut enim post Hilarium multi  leguntur Fortunati: ita et in Annalibus Aquitanicis duo memorantur Pascentii, unus scilicet Hilarii discipulus, et in Pictauensi sede successor; alter, qui eiusdem ecclesie regimen S. Radegundis euo suscepit. Libri primi scriptor Hilario se ceuum facere uidetur, ubi hoc Opus a se susceptum testatur rogatu Pascentii, quem sacratissimus Hilarius ac ipsis cunabulis ante sua  uestigia quasi peculiarem uernulam familiariter enutriuit: ac paulo post subiicit, equabilius fuisse, hec beato Ambrosio de fratre scribenda mandare. uerum, ut optime obseruauit Bollandus, si exponi commode possunt priora illa uerba, ut bis Pascentius a puero in ecclesia Pictauensi institutus dicatur; posteriora autem, ut iis desideretur quispiam eloquentia Ambrosio similis, qui ut ille fratrem Satyrum, ita et Hilarium dignis laudibus celebret. An uero auctor Ambrosio equalis de ipso diceret, cui uerba florebant, aut Hilarium antiquissimum sacerdotem cognominaret? an de concilio Biterrensi, de Saturnino Arelatensi, de congressu cum Auxentio ne uerbum quidem facere ei licuisset? Stylum quoque si attendas, sane quartum seculum non sapit. In plerisque mss. solus exstat liber primus: et in secundo  nulla mentio fit primi, neque in hoc alter promittitur.

De altero hoc constat, eum scilicet post Chlodouei tempora uiuente adhuc Probiano scriptum. Is uulgo creditur Bituricensis episcopus, qui anno 555 Parisiensi Concilio interfuit, et an. 568, iuxta Cointium obiit: maxime cum eo ipso tempore, uti Gregorius Turon. lib. Iu, cap. 18, scripto mandauit, Pascentius Pictauensi ecclesie prefuerit. Unde quod idem Gregorius lib. de gloria Conf. cap. 2, ait: uirtutes multas ad sancti Hilarii sepulcrum ostensas narrari quas liber uite eius continet, uix ad alterum librum referre licet. Et quia tum uenantius Fortunatus, qui postea Pictauensis episcopus fuit, ex Italia in Gallias uenerat; existimat Bollandus cum pluribus aliis, Hilarii uitam duobus libris  sequentibus comprehensam ab hoc Fortunato editam esse, ubi eam e ueteribus monumentis erutam paululum expoliisset. Hinc styli a ceteris eius operibus diuersitatem explicat. Addere potuisset, et proprias quasdam uenantii locutiones in eo opere indidem deprehendi. At non dissimulauit, Gregorium Turonensem, cum uenantii sibi familiaris opera nunquam memorare soleat, quin simul et auctorem nominet; hoc tamen, ut uidimus, laudasse, nec nomen auctoris appellasse. Molanus iuxta martyrologium ecclesie Parisiensis ad 18 Iunii diem Fortunati alterius meminit, a quo S. Marcelli Parisiensis episcopi uita rogante S. Germano scripta sit, et cui ipse S. Germanus superstes fuerit; adeoque paulo antiquioris uenantio Fortunato, a quo S. Germani gesta nobis transmissa sunt. uerum diuersusne sit, an  unus utriusque libri scriptor; isne censendus sit uenantius Fortunatus, an alter paulo superior; parui refert. Hoc certe negari nequit, posteriorem librum saltem medio seculo sexto esse conscriptum.





[uITA S. HILARII A FORTUNATO SCRIPTA.]



PRAEFATIO AUCTORIS IN LIBRUM I  .

DOMINO SANCTO, ET MERITIS BEATISSIMO PATRI, PASCENTIO PAPAE FORTUNATUS.

1. Auctor est Fortunato ut uitam S. Hilarii scribat.  ---Religiosi pectoris, studio sollicitante commonitus, Papa beatissime, diuinis in actibus cum sacri conuersatione propositi iugiter exercitaris intentus, et intendis exercitandus: ut facile sit perspicuum, ad culturam ecclesiastice discipline et fuisse te genitum, et esse prouectum; cum irrefragabiliter ueteris dispositionis catholici dogmatis fundamenta custos obseruas, et ad edificationem plebis amantissime, ueluti bonus instructor, adiiciendo aliquid, culmen fabrice continuare festinas, non sine timore diuino. Cuius operis amore preuentus, me dignatus es perurgere quo de actibus sacratissimi uiri Hilarii confessoris, qui te ab ipsis cunabulis ante sua uestigia, quasi peculiarem uernulam, familiariter enutriuit, ut impensi muneris uel uerba rependerem  , et si non plene, uel quadam ex parte complexa perstringerem: quatenus dum  gregis auribus uox quodam modo et uita Pastoris antiquissimi resonaret, et ille probaret ministerium et ipse tuum non celares affectum.

2. Hoc opus superare uires reponit Fortunatus.---Sed cum mei ingenii breuitatem mensuro, adeo beati Hilarii immensitatem fortem cognosco, ut pene mihi uideatur equale, tum istud posse dicere, quam digito celum tangere: presertim quod etiam beati, ut audio, Hieronymi torrens illud eloquium recusauerit attentare, qui huic materie se imparem eatenus iudicauerit, ut taceret. Ego uero, cui nullius scientie irrigua fluenta succurrunt, quem uix stillicidii pauperis attenuata gutta perfundit, nichil proprio de fonte respirans, qua temeritate inter ingentia flumina, Euphratem  beati Hilarii, et Nilum Hieronymi, siccos uelim cursus extendere, cum de illo etiam doctissimi uiri quidquid dicere potuerunt, minus est quam meretur? Et cum uirum sanctissimum consultius mibi sit mirari, quam loqui; equabilius fuerat hec beato Ambrosio de fratre scribenda mandare, cui uerba uirtutibus coniuncta florebant. Tamen etsi cum mea uerecundia uobis quidem obedientiam, et illi impendo, de quo non digne loquor, fortasse iniuriam: sed concedi per ueniam credimus, quod deuotione peccatur. Et ne protracta pagina fastidium potius generet, quam prouocet auditorem; nunc de eius uita proponamus.



LIBER PRIMUS.

3. S. Hilarii patria, generis splendor, uirtutes.---Igitur beatus Hilarius Pictauorum urbis episcopus regionis   Aquitanie oriundus fuit, que ab Oceano Britannico  fere millibus nonaginta  seiungitur: apud Gallicanas uero familias nobilitatis lampade non obscurus, imo magis pre ceteris gratia generositatis ornatus, nitore pectoris addito quasi refulgens Lucifer inter astra, processit. Cuius a cunabulis tanta sapientia primitiua lactabatur infantia, ut iam tunc potuisset intelligi Christum in suis causis, pro obtinenda uictoria, necessarium sibi iussisse militem propagari. Denique coniugem habens et filiam, ita plenitudine Domini uenerabiles animos ecclesiastice regule tradidit informandos, ut adhuc in laicali proposito constitutus, diuino nutu, pontificis gratiam possideret; ita se ipsum propria disciplina cercebat intonsus  , quasi futuram speciem indicans, ut irreprehensibilis in templo Christi prepararetur sacerdos. Nam quod  inter mortales adhuc ualde uidetur difficile, tam cautum esse quemquam, qui se a Iudeis uel hereticis cibo suspendat: adeo uir sanctissimus hostes catholice religionis abhorruit, ut non dicam conuiuium, sed neque salutatio ei fuerit cum his pretereunti communis. uitabat hec Dauidico suffultus exemplo, ne cum hereticis mensam participando, fieret illi in scandalum . O quam perfectissimum laicum, cuius imitatores ipsi etiam esse desiderant sacerdotes; cui non fuit aliud uiuere, nisi Christum cum dilectione timere, et cum timore diligere: cuius sequaces currunt ad gloriam, diuertentes ad penam; credenti succedunt premia, recusanti tormenta! Qui omnes de pio religionis opere commonens, nunc alios de confessione inestimabilis sancte Trinitatis informans,  nunc reliquos promissione regni celesti inuitans, non cessabat in plebem uerba ueritatis fructum fidei redundantia seminare.

4. Episcopus eligitur.---Quo cognito de S. Hilario, quoniam tantum lumen, etsi uoluisset, latere non potuit, quippe necessarius , ut alienas tenebras in lucem transferret, concordante fauore populi, ut potius Dei Spiritu proclamante, uir olim mysterii deputatus, aliquando sacris altaribus sacerdos electus est. Crescebat in eo quotidie opinio famulatrix uirtutum: nec erat fama eius contenta circumiectas tantum Gallias illustrare, sed exteras nationes et regiones implebat meritorum gratia percurrente: sicque actum est, ut in toto orbe uelociter beati pontificis gloria militaret.

 5. Arianis aduersatus, in Phrygiam relegatur.---Igitur Constantii Imperatoris tempore, cum Ariana heresis, uenenata de radice flore toxico  pullularet; tunc uir sanctissimus timore nudus, fidei feruore uestitus, quasi signifer belligerator per medias acies inter  hostiles fremitus, inter hereticos gladios se ingerebat intrepidus. Christi caritate securus, nichil de sua morte formidans, illud solum  metuens, quod absit, preiudicio religionis, in lato ne uiueret. Hinc a ualente et Ursacio episcopis, qui praua credulitate Ecclesiam Dei turbare pertinaciter insistebant, Imperatori persuasum est, ut uirum eruditissimum, de quo loquimur, et Dionysium Mediolanensem, et Eusebium uercellensem exsilio condemnaret  . Nihil enim poterat ante insuperabilem sancti Hilarii facundiam hereticus obtinere. Sperabat enim hostis fidei, aliquas se nebulas splendori catholico posse pretendere, si retrusus exsilio uir talis a certamine defuisset: quoniam si quis peruersus uoluit cum illo confligere, ac si mutus et claudus, nec uerba poterat proferre,  nec responsionibus currere: sed quasi natans in pelago, ante fluctum eius eloquentie mergebabur. Itaque in Phrygiam Asie regionem  missus exsilio ad augmentum uirtutis, gratias egit Deo: quia quantum pro nomine Christi longius discedebat de solo proprio, tantum merebatur fieri uicinior celo.

6. Epistola eius ad filiam, cui uirginitatem persuadet. ---Qui dum ad locum peruenisset optabilem, nobis tacendum non est quod illi diuinitus concessum est. Nam eo tempore, sancto sibi Spiritu reuelante, cognouit quod beatissimam Abram  filiam suam, quam cum matre Pictauis reliquerat, quidam iuuenis nobilissimus, prediues, pulcherrimus, coniugii uinculo sibi quereret adnectendam. Sed ipse interuentu  orationis assidue, celestem illi sponsum sine contaminatione prouiderat. Mox opportunitate reperta manu propria subscriptam  filie direxit epistolam sufficienti sale conditam, et uelut aromaticis unguentis infusam, que tenetur Pictauis pro munere conseruata: indicans ei, quod talem sponsum anxius pater illi prouidisset, cuius nobilitas celos ascenderet, pulchritudo rosarum et lilii comparationem precederet, oculi gemmarum lumen obnubilarent  , uestis candorem niuis opprimeret, ornamenta inestimabili fulgore uernarent, diuitie intra se regna concluderent: eius sapientia incomprehensibilis emanaret, dulcedo faui mella postponeret, pudicitia incontaminata persisteret, odor suauitate fragraret, thesauri sine defectione constarent. Addit ergo monitis, ut filia nulli se  prius a morte diuisa coniungeret, quam ut patris expectaret pollicitum  , et sponsum pariter cum promissione  uenturum. Quod Abra dulciter excipiens, et quasi sponsum futurum in epistola patris amplectens, admonitionem secuta est, nulli in coniugio se resoluens. Sed qualiter ad illum sponsum peruenerit, locus in sequenti seruatur.

7. Inter eundum Seleuciam, Florentiam baptizat.---Interea cum toto orbe Ariane heresis peruersitas pullularet; dato generaliter Imperatoris edicto, ut omnes Orientales episcopi apud Seleuciam Isaurie oppidum conuenirent, disceptaturi quid sentirent de fidei ueritate, tunc inter reliquos, quarto iam exsilii anno, de Phrygia sanctus Hilarius in predicto loco data sibi pergendi euectione  , ad synodum uenire compellitur. Qui quoddam castellum dum adisset, die Dominico ingressus est templum: moxque Florentia puella  gentilis, irrumpens multitudinem populi, uoce magna seruum Dei illuc aduenisse testata est: et ad pedes eius accurrens, non cessauit petere, nisi signum crucis  ab ipso sibi fieri fideliter impetrasset. Quam Florentius pater secutus est, et cuncta familia in nomine Domini meruerunt pariter baptizari. Que Florentia, relictis parentibus, uestigiis eius inherens, usque Pictauos perducta est: patrem uero se habere, non a quo generata est, sed per quem regenerata est, predicabat.

8. Seleucie ac deinde Constantinopoli ab eo gesta. ---Cum uero Seleuciam peruenisset, magno fauore a cunctis exceptus est, eo quod diuina misericordia talem uirum prudentissimum, et singulari eruditione compertum, in spectaculum mundi produxerit, ubi  erat de fide censendum. Hinc post examinationem agnitis hostibus et oppressis, decretis in scripto conditis, prospera gerens synodi ad imperatorem dirigitur legatio: cum qua perrexit sanctus Hilarius, quamuis ei non fuisset iniunctum, metuens ne adhuc contra religionis dogmata respiraret damnata perfidia. Sed disserere longum est, qualiter in Ariminensi synodo, composita mentione  aliud ex alio referens, fraus heretica serpentino lapsu subrepserit, et quomodo postea legatis Seleucensibus per imperatoris iniquitatem ipsa est illata calumnia. Quod tamen athleta Christi beatus Hilarius agnoscens, grauiter dolet apud Ariminum diaboli preualuisse mendacium, in tantum ut et Orientales partes similiter composito prauilatis fuco inficeret. Imperatori autem  tribus libellis oblatis, preces effudit: ut in eius conspectu collectis aduersariis esset ei contra hereticos disceptandi de religione licentia,  ne ueritatem falsitas obumbraret, ne equitati iniquitas preualeret, ne imperator Deo resisteret, ne fidei perfidia  rebellaret. Unde ualens et Ursacius conscientie reatu perterriti, quoniam, si daretur facultas certandi, mox se recognoscebant Hilarii contentione prosterni: sollicitant imperatoris animum, tam maligna parte captiuum  , ut ipsum Dei uirum ad Gallias redire perurgeret, dicentes, illo presente heretica non posse machinamenta proficere. Quo obtentu, ad Gallias compulsus reuertitur, putans amplius se pati exilium, quod illic perturbationem Ecclesie relinquebat, termino disceptationis non consecuto. O beatum pontificem, qui in summo discrimine, inimico etiam sibi iudice, adiit tribunal Imperii, sine timore tormenti! uere totis uisceribus diligebat Christi regnum,  qui non formidabat in principatu Constantium. Nam quod se pro Domino sic ingerebat aperto periculo, optabat martyrium, si non defuisset percussor et tamen animus sumpsit gloriam, etsi tempus non intulit penam. Sed hunc ipsum diuino nutu seruatum testificor pro correctione cunctorum  . Nam pene totum mundum graui errore confusum, factis sepius in Gallia synodis, per Hilarium fuisse ad uiam ueritatis adductum, confitetur lingua multorum. Quid autem interest, uel sibi  pro eterna uita factum fuisse martyrem; uel amplius uixisse, reliqui ne perirent? Igitur sanctissimam animam etsi gladius persecutoris non abstulit, palmam tamen martyrii non amisit.

9. Redeuntem prosequitur sanctus Martinus.---Itaque  dum regrederetur ad propria, tunc beatus Martinus, eque meritorum lumine non absconsus  , qui ab eodem S. Hilario exorcista est postea constitutus, cognito aduentu eius, Romam festinanter occurrit. Quem cum iam preterisse cognesceret, usque ad Gallias consecutus est. Neque enim Martinus , qui adhuc catechumenus Christum chlamyde sua tectum uidere meruit, illi deuotus occurreret, nisi per omnia mysteriis plenum in eo spiritum preuidisset. Nec mirum, si ille, qui Deum prius uidit in paupere, postea illum habitare cognosceret in doctore.

10. Ex insula Gallinaria serpentes fugat.---Illud etiam nobis non conuenit tam nobile preterire miraculum.  Nam cum circa Gallinariam insulam  propinquaret, relatione agnouit uicinorum, ibidem ingentia serpentium uolumina sine numero peruagari: et ob hoc quamuis illis hec insula uideretur uicina, propter inaccessibilem tamen locum longius illis uidebatur esse, quam Africa. Quo audito, uir Dei sentiens sibi de bestiali pugna uenire uictoriam, in nomine Domini, precedente crucis auxilio, descendit in insulam: eoque uiso, serpentes in fugam conuersi sunt, non tolerantes eius adspectum. Tunc baculum figens in terram, quasi metam, quo usque deberent excurrere, uirtutis potentia  designauit: nec amplius libertas est illis occupare, quod uetuit, tanquam si reliqua pars insule  , non sit terra, sed pelagus; quia dum semper illam partem  uerentur attingere, facilius erat illis mare transire quam  uocem. O immutabilem terminum, de sermone plantatum! Apparet, quantum est melior Adam secundus antiquo. Ille serpenti paruit: iste seruos habet qui possunt serpentibus imperare. Ille per bestiam de sede paradisi proiectus est: iste de suis cubilibus serpentes exclusit. Deposuit anguis antiqui mendacium  , qui didicit implere mandatum. O Hilarii dulcedo, medicamentum et meracum, ante quem sine mora uenena fugata sunt! Addidit terram hominibus, quia in loco bellue incola transmigrauit. Sed reuertamur ad ordinem.

11. Qui Pictauis exceptus.---Cum de exsilio regressus, introiuit Pictauis, summo fauore plaudebant omnes pariter, eo quod ecclesia recepisset pontificem,  grex pastorem: et ac si omnes cum ipso tunc redissent ad patriam, ita sine illo se exsules fuisse deflebant.

12. Infantem sine baptismo defunctum suscitat.---Itaque beatum Martinum in uico Locogeiaco  nomine  dum precepisset consistere, uirtute diuina meruit ibi beatus Martinus mortuum suscitare. Deinde post aliquot dies infans quidam sine baptismi regeneratione defunctus est: duplici morte damnatus, presentem amiserat lucem, et pena futuri seculi non carebat. Tunc mater extincti, que iam mater non erat dum filium non habebat, prouoluta ad pedes sancti Hilarii, precedentibus lacrymis, nati sui corpus effudit, exclamans, Martinus adhuc incipiens, catechumenum mortuum reuocauit: Tu, pontifex, redde, rogo, filium aut mihi aut baptismo: qui populi pater agnosceris, ut ego mater uocer, queso obtineas. Sic illa plus lacrymis petente quam uerbis, commotus est pietate uir Dei et spectante populo ad consueta arma  recurrens, in terram prosternitur. Mox paulatim  defuncti pallor in ruborem conuertitur, frigida membra reuocato spiritu intepescunt, oculi apertis palpebrarum ianuis peregrinum lumen agnoscunt, uox adducto ere de pectoris domicilio conflata profertur, gressus suis uestigiis rediuiuus extenditur, in anterioris fundamenti statum tota fabrica renouatur. Quid plura? Tamdiu iacuit sacerdos in puluere donec pariter surgerent, senex de oratione, infans de morte. Ecce uita laudabilis, que de alterius corpore necem precibus effugauit, spoliauit tartarum spem habens in Christo. Mors ibi iura non tenuit, ubi Hilarius uim orationis ingessit. Sed tanta res non potest nostris uerbis plus ornari, quam ipsius meritis. Nunc uero memorandum est, quod supra pretermisimus , qualiter miracula reliqua hoc  subiecto miraculo cumulauit.

13. Abre filie et uxori mortem precibus obtinet.---Denique cum beatissimam Abram filiam suam, ad quam de exsilio destinauit epistolam, incolumem inuenisset; alloquitur eam, quomodo poterat dulcedo patris et facundia oratoris. Quid dicam? Alloquitur illam Hilarius, cuius eloquentie post ipsum comparare aliquem uix audemus, nisi qui fuerit Spiritu diuino, ut ille, repletus: tentat eius animum, si uellet attingere sponsum, quem patris gratia prouiderat . Tunc libenter desideranterque, ut celeriter ei iungeretur, optabat. Quam uoluntatem pius pater agnoscens, intentus orationibus non cessauit, donec sine dolore, sine contagio, se presente, filia de mundi ludibrio migraret ad Christum: quam  propriis manibus, ut decuit, uenerande tradidit sepulture. O funeris gloria, que melior habetur quam uita: quia quod terre subripuit, in celum transmisit! uere, ut ego considero, plus fuit, quam resuscitari,  sic mori. Certa enim salus est, non contaminari peccatis. Quanti cuperent, rebus cum uita traditis, talem transitum comparare, si mercatorem forsitan inuenirent? Quid distat inter uiuificati infantis, et filie mortificate mysterium? Illum resuscitauit ad baptismum, hanc predestinauit  ad regnum: nisi quod in illo adhuc spes peccandi restabat, hec immaculata finierat. Quod cum uidisset mater beate Abre, a pontifice postulat, ut et ipsa, si mereretur, erepta de mundi crimine, cum filia presentaretur ad regnum. Cuius uota considerans, assidua oratione et ipsam ante se transmisit ad gloriam. Quis estimaturus est, talem uirum ita dilexisse Dominum, coniugis et filie affectu contempto? Tamen in hoc magis illas amasse cognoscitur, cum per ipsum lumini perpetuo transferuntur.

 14. Hilarii eruditio.---Quis uero abundantiam rigantis ingenii contendat euoluere, aut eius uerba uerbis ualeat exequare? Qualiter ille indiuise Trinitatis libros stylo tumente contexuit  , aut scripta Dauidici carminis sermone cothurnato per singula reserauit? quam fuit in dissertione prouidus, in tractatu profundus, per litteraturam eloquens, per uirtutem mirabilis, in complexionibus multiplex, in resolutione subtilis, astutus iuxta prophetam, imo prudens, iuxta Domini uocem ut serpens , columbe simplicis gratiam non amittens. Ipse conditi sal ingenii, fons loquendi, thesaurus scientie, lux doctrine, defensor Ecclesie, hostium oppugnator. Cuius dicta qui legerit, non credet dicere,  sed tonare  . Hoc fuit ultra hominem sapere, tam caute de religione censere.

15. Sed qui uult ipsum cognoscere, eius exsilia  memoret, merita respiciat, uolumina relegat, dicta perpendat, signa quotidiana percenseat. Qui dum superstes fuit in hoc seculo, aut scripsit ecclesiastice fidei documenta, aut pugnando calcauit heretica crimina, aut petenti tribuit miraculorum suffragia; que uolente Domino usque in hodiernum diem eius orationibus perseuerant. Sed mea lingua non sufficit singulatim de sancto Spiritu, qui per eum et operatus est et locutus, sicut illi dignum est, cuncta proferre.

16. Det mihi pius ueniam, quia multa preterii, qui uix pauca conscripsi  . Ita beatus Hilarius de presentis seculi uita, ualente et ualentiniano regnantibus,  cum gloria migrauit ad Christum, terra plorante, celo gaudente, eodem Iesu Christo prestante qui cum  Patre et Spiritu sancto uiuit et regnat Deus in secula seculorum. Amen.



IN LIBRUM SECUNDUM FORTUNATI  PROLOGUS.

DOMINO SANCTO ET MERITIS BEATISSIMO PATRI, PASCENTIO PAPAE, ET IN CHRISTO FLORIGERA PERENNITER CHARITATE uERNANTIBUS ECCLESIAE PICTA uENSIS HABITATORIBUS FORTUNATUS.

1. Profanis et Christianis alia atque alia scriptionis causa et merces.---Cum ueteres infidelium conditores uoluminum, eloquentie sue pompam cunctis ostendere, causa prouocauerit opinionis inflate: dum inter regnum uota seu funera, id est, prospera uel aduersa,  confuso uocis ordine, quodam modo uisi sunt  cantare pariter et plorare: ut hi qui dixerunt, uel de quibus locuti sunt, saltem in libris uiuerent, etsi uacuis actibus inaniter defecissent. Cur ergo melioris spei sollicitatus instinctu, patiar reticeri de summi confessoris uiuentibus meritis et uictoriis, non sine, quod absit, uindicte celestis incursu; cum uix debita soluerem, si de beati Hilarii indeficientis lampadis splendore, infatigabili uoce, die continuata cum nocte pariter decantarem? Qua uero uel irretitus inscitia, uel impulsus offensa, in ea uoluntate sub graui corpore persisterem; ut cum illi decepti plurimo tractatu de resoluta umbrarum imagine nonnulla conficerent, et in puluerem redacta cadauera falsis quasi laudibus animarent, ego de sanctis permanentibus, et,  quod est felicius, in regno Christi quotidie florentibus, nichil referrem: presertim ubi diuersa diuersarum partium uidetur esse causa mercedum: quod  gentiles fructum laboris sui in inani tantum fauore uoluerunt consistere; nos autem oporteat illum in beatorum uirorum intercessione plantare, quibus hic uerba si soluimus, illic gaudia comparamus.

2. Hilarii multa miracula auctori ignota.---Idcirco reddat illi mobilis lingua preconium, a quo prius pectora hunc conceperunt affectum. Nam bonis eius aperte credetur inuideri, si que de illo cognouimus, silentio uideantur abscondi. Merito itaque cum ceteris et me de se loqui compellit, qui etiam mutos ut loquantur absoluit. Sed quam plura superstes in corpore fecerit, uel quanta operatus sit postquam eternam in requiem plaudentibus de se Angelis ad Christum uictor de mundi certamine transmigrauit, etsi non potui annorum uetustate subripiente contingere;  attamen uel que presenti tempore miracula misericors prebuit, cupio indigenti memorie non fraudare: ut quisquis hec fideli, sicut decet, auditu perceperit, et preterita se cognoscere gaudeat, et similia fieri uirtute confessoris in futurum confidat.



LIBER SECUNDUS. DE MIRACULIS SANCTI HILARII.

3. Probianus moribundus sanatur. Igitur  Probianus cum dubio iam uite penderet in fine, et spem conualescende infantie mors inuida parentibus subripere festinaret, nec paruuli funus acerbum considerans, nec desideria ingemiscentis senectutis spectans, auida quidquid inuenit extra sortem cuncta concludens, sola tamen intercessione beati Hilarii restiterat  moribundo salutis occasio. Quem Franco suus genitor, et Periculosa mater, que magis conuerso nomine, filii periclitabatur in nece, iam quasi defuncti premeditantes exequias, cum ingenti luctu et fletu in confessoris tabernaculum detulerunt. Tunc sanctus Hilarius ab auctore suo secrete artis exhibens medicinam, consuetus de dispendio funeris reddere compendia sanitatis, subito membrorum fluentem fabricam uerbo operante erexit, et in statum pristinum, tanquam si nichil in ea fuisset solutum, reformauit: moxque parentum lacrymas letitie mole superueniente siccauit, gemitus uoto succedente preclusit: ubi iam per dolorem non erat, sed pre gaudio, quod plorarent. Quas penas, que tormenta mors ipsa tunc pertulit, quando illud, quod credebat  inuadere, sic amisit? Profecto quando alterum uictrix ferire non potuit, sese ipsam uicta percussit. Qui tamen Probianus postea apicem promeruit obtinere  pontificis, et usque in hodiernum diem ad  luminaria sui medici singulis annis uite debitor tributa persoluit.

4. Leprosi duo mundantur de puluere sepulcri.---Illud quoque nobis est tam singulare miraculum, pro gloria collatoris, ad memoriam populi reuocandum. Nam cum a Cadurcis uenissent duo homines lepre maculis immutati, spem sue salutis in sancti Hilarii intercessione fundantes persistebant, et de puluere, qui ab eius sepulcro abstergebatur, sua cum aqua lauantes capita, et membra reliqua perungentes, tam diu sibi talem curam fideliter impenderunt, donec infirmitatis ipsius ulcerosa uarietas de corpore, quod captiuauerat, captiua migraret: ut decepta suis solatiis colorem, quem inuaserat, inuiolatum relinqueret, et quam secum attulerat, turpitudinis speciem non  teneret. Post innumerabilia itaque uulnera, membris omnibus instaurata est cutis una: uultus ille diuturna deletus sorde , sua cepit in ambobus repingi imagine nec agnosci qualis fuerat per infirmitatem. Per fidelissimum namque lauacrum pulueris, Pictauis purificus illis inuentus est Iordanis: et non ipsi ad fluuium, sed ipsis fluuius hic occurrit. Ex quo tam predicabilis patuit miseratio confessoris, quod et laborem eis longinqui itineris abstulit, et salutis uota porrexit. O quam inestimabilium claruerunt documenta uirtutum, ubi sepulcri immunditie mundauerunt maculas lepre! Cuius hoc facere cura potuisset artificis, qui de tali puluere ferret beneficia medicine? Ex quibus Castorius diaconus et Crispus  subdiaconus institutus,  ad eius obsequium usque in finem suum, per quem sanati sunt, adheserunt: et merito illius elegerunt sustinere iuga Domini a quo a pena liberi sunt effecti.

5. Manus contracta sanatur. Quedam puella in hanc uitam ueniens, dexteram mortuam traxerat natura formante et debilem manum in speciem glomi  collegerant neruorum fila contracta: fluxa suo stamine digitorum tela marcebat  . Tunc occurrens ad beatissimi Hilarii sepulturam, intercessione eius uiuacibus est officiis ordinata: paulatim mobilis uigor articulos stupentes et ungues  irrepsit. Post longa tempora manus illi tunc nata est, cum sensit munera confessoris. Extincta manus uenit ab utero: uiua rediit de sancti sepulcro. Ecce quam larga remuneratoris  est pietas, ut que natura non genuit, hic membra suppleret.

6. Ceco uisus redditur.---Nec illud quidem preterire conuenit quod ceco felici post uota successit. Nam cum ad beati Martini limina pro recipiendo lumine intentus properaret, in sancti Hilarii preteriens templum ingressus est. Quo dum uigilias officio solito celebrarent Clerici, mane facto, apertis oculis, ipse diem cepit aliis nuntiare, qui hoc semper egebat audire. Apud quem una semper nox erat,  tenebras illi S. Hilarius ea nocte purgauit. Qui nunquam uiderat ornamenta diei, cepit illi nouus sol mire claritatis nasci. Tunc illi fabricata sunt omnia, quando eorum uidere meruit facturam, et ut ita dicam, quodam modo post se illi mundus est natus, cum factus est agnitus. Cecus ad beati Martini ecclesiam festinabat  accedere, iste cum in suo templo dignatus est illuminare. Quanta micat gratia donatoris qui preuenit desideria supplicantis!

7. Chlodoueo promissa lumine ac uoce uictoria prestatur. ---Quid etiam dignum referam de tam regali mysterio, quod ab ipso est in regem collatum? Denique Chlodoueus rex dum contra hereticam gentem pugnaturus, armatas acies  commouisset, media nocte meruit de basilica beati Hilarii lumen super se ueniens,  adspicere, admonitus insuper ut festinanter, sed non sine uenerabilis loci oratione, aduersus hostes conflictaturus descenderet. Quod ille diligenter obseruans, et orationi occurrens, tanta prosperitate, altero pro se pugnaturo, processit ad bellum, ut intra horam diei tertiam ultra humana uota sortiretur a Domino uictoriam. Ubi multitudo occisorum cadauerum colles ex se uisa est erexisse  . Ecce terribiliter formidanda prodigia, et delectabiliter amplectenda miracula. Parum illi fuit pro solatio regis, signum luminis ostendere, nisi aperte monita addidisset et uocis. Similis quedam contigit, Isrelitici populi tempore, huius causa uirtutis. Nam ibi columna ignis populum precesserat, hic figura lampadis admonebat.

 8. Arianos debellat etiam mortuus.---uellem nosse, quod fuerit tanti ardoris secretum mysterium, tam manifeste prolatum. Sed quantum ipso inspirante uideor agnoscere, non tacebo. Nam contra hereticas acies, sicut olim in corpore, non cessauit spiritu dimicare.  Quanta fuit illi semper pro cultu catholice religionis auiditas; cum in requie posito, adhuc sollicitudinis non desit ubertas? Nam qui tunc in synodo ad confundendum hostem uerba fidelia protulit, hic in campo arma tractauit uictorie.

9. Mulieri manus arida redditur sana.---Mulier in uico Tonaciaco, dum aquam ad opus suum deportaret die Dominico , manus eius adtracta est, uenarum arefacto discursu. Tunc reuelatione commonita est, ut ad  sancti limina, si uellet salua fieri, properaret. Quo illa fidens nuntio, tanquam cum ipso sanitatis sue preuiatore, leta percurrit. Et dum in ecclesia psalleretur, similiter in absolutione, die Dominico, quo precesserat pena, secuta sunt gaudia. Ecce consuetudinem patroni singularis amabilem, qui ut inueniat quod prestet, et causas exquirit. O beatum Hilarium omnium corde, ore, uoce cantandum: cuius tam larga benignitas est, ut non solum se alicui non abscondat, sed ultro ingerat! ueniamus ad alios uenerandi fructus miraculi.

10. In una puella plura eduntur miracula.---Quedam paralytica, annis adulta puella non merito, sine uite uiuebat officiis. Cui intra funus extincti corporis tantum superstes anima palpitabat, et in toto cadauere  lumina quasi sola uigebant, ac uelut mortua in se membra uigilantes oculi custodiebant. Non lingua torpens intra palati cameram, uolubilis  excurrebat, nec imo ducta de pectore uox collata poterat uerba disponere: non manus, cum soluta languesceret natura, debita seruitia dissoluebat, neque pes instabilis membrorum structuram sustentabat  : adhuc insuper totius corporis infabricata massa torpebat. Que in festiuitate B. Hilarii intra basilicam posita, cum ingenti fauore spectantibus omnibus est erecta: In unius ergo debilis corpore miracula plura Sanctus compleuit. Attenuata genuum uestigia roborauit, linguam rigentem flexibilitati et facilitati uocis aptauit, ad usum lanificii debiles quondam palmas armauit, lineamenta uiscerum gratia pii  muneris animauit. Aliquando uetus infans in uerba prorupit; et quod est conspicuum, uoce prima, lactis alimenta quesiuit. Ergo ut tales cibos ante omnia posceret, quid aliud datur intelligi, nisi quando sanata est, tunc prius credidisse se nasci?

11. Cera ad Hilarii sepulcrum oblata.---Nec illud tam fidele mysterium obliuione noxia subtrahatur. Itaque cum duo negotiatores ad beati basilicam occurrissent, habentes formam cere quasi socialiter in commune; quidam ex his alloquitur alterum, ut eam etsi tam paruam rem, tamen tanto confessori uel libenter offerrent. Sed in cassum sua uerba in animo socii nolentis expendit. Ipse tamen cum eodem collega suo in oratione prosternitur, ceramque illam occulte ante tremendi sepulcri cancellos exponit.  Moxque ad omnem equalitatem cere ipsius species se diuisit, et pars illius fidelis oblatoris accepta, pars altera, uidentibus plurimis, uoluendo usque ad alios cancellos, nutu diuino cum omni contumelia est repulsa: quasi nollet Sanctus inuadere, quod alter illi deuotus non obtulit: et quoniam semper abhorruit quod ex fide non uenit, tam certus in iudicio, quam misericors est in uoto. O quam incorruptibilis arbiter claret! Castior  est iste in examinatione iudicii, quam in electione florum illa, que ceram casta producit. Tunc itaque ille qui offerre noluit, admissi criminis se teste confusus, et immensi pudoris  reatu perculsus est: uidensque sibi a radice sue conscientie tante turpitudinis opprobria pullulasse, et in faciem suam occulte cognitionis facinora reuelata adspexit, considerauit, ingemuit et fleuit: ut saltem lacrymarum fonte rigante dilueret, quod corde delinquente fedauit. Qui postea maiora obtulit exactus, cere iudicio castigante.

12. Cereus nocte accendi solitus.---Item cum iuxta consuetudinem quadam nocte cereus ibi illuminatus fuisset, casu super sepulcrum eius, qui intercessione sua  mortuos uiuificat, ardens corruit: ita ut super mafortem, quo cecidit, sine lesione aliqua perarderet. Nam in quantum fuit cerei longitudo, cera iacens inuenta est papyro consumpto: tanquam si confinium cera ipsa fecisset inter ignem et pallium,  ut ab ipsa inueniretur defendi, per quam potuisset exuri. Attendite beneficium. Ut obediretur confessoris precepto, quam semper scit subdere  , hic ceram ignis expauit, et quam in ardendi auxilium sumpserat,  ipsa ei uisa est repugnare. Sed inter hec illud admonet potius ut dicatur, in uirtute confessoris, quas deducit cera flammas extinxisse, et conuerso ordine illud a quo uorari potuit, prefocasse. Diuerse species suam uise sunt naturam mutasse: et ne quid incendia lederent, pallium pro marmore, cera fuit pro flumine. Sed quantum est apud illum cerei lumen extinguere, qui cecorum lumen accendit? Aut cum ad alterius cadaueris sepulturam oculorum ignem redintegrat, quam facile credimus de sepulcro proprio ut flammas expellat?

13. uellem adhuc insatiatus sacratissimi uiri miracula quasi peculiariter decantare; sed uereor ne unde meam cupio deuotionem ostendere, auditoris animum fastidio nascente uidear obturare. Da mihi, pie, ueniam  de textus huius paruitate, da casui culpam; ne dum hominis cupio uitare fastidia, uidear incurrere confessoris offensam, de quo exigua dicerem, si libros implerem. Sed presumo plurima de te minus dicere, ut de te legere populum breuitas plus inuitet: auxiliante Domino Deo nostro nunc et semper, Amen.





DE TRANSLATIONE SANCTI HILARII, PETRI DAMIANI SERMO.

1. Gaudeamus et exultemus, dilectissimi, dum ad recolenda beati Hilarii sublimia merita solemniter conuenimus. Ipsa quippe nos insignis uocabuli dignitas prouocat, ut mens nostra spiritali letitia affecta, plausibiliter hilarescat. Nihilo minus et hoc dignum  est, ut dum beati uiri translationem colimus, ipsi quoque mentes nostras a terrenis desideriis ad celestia transferamus: ut dum glebam corporis eius, tenuemque puluisculum tanto preferri apud homines honore conspicimus, quantum glorie pondus in celestibus possideat, ubi uerus et incomparabilis honor est, mens nostra perpendat. Sed libet iam translationis huius historiam succincte transcurrere, ut nulli deinceps de preclara solemnitatis huius origine prorsus expediat dubitare.

2. Porro autem dum confessor Christi Fridelinus beati Hilarii monasterium, quod in Pictauensi suburbio situm est, laudabiliter regeret, ibique sancte conuersationis insignibus disciplinis, et preclara morum honestate polleret; beatus Hilarius illi per uisionem  manifestus apparuit, at inter alia nonnulla hoc illi quadam uiuacis imperii auctoritate mandauit, ut uidelicet ipse simul et Pictauensis episcopus ad regem Francorum, qui tunc rerum moderabatur habenis, incunctanter accederent, et sumptus impendia, quibus ampliari et augustius fieri monasterium posset, fiducialiter postularent. Quibus uerbis insuper addidit, ut instaurato nouiter monasterio, locum sibi sanctus Abbas congruum prouideret, in quo corpus eius, facta translatione, reconderent. Quos nimirum  felicis oraculi legatione perfunctos rex clementer ac benigne suscepit, eisque magnifica regie liberalitatis munera contulit. A fundamentis ergo monasterium per latomos ac cementarios denuo construentes, et pollucibiliter instaurantes, ministri Domini  tam diu ceptis indefessi laboribus institerunt, donec non modo surgentis structure machinam ad consummationem usque perducerent, sed etiam utrimque parietes, hoc est, intus et extrinsecus radiantis Musiui decore uestirent. In quo uidelicet opere, ubi regii muneris summa defecit, episcopus ex ecclesiasticis facultatibus supplere quod deerat non cessauit. Tandem itaque monasterio non modo consummate fabrice structura perfecto, uerum etiam sacerdotalis officii benedictionibus dedicato, mox demoliti sunt tumulum, in quo sanctum fuerat corpus humatum.

3. Constituto igitur die, in quo sancta membra transferrent, precedente nocte, dum episcopus simul et abbas in uigiliis et orationibus pernoctarent, repente conspiciunt, quod beati Angeli de tumulo,  qui iam terebratus fuerat, sanctum corpus educunt, et in locum, qui sibi preparatus fuerat propriis manibus inferunt. His itaque peractis, beatus Hilarius sanctum Fridelinum per uisionem admonuit, ut Scotigenam quemdam sibi cognatione propinquum, in cenobii regimine substitueret, ipse uero ad Gallinariam insulam in honorem eiusdem beati Hilarii edificaturus ecclesiam properaret. Qui beati sacerdotis imperio mox humiliter paruit, et non solum illud, quod iussum fuerat, sed et alia quatuor monasteria  in eius honorem construxit. Quamquam beati Fridelini uita, in qua hec referri perhibetur historia, in manus nostras nequaquam deuenerit. Sed quod hic scriptum est, indicio fraterne relationis innotuit. Hec igitur huius sacre solemnitatis est causa. Hec ueneranda celebritatis hodierne materia, ut in translatione sacri corporis merito gaudeat plebs deuota fidelium, cui dependit exsequias exercitus Angelorum.

4. Porro autem ex occasione uenerande translationis huius, et cetera beati uiri gesta nobis in memoriam redeunt: ut que longis ante temporibus sunt peracta, nostris nunc reducta conspectibus quodam modo recentia uideantur et noua. Mox enim ut disputare de uenerabilis uiri gestis incipimus, protinus occurrit memorie, quam impenetrabilis Ecclesie  murus hereticorum telis obstiterit, quam insuperabilis preliator peruersum Arianorum dogma gratia catholice ueritatis obtriuerit. Nec illud uacat, quod cum aduersus hereticorum perfidiam pugnaturus, Seleuciam Isaurie oppidum peteret, puella gentilis diuinitus edocta, sancti sacerdotis denuntiauit aduentum: atque ideo cum patre Florentio, totaque familia diuini baptismatis meruit suscipere sacramentum. Nec illud excidit insigne miraculum, quod in Gallinaria insula immanium serpentium uenenata rabies uirtutem tam preclari Pontificis ferre non potuit; sed tamquam fulmineo fragore perterrita, uilis etiam baculi metam, quam ipse prefixerat, transcendere non presumpsit. Sed et illud memorie consequenter occurrit, quod idem egregius pontifex puerum sine gratia regenerationis  exstinctum, non modo matri resuscitatum et incolumem reddidit, sed et uere fidei rudimentis instructum sancte Ecclesie filiis aggregauit. Hec igitur, et alia multa uirtutum eius insignia nobis ex occasione uenerande huius translationis occurrunt, que nos ad amorem Dei et deuotionem preclari huius sacerdotis accendunt. Plane cum multorum translationes iustorum sancta ueneretur Ecclesia, que diligentia procurate sunt hominum; quanto deuotionis studio hec est solemniter recolenda, que facta est manibus Angelorum!

5. Sed quid est, quod Moysi corpus ipse per se Dominus sepeliuit, et tamen sepulcrum eius hominibus innotescere noluit; beati uero Hilarii corpus non modo coram hominibus per Angelos transtulit, sed  et tanti honoris gloriam et totius Ecclesie reuerentiam sublimauit? De Moyse quippe scriptum est: Mortuus est ibi Moyses seruus Domini in terra Moab, iubente Domino, et sepeliuit eum in ualle terre Moab contra Phogor, et non cognouit homo sepulcrum eius usque in presentem diem . Quid est ergo, quod ille nescitur, iste uero quotidie cum tanta gloria Christiane deuotionis inuisitur? Quid est, inquam, quod Moyses ab hominum notitia remouetur, nisi ut tollatur occasio, ne qui tam Deo carus et familiaris exstitisse cognoscitur, diuinus honor illi ab Isrelitice plebis perfidia prebeatur? Reliquorum uero Sanctorum corpora non celantur: ut dum Christiane deuotionis frequentantur accessu, et per  illos fiant rutilantia signa uirtutum, et istis accrescat felicium cumulus meritorum. Preterea nonnulli fideles idcirco post mortem tumulis editoribus includuntur, ut sui memoriam uiuentibus ingerant, quatenus eis impendere pietatis officia non omittant. Hinc est, quod sepultura uocatur ex more memoria: scilicet ut per eam memorentur uiui, et percipiant refrigerium mortui.

6. Sed quid est, quod nonnulli Sanctorum tantopere studuerunt suis prouidere sepulcra corporibus? Abraham nempe quadringentis argenti siclis a filiis Heth speluncam duplicem comparat. Iacob et Ioseph ad eamdem speluncam totum iam animi desiderium tendunt , et corpora sua post obitum illo perferenda deposcunt. Quid ergo est, quod sancti  Patriarche, qui se puluerem et cinerem esse perspicue perhibent, qui certe corpora et corporalia queque celestium contemplatione despiciunt, in Chananeorum terra corpora sua quiescere tanto desiderio concupiscunt? Cur illum pre ceteris mundi partibus quieti sue preuident locum, nisi quod humane salutis auctorem illic nouerant de suo semine nasciturum? Hinc est, quod Iacob filium suum Ioseph obsecrat, dicens: Si inueni gratiam in conspectu tuo, pone manum sub femore meo, et facies mihi misericordiam et ueritatem, ut non sepelias me in Aegypto, sed dormiam cum patribus meis, et auferas me de hac terra, condasque in sepulcro maiorum . Cur autem ad confirmande sponsionis indicium, Iacob manum filii supponi sui femoribus petiit,  nisi quia illum, qui summa ueritas est, de proprio semine propagandum esse cognouit? Illis igitur terre finibus beati uiri iam medullitus aggliscebant, quam per spiritum iam cernebant Saluatoris uestigiis atteri, quam in interioribus oculis iam uidebant pretioso Dominici corporis sanguine purpurari: ut illic eorum corpora suam expectarent resurrectionem, ubi resurrecturum esse cognoscebant ipsum beate resurrectionis auctorem.

7. Ad hunc et nos, dilectissimi, perspicuam nostre mentis aciem dirigamus. Ad hunc dum pedum progressione non possumus, estuantis desiderii festinatione tendamus: et dum sanctorum quorumlibet reliquiis digne deuotionis reuerentiam exhibemus, ad illud unum et singulare corpus nostre mentis dirigamus  obtutum, quod in paterne maiestatis gloria credimus ineffabiliter sublimitatum. Illa nimirum est terra, cui tunc beati Patriarche atque Prophete suspirabant, lacte scilicet et melle mananti. Lac siquidem de carnis uberibus profluit, mel uero de superioribus uenit. Et quia substantia Dominici corporis ex uirginis uisceribus prodiit, diuinitas autem ex paterna maiestate descendit; recte corpus Saluatoris terra dicitur repromissionis. Que nimirum terra lacte simul et melle fluere dicitur, quia in Redemptoris nostri corpore et substantia uere et dulcedo est ineffabilis deitatis. In ipso enim, sicut Apostolus ait, habitat omnis plenitudo diuinitatis corporaliter, et alibi: Deus erat in Christo reconcilians mundum sibi . Ad  hanc uiuentium terram ille nos dignetur inducere, qui terre nostre mortalia non dedignatus est tolerare: quatenus sic ibi lacte et melle uescamur, ut Saluatoris nostri presentia, et melliflua diuinitatis eius  dulcedine satiemur, qui cum Deo Patre et Spiritu sancto uiuit et regnat per omnia secula seculorum. Amen.





SELECTA uETERUM TESTIMONIA DE SANCTO HILARIO.


Hieronymi ex epistola uI. ad Florentium.

Interpretationem quoque psalmorum Dauidicorum et prolixum ualde librum de Synodis sancti Hilarii, quem ei apud Treuiros manu mea ipse descripseram, eque ut mihi transferas peto.


Eiusdem ex epistola uII, ad Letam.

Athanasii epistolas et Hilarii libros inoffenso decurrat pede: illorum tractatibus, illorum delectetur ingeniis, in quorum libris pietas fidei non uacillet.  Ceteros sic legat, ut magis iudicet, quam sequatur.


Eiusdem ex epist. XIII, ad Paulinum.

Sanctus Hilarius Gallicano cothurno attollitur: et cum Grecie floribus adornetur, longis interdum periodis inuoluitur, et a lectione fratrum simpliciorum procul est.


Eiusdem ex Apologia aduersus Rufinum.

Si auctoritatem suo operi prestruebat, uolens quos sequeretur ostendere; habuit in promptu Hilarium confessorem, qui quadraginta ferme millia uersuum Origenis in Iob et psalmos transtulit.


Eiusdem ex epist. LXXXIII, ad Magnum.

Hilarius meorum confessor temporum et episscopus duodecim Quintiliani libros et stylo imitatus  est, et numero: breuique libello, quem scripsit contra Dioscorum medicum, quid in litteris posset ostendit.


Eiusdem ex epist. LXXXIX, ad Augustinum.

Apud Latinos autem Hilarius Pictauensis et Eusebius uercellensis episcopus Origenem et Eusebium transtulerunt.


Eiusdem ex epist. CXLI, ad Marcellam.

Miror te in Hilarii commentariis non legisse, excussorum filios, credentium populos interpretari . . . . . Quid igitur faciam? Tantum uirum et temporibus suis disertissimum reprehendere non audeo, qui et confessionis sue merito, et uite industria, et eloquentie claritate, ubicumque Romanum nomen est, predicatur, etc.


Eiusdem ex epist. CXLuII, ad Amandum.


Miror te hoc a me querere uoluisse, cum sanctus Hilarius Pictauensis episcopus undecimum librum contra Arianos hac questione et solutione compleuerit.


Eiusdem prefat. in lib. uIII, Comment. in Esaiam.

Si flumen eloquentie et concinnas declamationes desiderant; legant Tullium, Gallionem, Gabinianum, et, ut ad nostros ueniam, Tertullianum, Cyprianum, Minutium, Arnobium, Lactantium, Hilarium.


Eiusdem prefat. in lib. II. Comment. ad Galatas.

Hilarius latine eloquentie Rhodanus, Gallus ipse  et Pictauis genitus, in Hymnorum carmine, Gallos indociles uocat.


Rufini de adulteratione librorum Origenis.

Hilarius Pictauensis episcopus, confessor fidei catholice fuit. Hic cum ad emendationem eorum, qui Ariminensi perfidie subscripserant, librum instructionis plenissime conscripsisset, etc.

Aliud eiusdem testimonium uide supra, col. 167, D.


Augustini lib. uI de Trinit. cap. 10.


Quidam cum uellet breuissime singularum in Trinitate personarum insinuare propria, Aeternitas, inquit, in Patre, species in imagine, usus in munere. Et quia non mediocris auctoritatis in tractatione Scripturarum et assertione fidei uir exstitit, Hilarius enim hoc in libris suis posuit, horum uerborum, id est patris et imaginis et muneris et eternitatis et speciei et usus abditam scrutatus intelligentiam, etc.


Eiusdem lib. I, contra Iulianum, c. 3.

Audi adhuc quod te possit amplius commouere atque turbare, et utinam in melius commutare. Ecclesie catholice aduersus hereticos acerrimum defensorem uenerandum quis ignoret Hilarium episcopum  Gallum? Qui cum de Christi carne ageret, attende quid dixerit.


Et lib. II, cap. 8, n. 26, 27 et 28.

Audi et beatissimum Hilarium ubi speret hominis perfectionem . . . In quadam uero homilia de libro sancti Iob attende quid dicat . . . In expositione autem primi psalmi idem doctor non dubitat dicere . . . Catholicus loquitur, insignis Ecclesiarum doctor loquitur, Hilarius loquitur.


Cassiani lib. uII de Incarn., cap. 24, cuius uerba exscripserunt Alcuinus lib. Iu, contra Felicem, et Ratramnus Spicil. tom. I, p. 335.

Hilarius uir uirtutum omnium atque ornamentorum; et sicut uita, ita eloquentia insignis: qui et  magister Ecclesiarum et sacerdos, non per sua tantum merita, sed etiam per profectus creuit aliorum: et inter procellas persecutionum ita immobilis perstitit, ut per inuicte fidei fortitudinem etiam Confessoris ceperit dignitatem, in libro fidei primo testatur, etc.


uincentii Lirinensis in Commonitorio.

Tertullianus catholici dogmatis, id est, uniuersalis ac uetuste fidei parum tenax, ac disertior multo quam felicior, mutata deinceps sententia fecit ad extremum, quod de eo beatus confessor Hilarius quodam loco scribit: Sequenti, inquit, errore detraxit scriptis probabilibus auctoritatem .


Facundi Hermianensis lib. I, cap. 4.


Si igitur, Hilario quoque, doctissimo antitiste et fortissimo confessore, etc.


Eiusdem lib. X, cap. 7.

Beatus Hilarius, Arianorum potentissimus atque acerrimus expugnator, et constantissimus fidei Christiane confessor in epistola, quam de exilio scripsit episcopis Germanie prime et Germanie secunde et prime Belgice, etc.


Eiusdem lib. contra Mocianum.

Reprehendere audeat Hilarium prudentem ac moderatum gubernatorem Ecclesie.


Cassiodori lib. de Instit. diuin. litt. cap. 17 et 18.

Tunc in illo choro sanctissimo Patrum tibi eum eligere poteris, cum quo suauissime, colloquaris. Difficile  dictu est quam frequenti occasione reperta Scripturas sanctas locis aptissimis potentes aperiant; ut subito transiens discas, quod te negligenter preteriisse cognoscis. Testes sunt doctissimi uiri diuersa laude precipui, quibus, uelut stellis micantibus celum, fulget Ecclesia: inter quos sanctus Hilarius Pictauiensis urbis episcopus nimia profunditate subtilis et cautissimus disputator incedit, altasque diuinarum Scripturarum abyssos in medium reuerenter adducens facit.


uenantii Fortunati lib. I, de uita S. Martini.


Et quia summus apex fidei, uirtutis, honoris,
Hilarius fame radios iaculabat in orbem,
Rite  sacerdotii penetralia iura gubernans
Buccina terribilis, tuba legis, preco tonantis,
 Pulchrior electro, ter cocto ardentior auro,
Largior Eridano, Rhodano torrentior amplo,
Uberior Nilo, generoso sparsior Histro,
Cordis inundantis docilis ructare fluenta,
Fontibus ingenii  sitientia pectora rorans,
Mens  euangelici bis bini plena libelli,
Quattuor ore suo manans noua flumina mundo,
Ornatum Ecclesie, pollens diadema coruscum
In membris Christi capitis uelut infula fulgens,
Pectore belligerans, adamantinus arte topazos,
Ad uirtutis opus mens inconcussa palestris,
Gemmifer eloquiis, radiantior ore lapillis,
Doctor apostolicus uacuans ratione sophistas,
Dogmate, luce, fide, informans uirtute sequaces.
Hostibus hic quoniam grauis insuperabilis esset,
 Ducitur exilio,  qua longa Seleucia tendit.
Regis et auxilio petit  hinc sua premia miles,
Cuius in abscessu errori uaga Gallia cedit,
Et regio titubat tanta se turre mouente.
Hoc ubi prepropere Martinus comperit, inde
Constituit cellam sub uertice Mediolani, etc.


Ex ueteri inscriptione.


Hilarius cubat hac Pictauus episcopus urna,
   Defensor nostre terrificus fidei. 
Istius aspectum serpentes ferre nequibant:
   Nescio que in uultu spicula Sanctus habet.


Alcuini Pem. 63.


Hoc altare pater presul Hilarius ornat,
   Notus in orbe procul, doctor ubique pius.
Hac magis uictor meritis memoratur in ara,
   Indita preclarus miles in arma potens.


Hincmari de predest. c. 3.

Sanctus Leo ad Chalcedonense concilium confirmandum eiusdem B. Hilarii testimonia inter catholicorum doctorum exempla etiam prima connumerat: et B. Gelasius eum sicut et S. Augustinum et Cyprianum atque Leonem siue Hieronymum, receptissimum in catalogo Scriptorum ecclesiasticorum atque illustrium computat. Sed et de eo, ut notum est, a  notissimo dicitur, Hilarius episcopus Romanorum lucifer, Ecclesiarum lucerna et pretiosa lampas, pulchro aureoque ore loquitur uniuersa.


Et cap. 25.

Beatus Hilarius doctor catholicus, qui propter excellentem doctrinam Romanorum lucifer appellatur.


Lanfranci testimonium uidesis supra col. 53, D. Fulberti Carnot. epist. XXI ad Abbonem.

Tu quoque dereliquisti nos, sancte pater Hilari, qui olim unitatem Ecclesie Spiritus sancti gladio tuebaris.


Ex Sacramentario biblioth. reg. 3865, in quo Nicenum Symbolum sine additione filioque exstat, kal. nouemb. Natale sancti Hilarii.

 Adorabilem  populi, beatissimi Helarii antestitis festiuitatem solemniter recurrentem, cuius lingua in seculo pro sancte Trinitatis equalitate sic tonuit, ut huius mundi principem miles Christi prosterneret, et in celestis Regis aula uictor intraret, Dominum uotis uberioribus deprecemur; ut qui eum inter diuersas acies ita fecit esse sollicitum, ut redderet inter bella securum, nobis concedere dignetur, ut quod in eius honore deposcimus, eo suffragante consequi mereamur.


Ex eodem codice regio, necnon ex ms. Missali Ratoldi et Colb. 1927 in prefatione Misse.

uere dignum et iustum est gratias agere, uota soluere, munera consecrare, Domine sancte Pater omnipotens eterne Deus, qui beatum Hilarium confessorem  tuum preelegisti tibi sacrate confessionis tue antistitem, ingenti lumine coruscantem, morum lenitate pollentem, fidei feruore flagrantem, eloquii fonte torrentem: cui que sit gloriatio  ostendit concursus ad tumulum, purificatio incursorum, medela languentium, mirandarum signa uirtutum. Qui etsi hic natura fecit finem per transitum, illic uiuunt Pontificis merita post sepulcrum, ubi presentia Saluatoris est I. C. Domini nostri: per quem, etc.


Ex ms. Missali S. Gatiani Turon.


uere dignum et iustum est, eterne Deus, qui B. Hilarium confessorem tuum et scientie documentis replesti, et uirtutum ornamentis ditasti: quem ita multimodo pietatis imbuisti, ut ipse tibi et ara et sacrificium et sacerdos esset et templum per Christum, etc.


Ex Benigniano Missali ms. necnon Nouiom., Corb., Colb., Reg. etc.

Deus, cuius miseratione delinquentes mutantur ad ueniam, iusti transferuntur ad palmam, qui infusus in corde B. Hilarii antistitis, quasi de tuo templo fidei responsa dedisti, concede propitius, ut qui tunc inclytum Confessorem tuum fecisti Cesarem non timere, eius intercessione ab spiritali hoste  plebem protegas obsecrantem, ut cuius solemnitate tripudiat, eius sit fida prece defensa.


Ex iisdem mss. super Oblata.

Uniuersitatis conditor, et humani generis reformator, annue, quesumus, omnipotens Deus precibus nostris, ut qui miramur in Doctore quod colimus, mereamur in munere quod placeamus: et sicut B. Hilario confessore tuo atque pontifice dedisti, da  Ecclesie tue concordiam, memoriam gloriosam; eo obtinente, ut sacrificium nostrum eius meritis tibi efficiatur acceptum:  ut sicut B. Hilarii confessoris tui atque pontificis meritis dedisti Ecclesie tue concordiam memoriamque gloriosam, da ut sacrificium, etc.


Ex ms. Missali S. Gatiani Turon. Collecta.

Presta, quesumus, omnipotens Deus, ut excellentiam uerbi tui, quam B. Hilarius confessor gloriosus asseruit, et conuenienter intelligere ualeamus, et ueraciter confiteri.


Ex Pontificali Ebroicensis ecclesie, Bened.

Deus, fundator fidei, indultor sacerdotii, congregatio plebis, sanctificatio confessoris, qui beatum  Hilarium  ab hac armasti uirtute, ut tibi militaret in fide, concede huic familie pro se hunc intercessorem esse, quem uotis colit pontificem in fide. Amen. Sit apud te pro nobis exorator, qui tunc contra hereticos pro te adstitit assertor; ut te retribuente populus crescat innumerus, quod sudauit in fide sacerdos. Ille uos benedicat. Amen. Quod ipse. Amen.





NOTITIA LITTERARIA IN SANCTUM HILARIUM, AUCTORE SCHeNEMANN.




§ 1. uita.


Natus est Hilarius Pictauii in Gallia sub initium seculi Iu, parentibus gentilibus, non infimi loci. Quo factum est, ut optime litteris et inge  nuis disciplinis, utut tunc temporis in Galliis erat earum conditio, erudiretur, litterarumque assectatione in libros sacros incideret, quorum prestantia et imprimis sententiarum grauitate captus, se uxoremque et filiam Apram nomine fidei christiane addixit. Prima quidem, quam in contubernio Christianorum exegit, etas pariter ac tempus, quod gentilis adhuc traduxit, in obscuro latet. Summum ecclesiastice dignitatis fastigium quin eruditione, morum integritate et deuoto penitus religioni animo meruerit, nullum dubium est. Num uero ab inferioribus clericorum gradibus sensim ascenderit, an subito in sedem episcopalem sit euectus, diuinare difficile sit. Certius uidetur annus, quo episcopi sedem occupauerit, CCCL, poni. Hilarius hoc officio imprimis sibi datum existimabat, fidem orthodoxam, que audiebat, contra Arianorum uexationes defendere; quod scriptis iuxta ac uiua uoce animoque intrepido, sed nimio feruore ac uehementia nec ea ubiuis, quam res imperii et ecclesie poscebant,  prudentia prestitit. Ac primum quidem in hac causa an 355, post concilia Arelate et Mediolani an. 353 et 355, celebrata librum unum ad Constantium misit, adhortatus imperatorem, ut orthodoxe fidei sectatores persequi desisteret. Simul Saturnino Arelatis episcopo, Ursacioque et ualenti episcopis, Ariane factionis per Gallias, Pannoniam ac Mesiam  statoribus, omnem secum communionem interdixit. Non impune. Nam Saturninus, qui plurimum gratia apud imperatorem ualebat, effecit, ut Biterras  ,  concilium decerneretur, a quo abesse Hilario per Constantium non licebat, quamuis que Athanasio et ipsi intenderentur ibi pericula, facile preuideret. Ergo quicquid in illo concilio pro Athanasio et concilii Niceni formulis contra Arianos ab eo proferebatur, quod non nisi desultorie per illos fieri poterat, ad ipsum solum apud imperatorem inuidia opplendum ualuit iussuque Constantii Phrygiam in exilium missus est, Rhodano, Tolose episcopo, comite. Quo loco inimici eius hud dubie putauerant exilii penam non leuiter fore exacerbatam, quando non Phrygiam solum, sed omnem Asiam minorem Arianis plenam cognosceret. Et accidit sane, sed mitigabatur dolor Gallicanorum episcoporum litteris, quibus uinculum et communionem inter eum et ecclesiam Gallicanam saluam fore ac integram, Saturninum contra in Ecclesie societatem non admissum iri significabant. Hinc ad eos perscripsit librum de Synodis s. de fide Orientalium et libros de Trinitate absoluit. Anno autem 359, cum  concilia Arimini et Seleucie haberentur, Hilarius quoque, incertum quo auctore et impulsore, certe iniussu imperatoris accitus est. Cumque Anomei uicissent, Constantinopolim cum legatis synodi petiit expectaturus, Phrygiamne an Gallias repetere iuberetur.  Ex quo colligas Hilarium in ea opinione fuisse, se imperatoris iussu Ariminum missum esse. Ibi Orientales quosdam episcopos, Nicenam formulam tantum non totam amplexos, Gallicanis conciliauit, quo facilius coniuncti se tuerentur. Utque copia sibi daretur cum Arianis disputandi, flagitauit et post concilium Constantinopoli  habitum, quod in gratiam Anomeorum cesserat, ad Constantium alterum libellum non mitiori pectore scriptum dedit. Sed protinus Constantinopoli decedere et Gallias reuerti iussus est. Lente tamen in hoc itinere perrexit, in quo librum etiam contra Constantium, atre bilis fetum emisit. In Gallias deinde, forsan Iuliano iam imperatore, reuerso, prima cura fuit, ut episcopos Gallicanos, qui Ariminensis concilii formule subscripserant,  et pro lapsis habebantur ab orthodoxe fidei defensoribus, Ecclesie recuperaret, quod imprimis conciliis hinc ibi habitis effecit. Aliquot annis post ualentiniano et ualente imperatoribus de Italia ab hereticis purganda sollicitudo eum incessit et pre ceteris Auxentium Mediolani episcopum Ariane factionis per occidentales regiones ingens columen et in aula Cesarea magnopere gratia florentem debellauit, sed post uarias machinationes et editum aduersus eumdem librum, qui nunc quoque extat, ipse ex urbe secedere iussus, reliquum uite tempus tranquille degit, ultimoque opere Expositionum in Psalmos exarato a. 368, d. 13 Ian. uitam reliquisse putatur.



§ 2. Scripta.

Scripta Hilarii que supersunt, secundum temporis seriem: Ad Constantium liber primus  an. 355; Commentarius in Euangelium Matthei circa an. 356; De Synodis siue de fide Orientalium, in editionibus uetustis: de synodis Grecie an. 358; De Trinitate l. XII, an. 359, siue 360 absoluti. Ad Constantium liber secundus an. 360; Aduersus Constantium an. 361: Aduersus Auxentium Mediolani Ep. an. 365; Expositiones in Psalmos, extrema senectute composite, auctiores post edit. ueronensem per Edmundum Martene reddite; Fragmenta Hilarii ex libro historiam Concilii Ariminensis et Seleuciensis complex et aduersus ualentem et Ursacium inscripto.

Falso tribuuntur Hilario: Epistola ad Apram filiam et Hymnus matutinus ad eamdem, quamquam a Benedd. pro genuinis accepta; Carmen in Genesim, liber de Patris et Filii unitate, liber de essentia Patris et Filii,  uterque e libris de Trinitate consarcinatus, confessio de Trinitate, Alcuini potius, cuius libris de Trinitate adhesit: denique Epistola siue libellus et sermo de dedicatione Ecclesie a Trombello uulgati.

Deperditorum non exiguus est numerus, in quibus tituli aliquot ualde speciosi. Nimirum Liber ad Sallustium, contra Dioscorum medicum Hymnorumque liber, liber Mysteriorum, Epistole in uolumen collecte, Tractatus in Iob ex Greco Origenis translati, et, de quibus tamen dubitare licet, in Epistolas Pauli. Aiunt quidam, Hieronymus inquit  , scripsisse eum et in Cantica Canticorum; sed a nobis hoc opus ignoratur.  De singulis post Constantium prolixe et docte egit Oudinus, tom. I, cap. 5, pag. 452, sqq. ed. Weidmann.



§ 3. Editiones.

Pauca Hilarii opuscula, in quibus tamen opus precipuum de Trinitate fuit; una cum Augustini de eodem argumento libro, Geo. Cribellus, Mediolanensis presbyter, e situ primus produxit Mediolani obstetricante Leon. Pachel. an. 1489. Unicum exemplar, quod reperire potuerit, passim a se emendatum scribit. Sed quo istud ualuerit, dictu est difficile. Omnino autem plus cure Augustino tribuisse uidetur, quam Hilario, ut infra notabimus. Eadem iterum excusa legimus uenetiis, et repetiit adiectis non sine honesta gloriatione reliquis potioribus ab aliquot uiris doctis sibi oblatis Iod. Badius Ascens. an. 1510,  tribus tomis, qui uolumine non admodum magno comprehenduntur. Sed uniuersa uitiorum nubes tantam circumfuderat caliginem, ut ad sententias eius et effata plurimi cecutirent et usus impressi Hilarii fere cessaret. Huic igitur calamitati subuenit commode Erasmus, qui deprauationis speciem et causas reuoluens tum emendando grauiora, tum spuria a genuinis secernendo plus prestitit, quam a quoquam preter hunc uirum an. 1523, quo Frobenii prela opus luci dederunt, expectari poterat. Sed nimirum non unius uiri hoc nec etatis erat, omnes labes eluere et pristino nitori, de quo ipso propter dictionis eius indolem, et res a latinis Patribus non antea tractatas iudicium confusum et incertum futurum erat, Hilarium restituere. Multo minus autem cum Erasmi  ingenio colludebat per codicum incerta uestigia sedulo lectiones plausibiles rimari, atque ubi hi destituturi essent, in uadis subsistere, sed totum statim simul ac ad cognoscendum aliquem se dedisset, animo metiebatur, argumenti uim, tractationem atque elocutionem, aliunde et ex se petita, uerbo, quicquid uirtutum aut uitiorum sese exsereret, animo notabat, secum reputabat atque quamdam quasi auctoris imaginem ex omnibus sibi effingebat, quam in ex poliendo textu sequeretur, quo sane effecit hoc, ut de causis uariisque uitiorum generibus nemo ipso rectius sentiret, nemo felicius ea detegeret. Sed nequaquam omnibus emaculandis natus, curas suas posterorum diligentie perficiendas reliquit, quibus utinam ingenium quoque. Tractarunt igitur currente sec. XuI,  operam Erasmianam duo uiri docti non eque ingenio quam studio, quod uterque contulit, dispares, Ludouicus Mireus, qui an. 1544, apud Carolum Guillard Hilarium excudi curauit et Martinus Lypsius, per quem recognitus apud Froben. Bas. 1550, prodiit. Uterque codices mss. adhibuit, sed diligentiam solus Mireus, sed nec ipsum magnam mss. copiam nec in omnes tractatus habuisse atque plusculum credidisse antecessoris sui ingenio et coniecturis; Lypsium adeo propriis coniecturis plus eque indulsisse Hilariumque pluribus in locis contaminasse magis quam castigasse, Benedictini queruntur. Interea conferri quoque cepit lucis aliquid intelligentie auctoris nostri ex uite et etatis, quam illustrabat, sedula notatione, quod laboris  genus primus tentauit, sed satis infeliciter Ioh. Iac. Grineus, edito an. 1570 Hilario Bas. apud Eusebium Episcopium. Auspicatius cessit Io. Gillotio Gallo Campano in ed. Parisiis apud Niuellium an. 1572, facta, cui commentatio docta atque elegans de rebus ad Hilarium spectantibus, nec non stylo et scriptis eius premittitur. Huc usque Hilarius uaria uice editus nichil incrementi quoad numerum librorum ceperat. Nam spurium tractatum Erasmiane repetite a Frobenio 1535, additum de essentia et unitate patris et filii Gillotius rursus etiam rescidit. Iam uero 1598, nouum opus, Fragmentorum nomine, ex deperdita concilii Ariminensis historia superstes, e bibliotheca Petri Pithei per Nic. Fabrum foras datum, et Hilarii res nouo splendore, et temporum istorum  in ecclesia gesta luce clariori collustrauit; cui ne confuso ordine et implicato rerum nexu officeretur, editoris perspicacia et eruditione cautum est. Nunc quoque ineunte sec. XuII, an. 1605, societas typographica Parisiensis animum ad parandam Hilarii editionem appulit, et superiorum editorum bona comprehendentem, et nouis accessionibus e codd. mss. locupletatam, que per integrum pene seculum obtinuit, aliquoties per eosdem, et Colonie Agrippine etiam recusa. Sed parum magnifice de eadem senserunt Benedictini, quibus iam decus summum Hilarius et honestam conditionem debet. Horum enim solerti diligentia, corypheo studiorum Petro Coutantio effectum est, ut editioni sub extremum sec. 1693, solito splendore Parisiis facte nichil fere in Ed. ueronensi  ab eruditissimo Marchione Scipione Maffeio 1730, adornata addi potuerit, meritoque ea inter prestantissima industrie fratrum huius congregationis monimenta numeretur.


SAEC. Xu. 1489.

Mediolani, per Leon. Pachel. f. Hilarius et Augustinus de Trinitate. In fine: Impressum Mediolani per Magistrum Leonard. Pachel, anno a Natiuitate Domini nostri Iesu Christi millesimo quadringentesimo octogesimo nono septimo idus iulii. Ad Calc. Augustini: anno, ut supra, septimo kalendas iunii. Charactere gothico, rotundo et nitido. Tituli et librorum numeri singulis paginis inscripti sunt, SAXE, Hist. Mediol. typ. p. DLXXXu. Pin. I. p. 90. Precedit  epistola  Ge. Cribelli ad Guid. Ant. Archimboldum, Archiep. Mediol., qua ex unico, quod nancisci potuerit, in urbe Mediolanensi horum librorum exemplari manu propria eos transcripsisse, quantum fieri potuerit, emendasse, suaque ipsius impensa imprimi curasse scribit. Accedunt autem preter libros de Trinitate, liber aduersus Constantium Aug. libri II ad Constantium. Liber contra Auxentium et ipsius Auxentii ep. purgatoria et liber de Grecie Synodis, quem, inquit, facunda illa natio ita admirata est, ut in propriam linguam uertendum curauerit.

S. l. cum Augustino de Trinitate. uenetiis per Pagaum  de Paganinis: 4. S. Hilarii Libri XII de Trinitate contra Arianos.


SAEC. XuI. 1510-1600. 1510.

Parrhisiis ap. Ascensium. f. Opera complura S. Hilarii Ep. hac serie compressa. D. Trinitate contra Arrianos l. XII. Contra Constantium hereticum lib. I, Ad Constantium Imp. l. II. Contra Auxentium Arrianum l. I. Auxentii Blasphemie plena ep. I. De Synodis contra Arrianos habitis lib. I. Ad Apram F. diui Hilarii ep. I. In psalmos Dauid commentarii seu libri II. In euangelium Matthei lib. I. uenundantur ubi impressa sunt in edibus ascensianis Parrhisiis in uia regia ad diuum Iacobum sub tribus luciis .

Prefatus est epistola apposita nuncupatoria ad  Ioannem rhedonen. antistit. et confessionis regine Francor. auditorem  Robertus Fortunatus Maclouiensis ---de Hilarii uita, scriptis et exstantibus et deperditis eorumque stylo. At postquam librorum a Cribello editorum meminit, hec addit: Commentarios autem duos in psalmorum explanationem Ioannes Solidus cracouius, uir litteris et moribus probatis, adhortante presertim Iacobo Fabro stapulensi, philosopho multis nominibus laudato, acri uigilantia et non pauco labore e situ ac squalore redemit. Porro tractatus in Mattheum et epistolam ad Apram filiam diui Hilarii, Guillelmus Paruus regie confessionis auditor e diui Benigni diuionen. cenobio ad Badii officinam, ut latinis characteribus uir tam anxie latinus  imprimeretur, transmisit. Huic epistole subnexum cernitur epigramma ascensianum ad Guil. Paruum. In fine epistole, ad Apram, f. XCIIX, quo prima editionis pars finitur, hec leguntur uerba: Explicitum est opus sancti Hilarii episcopi de Synodis: cunctis orthodoxe religionis zelatoribus, cum utile tum necessarium. In Arianos inque preuaricatores Arianis astipulantes. Impressum solerti opera in edibus Ascensianis ad quartum idus septembres, Anno MDX. Explanatio psalmorum. Alteram quasi constituit partem, tertia inchoatur, Tabula canonum euangelii Matthei. Illi finis hisce uerbis imponitur: fol. XXXu. a. Finis tractatus Sancti HILARII episcopi in Mattheum, de quo uetus hoc extat epigramma:

 HILARII hoc opus est digestum presulis ore:
   Qui iunxit ueris edita cum typicis,
Supposuit sacre patratis uerba figure
   Que leni scripsit mystica disseruit.
Recentius de Diuo HILARIO distichon:

Gallorum columen, Gallus non Gallus, at heros
   Hilarius doctus, docta per ora uolat.
Impressum est hoc opus quanta maxima potuit diligentia pro exemplariorum penuria in edibus atque impensis Ascensianis, anno salutis nostre MDX, ad kalendas ianuarias. Eod. fol. b. breuis legitur narratio de uita et operibus B. Hilarii per spanhemensem .


1523.


Bas. ap. Froben. f. Hoc titulo: Io. Frobenius Pio Lectori S. D. diui Hilarii Pictauorum episcopi lucubrationes per Erasmum Roterodamum non mediocribus sudoribus emendatos, formulis nostris, operaque nostra, quantum licuit, ornauimus. Priorem editionem non damnamus, sed quid intersit, ipse cognosces ex collatione, lector optime, simulque ualebis. Catalogum reperies in proxima pagella. In officina Frobeniana apud inclytam Basileam. Anno MDXXIII, mense febr.

Exhibentur libri eodem ordine ac in superiori editione, nisi quod Comment. in psalmos tomum secundum constituit, qui simul indicem cuiusdam eruditi in omnes libros complectitur. De nouo accessit  hymnus ad Apram filiam, sed una cum epistola ad eamdem pro nothis declaratus. Ceterum prefixa est huic editioni famosa illa et Pontificiis inuisa epistola dedicatoria Erasmi ad Io. Carondiletum Archiep. Pauor., in qua de interpolationibus in Hilario a multis inde seculis commissis et multorum temere ausis acerbe conqueritur, singulorum scriptorum argumenta, causas et origines tam libere quam perite exponit, denique de ipsius Hilarii ingenio ac moribus ita disputat, ut miraremur iure profecto, si inter prohibitos libros non relata esset hec Hilarii editio. Moderate sunt Benedictinorum de preproperis illius iudiciis querele.


1526.

Bas. ap. eumd. f. Erasmiana repetita. Cauens, qui  editionem primam Erasm. ignorat, laudat 1516 oculi haud dubie errore pro an. 1526. Tertia uice repetita est ibidem ex Frob. off. 1535.


1528.

Basileac. f. D. Hilarii Ep. Pictauorum de patris et filii unitate et quorumdam locorum Scripture S. interpretatione, in Antidoto contra diuersas hereses p. 83-91.


1544.

Parisiis ap. uiduam Carolam Guillard. f. D. Hilarii opera ex recensione Ludouici Mirei.

Hec Mirei editio omnium, que ante et post prodiere, licet nostro iudicio castigatior, ita tamen rara est, ut lustratis pluribus Parisianis bibliothecis, eam detegere nos posse iam desperaremus, cum in  magno Carmelitarum conuentu offendimus. Erasmi laborem plurimum laudauit Lud. Mireus, ipse diligentia uicit. Nam scriptis exemplaribus accurate collatis, quidquid in eis a Frobeniana editione diuersum nactus est, non minore cura notauit. Plurimos codd. mire antiquitatis se contulisse testatur, unos nominauit uictorinos, qui certe antiquitatis titulo a multis longe superantur. Ex eadem S. uictoris bibl. emit librum de essentia Patris et Filii, duas ad Augustinum epistolas ac Metrum in Genesin. BENEDD.


1550.

Bas. ap. Hier. Froben. et Nic. Episcopium. D. Hilarii P. E. lucubrationes quotquot extant, olim per  Des. Erasmum Roterod. haud mediocribus sudoribus emendate, nunc denuo uigilantissime et ad plura exemplaria per D. Martinum Lipsium collate et recognite. Pagina tituli auersa post Cat. in superioribus contentorum hec leguntur:« Additum erat nobis illud agentibus scriptum quoddam, hunc titulum pre se ferens, Hilarii de Patris et Filii unitate: mox comperimus id non esse nouum Hilarii opus, sed rhapsodiam studiosi cuiuspiam, partim quidem e secundo de Trinitate libro, sed maxima ex parte e nono consarcinatam, omissis et additis quelibet, ut satis appareat, cum quisquis hoc ausus est, uoluisse lectori facere fucum. Attexuit appendicem de uariis Christi cognominibus, ex auctore nescio quo, nam phrasis plurimum dissonat ab Hilariana. Nos uel in  hoc relinquendum duximus, quo perspicuum fiat, quid sit titulis credere: nec sine causa in prefatione destomacari Erasmum, in eos qui sibi nichil non permittunt in celebrium uirorum monumentis. Accesserunt ergo de essentia Patris et Filii liber, epistola ad D. Aurelium Augustinum de reliquiis Pelagiane hereseos, altera ad eumdem, in qua proponit aliquot questiones. Eiusdem carmen in Genesim ad Leonem papam. De suis curis Lypsius preter ea, que titulus prefert, ne uerbulum quidem. Benedictini uero iudicant, non negandam esse in mendis typographicis emaculandis Lypsii uigilantiam: sed in conquirendis ac recensendis mss. curam posuisse longe minorem, quam in excogitandis coniecturis, in quibus non semper, imo raro felix fuerit. Reprehendendus  quoque uideri possit in eo, quod Mireum, quem certe ignorasse uerba modo allata credere prohibent, penitus neglexerit.


1570.

Bas. per Euseb. Episcopium et Nicolai fratris heredes. Eadem repetita. Accessit Io. Iacobi Grynei uita S. Hilarii kal. april. A. MDLXX. perscripta, que acrem Gillotii et Benedictinorum censuram passa est.


1572.

Parisiis ap. Sebast. Niuellium. f. D. Hilarii---opera, ad plura exemplaria collata, nunc accuratissime restituta: ex editione Ioannis Gillotii Campani.

Premittitur commentatio, in qua primum ueniunt,  que ad Hilarii historiam spectant, ex illius aliorumque ueterum scriptis collecta; tum de ipsius stylo et scriptis disserit; ac postremo locos suspectos notat, et quantum potest, benigne interpretatur: opus pro illa etate exquisitum et laude dignum, quamuis permulta in eo reperire sit, que historie iam limatiori atque accuratiori assuefactos nonnichil offendant. Commentationi huic Hilarii aliquot elogia, ac uitam per Hieronymum ex lib. de SS. Eccl. per Fortunatum et Gregorium Turonensem, nec non Petri Damiani de translatione S. Hilarii sermonem adiecit: libros autem de essentia ac de unitate Patris et Filii, centonibus duntaxat ex quibus constant notatis, suppressit. Ac demum in indicandis plerisque  SS. locis suam probauit diligentiam: at illibatum prorsus reliquit textum, in quem etiam Niuellii incuria menda irrepserunt non pauca. BENEDD.


1578.

Basilee. 8. D. Hilarii E. P. de S. Trinitate fragmentum; in legatione Imp. Manuelis Comneni ad Armenios, p. 601-605.


1598.

Parisiis ap. Rob. Niuelle. 8. B. Hilarii Pictauiensis E. fragmenta ex opere historico, nunquam antea edita, ex bibliotheca Petri Pithei, et eiusdem P. Pithei uita, studio Nicolai Fabri. Cat. Bibl. Reg. p. 364 et 370.


SAEC. XuII. 1605.

 Paris. sumptibus soc. typ. sub. insigne magne Nauis. f. D. H. P. E. Opera; ex collatione uett. codd. emendata, uariis lectionibus illustrata et quorumdam tractatuum accessione locupletata studio et cura Ioannis Gillotii, C.

Typographi, quid in hoc negotio a se prestitum sit, explicant his uerbis: »Primum, inquiunt, ab eo, qui prelegere preloque adornare libros excudendos solet, Hilarii opera curauimus cum optimis quibusque mss. conferri, quos nobis---suppeditarunt ad libros de Trinitate Nic. Faber, ad Tract. in psalmos Iacobus Bongarsius, ad comm. in Matt. recensendos Paulus Petaueus Sen. Paris. Deinde uero cum adscriptis ad oram marginis uariis lectionibus suam nobis operam uir quidem doctissimus non denegasset, ut earum delectu habito, que iam receptis preferende  uiderentur, reliquas expungeret, uisum est etiam ab altero impetrandum, ut eas, que in superioribus editionibus tolerate fuerant, sub libri calcem, colligeret: ne forte a te ille quoque desiderarentur, siue quod earum uerbis alibi citata testimonia quedam possent occurrere, siue quod utrum his nouis posthabende fuerint, iudicio tuo uelles expendi. Adiecimus preterea fragm. ex op. histor. que an. 1598, (apud Ambros. Drouar. Nic. Fabri opera  u. c. P. Pitheus publici iuris fecit, et exscriptos ex iisdem mss. libris Tractatus in psalmos XIII, XIu, CXLIX et CL.«---Nec tamen multo puriora H. scripta his curis prodiisse, Benedictinorum est iudicium, siue quod is, qui ur. lectt. selegendis operam suam commodauerat, iudicii fuerit non admodum exquisiti,  siue perfunctorie hoc obierit; ita sepenumero mutauisse, que retinenda fuerant, et contra que fuissent mutanda, retinuisse eum notant. Sed et Parisienses typographi, inquiunt, qui quod artis sue non erat aliunde mendicarunt, ita neglexerunt, quod erat industrie sue, ut eorum editioni pre multitudine mendorum, facile anteferende uideantur Basileenses.


1617.

Colonie Agr. f. Recusa Parisiensis nouissima.


1625.

Francof. ap. Dan. et Dau. Aubrios et Caspar.  Schleichium. 8. Hilarii Carmina, cum notis M. Ioh. Weitzii.


1631.

Paris. ap. eosdem typogr. f. Recusa prima, Lectionibus tamen uariantibus, que antea ad calcem reiecte erant, propriis locis aptatis et ad marginem adscriptis. Sed quod maior laus est, lectiones, que in prioribus editionibus obtinuerant, a prime uero ed. curatore loco male erant mote, non semel reuocate sunt.


1652.

Parisiis impens. societat. typogr. librorum officii ecclesiastici iussu regis constitute. f. repetitio precedentis.


1693.

 Parisiis Exc. Franc. Muguet  f. S. H. P. E. opera ad manuscriptos codices gallicanos, romanos, belgicos, nec non ad ueteres editiones castigata; aliquot aucta opusculis, preuiis in locos difficiles disputationibus, prefationibus, admonitionibus, notis, noua S. Confessoris uita, et copiosissimis Scripturarum, Rerum, Glossarum indicibus locupletata et illustrata, studio et labore Monachorum Ordinis S. Benedicti, e Congregatione S. Mauri.

Egregia prorsus Benedictinorum opera effectum est, ut Hilarius non modo purior et emendatior prodiret tandem, sed et intelligeretur facilius et legeretur commodius. Textum enim summa consideratione adhibita ad codd. mss. in unum conspirantium fidem  expresserunt, uariantibus, quarum ingentem copiam ex omni Gallia, Britannia Italiaque conquisiuerant, ubi minus tuta uideretur castigatio, in margine appositis. Rationem uero mutatarum pristinarum lectionum notulis subiectis sat frequentibus  explicauerunt. Iisdem notis illustrantur et explicantur locutiones inusitate, implexe phrases, sententie singulares; ex aliorum eruditorum operibus, quicquid ad gestorum, que Hilarius attingit, notitiam faciliorem conduceret, allatum; loca pugnantia aut suspecta composita et ex ipsiusmet potissimum uerbis ab errore uindicata. Momenta quedam celebriora aut difficiliora in prolegomenis curatius expedita sunt, ut ipsius scripta non prius offerrentur,  quam precipue suspicionum nebule prorsus fuissent dissipate. Quod ad commodiorem operis usum attinet, premissas habes singulis operibus admonitiones aut prefationes, in quibus quicquid ad operis occasionem, tempus, scopum, ueritatem et id genus alia spectant, ipsi explicuerunt, subnexa etiam inter dum totius operis synopsi. Preterea argumenta breuibus summariis in ora librorum indicata, tractatus ipsi in uarios numeros sunt distincti. Ordo totius uoluminis is est, ut premissa epistola nuncupatoria ad Card. Ces. Estreum in prefatione generali de edd. opp. Hilarii, operibus deperditis, causis obscurati sermonis Hilarii, denique de fine huius editionis disserant tum difficiliores Hilarii sententias, quales  sunt de conceptione Christi, etc. diffuse explicare conentur monachi eruditi. Quibus omnibus triplex uita Hilarii, 1o ex ipsius scriptis collecta, 2o ex Hieronymo et 3o Fortunato auctore, libris II, nec non Petri Damiani sermo de translatione S. Hilarii subiicitur.---Opera Hilarii hac serie sese excipiunt: Comment. in Psalmos in Mattheum, l. XII, de Trinitate. Lib. de Synodis. Responsa apologetica ad reprehensores superioris libri . Ep. ad Abram. Aymnus ad eamdem. L. I ad Constantium L. II ad Constantium. L. contra Const. L. contra Auxentium. Fragmentum libri, in quo historia Ariminensis et Seleucie synodi continebatur. Fragmenta ex aliis operibus. Porro appendicis loco: Carmen in Genesin. L. de Patris et Filii unitate;  L. de essentia Patris et Filii; Fides Alcuini sub nomine Hilarii grece uersa; Nic. Fabri prefatio in Hilarii fragmenta, notulis ad oram a Benedictinis adscriptis; syllabus mss. ad quos recognita sunt H. opera; Index triplex locorum S. S. rerum, sententiarum et glossarum.


SAEC. XuIII.---1730.

uerone. ap. Petr. Ant. Bernam et Iac. uallarsium in-fol. 2 uol. Hilarii---opera, studio et labore monachorum ordinis S. Benedicti e congregatione S. Mauri castigata, aucta atque illustrata. Nunc uero libris de Trinitate et commentariis in psalmos ad binos capituli ueronensis codices, antiquitate ac prestantia quo suis ad hanc diem cognitos facile exsuperantes, diligenter exactis, atque octo maxime uariantium  tractatuum adiectione locupletatis.

Curauit celeberrimus Marchio Scipio Maffeius, cuius prefatio codd. duorum ueronensium antiquissimorum et optimorum descriptionem et specimina sistit et ad calcem octo in psalmos Hilarianos tractatus exhibet, ab editis ualde recedentes. Ceterum ratio huius editionis ea est, ut integra recusa Benedictinorum opera, libri de Trinitate et commentarii in psalmos istorum codd. ope, ubi tuto fieri pateret, resarcirentur, reliqua lectionis uarietate textui a Benedictinorum notis separatim supposita et numeris distincta. Contulit dictos codd. ad editionem Benedictinorum Ioseph. Blanchinius, ueronensis, Eccl. tunc canonicus et bibliothecarius.


1733.

 Parisiis in-fol. D. Hilarii Ep. P. Interpretatio aliquot psalmorum  hactenus inedita, ex msto Aquicinctensi. Accedit ex eodem codice sermo in die Paschatis, in quo Ps. CXLIX explicatur, qui si Hilarii saltem antiquissimi scriptoris est; in EDM. MARTENE ET URSINI DURANDI uet. Scriptor. Collect. ampliss. t. IX, col. 55 usque ad 84.


1749.

uenetiis, apud Iacob. Capellati, in-fol. tomi II. Hilarii opera secundum ueronensem editionem expressa. Commemorat hanc ed. ueronensis repetitionem Celeb. Oberthür. Sed ita negligenter tractatam ac uitiis inquinatam esse, addit, ut solum uile lucrum mercatorem spectasse appareat. Talem uero negligentiam  et turpitudinem typographos uenetos etiam in aliorum PP. operibus prodidisse, opportune obseruat. Nos in Tertulliano eam reprehendere memini.


1751.

Bononie. 4 mai. S. Hilarii ep. Pict. epistola Parenetica et sermo de dedicatione ecclesie Hilario tributus, nunc primum edita a canonicis regularibus S. Saluatoris in uett. Latinorum opusculis nunquam antehac editis Tomo II, p. 38-185. Editor est Io. Aloysius Mingarellius, sed commentarii et dissertationes tres, in quibus Hilario illa epistola uindicatur et loca difficiliora eius illustrantur, Io. Chrysost. Trombelli esse, Feltrus profitetur, cui doctam dissertationem, in qua eamdem Hilario ereptum iuit, debemus,  Rome 1762, euulgatam hoc titulo: De epistola seu libello sub S. Hilarii Pictauiensis nomine a canonicis R. S. S. an. 1751, edito dissertatio, in qua ostenditur epistolam illam seu libellum non Hilario Pictauorum ep. tribuendum esse, auctore Angelo Maria Feltri a S. Antonio---in nouo Coll. Calasanctio. S. Theol. Prof.


1769.

uenetiis, ex Typogr. Io. Bapt. Albritii, in-fol. S. Hilarii Pict. episcopi, psalmorum Xu, XXXI, et XLI, interpretatio, que in nouis editionibus desideratur. Accessit uetustissimi scriptoris anonymi sermo in die paschatis, in quo psalmus CXLIX explicatur: in Andree Gallandii Biblioth. uet. PP. T. u, p. 85-95. Accurate ex Marteneo descripta sunt. Premittitur  in Prolegg. cap. IX, p. Xu sq. notitia de Hilario.


1785-88.

Wirceburgi ex off. Stahel. 8. Tomi Iu. S. Hilarii Pictauiensis ep. opera omnia. Recudi curauit Dr. Franciscus Oberthur (Opera omnia SS. PP. Latinorum Tomus uIII, XI.

Placuit celeb. editori instructiorem et ornatiorem dare Hilarium, quam reliqui PP. ex hac officina comparuerant, cum propter peculiarem scriptorum eius uim ac grauitatem, tunc in honorem amici magnifice ab ipso culti, cui hec editio sacra erat futura Perill. ac S. R. Baronis de Fechenbach. Ex omnibus igitur, que a Benedictinis ad uitam, doctrinam et contextus librorum eius, qualis iamiam est, rationem  illustrandam conscripta erant, queque horum lucubrationibus a Maffeio erant superaddita, potiora per singulos huius descriptionis tomos ita distribuit, ut primus cum parte operum, I uitam Hilarii et II Elenchum scriptorum eius complectatur, alter et tertius cum reliquis libris breue Hilarii dogmatices compendium f. crisin summariam in scripta Hilarii duce Constantio, quartus denique post I breuem Epicrisin in summ. Cris. , II Historiam litterariam operum Hilarii, III opera quedam eius dubia et supposititia, Iu uarias lectiones  et obseruationes in quedam Hilarii loca, atque u, indicem textuum Scripture, qui in locis non suis explicantur.


1789.

Paris., sumptibus Petri Didot. f. primog. fol. S. Hilarii liber de Synodis notis et totius historie contextu illustratus in Collectione concilior. Gallie tam editorum quam ineditorum studiis Monach. Congreg. S. Mauri tom. I, p. 145-185.

Codices: Liber uetustus Cribelli.

Codex Cenobii D. Benigni Diuionensis, quem Guil. Paruus ad Badium detulit, Comment. in Matth. et Ep. ad fil. Apram complexum.

Codices Lud. Mirei. Quales fuerint, haud indicauit. Unum in specie appellat ex Bibl. Cenobii S. uictoris  Parisiis.

Codices Nic. Fabri, Iac. Bongarsii et Pauli Petauei, qui typographis Parisiensibus in ed. 1605 presto erant. Sed quales fuerint, et quenam opuscula in singulis contenta, ex notitiis eorum non liquido constat.

Benedictini codices sat multos adhibuerunt et peruetustos, quos ita indicant, uti singulis libris emendandis profuerunt. Si in uniuersum nomina eorum uis, presto fuerunt: Albinensis, Beccensis, Boherianus, Carnutenses duo, Cisterciensis, Colbertini quinque, Corbeiensis tum uero Sangermanensis, Eluonensis uulgo S. Amandi, tum in Bibl. Archiep. Remensis, Germanensis, Martinianus, Michelinus, Miciacensis, Ottobonianus, Pratellensis, Regii duo, Remensis, in  bibliotheca archiepiscopi, Remigiani duo, codex Cenobii B. Marie Silue maioris, Sorbonici duo, Tellerianus, Theodoricensis, Turonensis.

 uaticani tres, in quibus unus christiane Suecorum fuit. Unus uaticane basilice, cuius uariantes primum ex Lat. Latinii, tum Petri Ciacconii ac demum Ioh. Bapt. Bandinii recensione annotate editoribus transmisse erant; uictorinus, uindonicensis  . Ad manum erant preterea Nic. Fabri apographum, quo ad fragmenta Hilarii edenda usus fuerat, ex bibl. Colbertina, cum Pitheano exemplari.

Restant Codices duo Capituli ueronensis a celeb. Maffeio in ed. ueronensi tractata, quorum descriptionem una cum speciminibus ere expressis in prefatione exhibuit, alter, libros de Trinitate continens, quinto aut sexto seculo scriptus, ut contra Mabillonium monuit, qui de Re Dipl. l. u, p. 356, sub finem seculi quarti aut ineunte quinto scriptum eum  dixerat; accuratissimus et paucissimis mendis adspersus. Alter antiquitate et ipsa facie uetustatis cum quocumque alio certans, commentarios in psalmos complexus est, quorum rara admodum scripta exemplaria occurrunt. Illos in IX, XIII, et XCI, in ms. uaticano unice adhuc repertos pariter hic probat et recenset.

His adde codicem Aquicinctensem sexcentorum circiter annorum, quem Edmundus Martene in Germania peregrinatus euoluit, et deprehensis Ps. Xu, XXXI et XI, antea nondum editis, in Collect. uet. Script. I. supra l, indicauit. Pleraque Hilarii continebat sub epigraphe: S. Hilarii de Trinitate libri XII et alia opuscula eiusdem; eleganter scriptus.





SYLLABUS MANUSCRIPTORUM, NECNON EDITORUM CODICUM AD QUOS EXACTA ET EMENDATA SUNT SANCTI HILARII OPERA.


TRACTATUS SUPER PSALMOS COLLATI SUNT CUM MSS.

uaticanis tribus, uno Christine Suecorum regine, alias Monasterii S. Maximi Miciacensis iuxta Aurelianos, omnes quotquot habemus Tractatus complectente, annorum circiter 800.

Regio uno optime note, plerosque Tractatus exhibente, scil. a quinquagesimo primo Psalmo usque ad sexagesimum nonum et a centesimo decimo nono usque ad centesimum trigesimum octauum qui ante  annos 800 exaratus fuit.

Turonensi uno, scil. Maioris monasterii, a docta manu ab annis circiter 700 descripto.

Regio altero, in quo non exstant nisi Tractatus psal. CXuIII et CXLII ann. plus minus 600.

Albinensi, seu Abbatie S. Albini Andegauensis, eadem continente, et etatis nonnichil recentioris.

Telleriano, qui olim S. Martini Tornacensis, nunc in bibliotheca illustrissimi Archiepiscopi Remensis asseruatur. In hoc sola exstat prefatio ab annis circiter 500 scripta.

Item cum editionibus, Badii Ascensii uulgata Parisiis  an. 1510; Erasmi apud Frobenium, Basilee an. 1523; Martini Lypsii ibidem excusa an. 1550; Parisiensi an. 1605 et 1652.


COMMENTARIUS IN MATTHAEUM CASTIGATUS EST AD MSS.

uindocinensem, ann. 600, Carnutensem, nimirum e monasterio S. Petri in ualle, etatis non inferioris;

Michelinum, ann. non minus 500; Colbertinum,  etatis paulo recentioris; Beccensem; unum e Monasterio B. Marie de Silua maiori; Miciacensem, e Bibliotheca regine Suecorum nobis subministratum, uaticanum.


LIBRI DE TRINITATE

Recogniti sunt ad miss. uaticane basilice, qui nimirum in Archiuio basilice S. Petri de Urbe asseruatur, seculo sexto ineunte exaratus. Huius exemplaris uarie lectiones primum Latini Latinii, tum Petri Ciaconii, ac demum Iohannis Baptiste Bandini recensione annotate ad nos misse fuerunt.

Colbert. alias Abbatie S. Dionysii in Francia, omnium  maxime sincerum; ideoque superiori equandum, aut etiam anteponendum, annos circiter 1000 pre se ferentem.

Martinianum, scil. insignis Ecclesie S. Martini Turon. superiori supparem, ne dicam antiquiorem. Hic codex sex tantum posteriores libros, eosque non semper integros complectitur.

Carnutensis ecclesie, antiquitatis non longe remotioris.

Corbeiensem, nunc Germ. eum, uti uidetur, quem Hincmarus a Felice Urgelitano, corrupto Aquisgranensis bibliothece prefecto, adulteratum conquestus est annorum fere 900.

Colbert. alterum, alias Monasterii Floriac. quem usque ad lib. uIII. ex laudato Carnutensis ecclesie  codice descriptum obseruauimus, relictis lectionibus prime manus, quoties occurrebant secundis curis annotate, ann. non minus 700.

Remigianum eiusdem etatis; German. ann. circiter 700; Colbert. alium ann. 600; Faur. nunc illustrissimi Archiepiscopi Remensis, non longe inferioris eui; uindocin. ann. 500 et amplius; Pratellensem etatis non remotioris; uictorin. ann. amplius 400; Colbert. eiusdem eui, ex quo aut simili primum uulgati sunt hi libri; Remig. alterum circa idem tempus scriptum; Theoderici; Monasterii Silue maioris; Elnonensem, uulgo S. Amandi, nunc illustrissimi Archiepiscopi Remensis; Cisterciensem; uaticanos tres; Sorbonic. unum, ut et superiores ann. plus minus 400; Sorbon. alterum ann. 300.


LIBER DE SYNODIS


Castigatus est ope mss. uaticane basilice; Carnutensis; Corbeiensis; Germanensis; Pratellensis;  Silue maioris; Faur. Elnonensis; Sorbonici; Remigiani; Theodericensis; de quibus iam supra actum ad libros de Trinitate.

Item duorum Colbertin. quos ibid. priore loco recensuimus: nec non tertii minus antiqui; Carnutensis alterius, recentioris eui; Michelini an. amplius 400; demum unius et bibliotheca regine Christine.


EPISTOLAM AD ABRAM

Cum hymno subsequente recensuimus ad miss. Colbertinos tres; German. unum; Boherianum; uaticanum, Ottobonianum.


LIBELLI DUO AD CONSTANTIUM COLLATI SUNT CUM MSS.

uatic. bas.; Theoderic.; Remig.; Michelin.; Sorbon.; Carnut.; Silu.; Elnon.


LIBER IN CONSTANTIUM


Exactus est ad octo predictos mss. necnon ad unum Colbertinum probe note ann. circiter 600, et ad alterum insignis ecclesie S. Martini Turon. ann. plus minus 800.


LIBER ADuERSUS AUXENTIUM

Recognitus est et collatus cum iisdem mss. cum quibus collati sunt libelli ad Constantium, et preterea cum ms. Carnutensis ecclesie ann. circiter 900 et Colbertino ann. 700.


FRAGMENTA.

Contulimus cum apographo quo usus est Nicolaus Faber, in Colbertina bibliotheca seruato, necnon cum Pitheano exemplari quod u. c. Franciscus Desmares nobis perhumane commodauit.


APPENDIX.


Carmen in Genesim emendauimus ad mss. Laudunensis ecclesie, uictorinum et Colbertinum.



[TRACTATUS SUPER PSALMOS.]





ADMONITIO IN TRACTATUM HILARII SUPER PSALMOS.

I. Scripturis sacris ea debetur a nobis reuerentia, ut opera, que eas spectant, aliis preponenda existimemus. Quocirca seruato rerum potius quam temporum ordine, psalmorum expositiones primo loco ponimus: et eo quidem libentius, quod sic ordinate, totum lecturis Hilarium subsidio non mediocri future sunt. Cum enim difficiles ipsius sententie in his aut enuntientur planius,  aut apertioribus intermisceantur; speramus fore ut sine fastidio lecte facilius subinde percipiantur, et ad obscuriores de Trinitate libros intelligendos paratior inde pergat lectoris animus atque instructior.

II. His libris posteriores esse illas expositiones, perspicuum est ex Tractatu psalmi LXuII, n. 15, ubi relatis Photini, Sabellii et Arii commentis, subiicit Hilarius, Quibus, ut spero, aliis locis uberius copiosiusque responsum est. Libros enim de Trinitate hic indicari quis neget? Ita et in psal. LIII, n. 8, Apollinarii errorem, quo carnem a Christo sine anima susceptam commentus est, circumspecte adeo cauet, ut huius heresim iam tum non latuisse palam fiat. Numquam autem  Apollinarius ante annum 360 heresis suspectus audiit. Inficiandum tamen non est, commentum idem ante ab Arianis excogitatum esse, quam illud Apollinarius defenderet. uerum hos Commentarios post annum 360 scriptos esse sic conficimus. Primo libris de Trinitate sunt posteriores: adeoque ante Hilarii exilium non sunt editi. Deinde maximum in illis est Ariani nominis  silentium, nulla aduersus hanc sectam disputatio, nulla controuersia: unde colligere est eum Catholicis illos scripsisse, non Arianis; ac proinde cum suis redditus esset prorsus catholicis, non cum exsul inter Asianos degeret omnes ferme Arianos. Postremo cum a suo in Gallias reditu ad conflictum cum Auxentio, hoc est, ab ann. 360 ad 364, nullum ei fere otium fuerit; superest ut postremis etatis sue annis, quos in ecclesia sua pacatiores habuit, egregium hoc opus prosecutus sit. Et certe non doctorem nouitium, sed instructissimum senem spirat, in iis tractandis atque explicandis, que corporationis Christi fidem spectant, apprime uersatum.

 III. Operis huius non solum meminit Cassiodorus prefat. in Psalterium c. 12, sed et eius prologum in expositione psalmi uI, nominatim laudat. Laudat et Tractatum psalmi LuII, auctor commentarii in psalmos Hieronymi nomine uulgati. Hieronymus ipse epist. CXLII, ad Marcellam expositiones psalmorum CXXuI et CXXuII, ut indubitatos Hilarii fetus commemorat. Ipsius quoque auctoritate defensam uolens Augustinus Ecclesie aduersus Pelagianos causam, uaria ex uariis Tractatibus, nimirum in psalmos I, LI, CXuIII, lit. 3, lit. 15, lit. 22, adducit testimonia, que et suis locis annotare non piguit. Hunc imitatus Hincmarus, plurima ex quatuordecim diuersis Tractatibus excerpta in unum caput 25, lib. de Predest. congerit.

Iu. An Hilarius psalmos omnes exposuerit, queri potest.  Aliquos dumtaxat ab eo tractatos esse Cassiodorus lib. de Institut. diu. litt. significat. Hieronymus cum librum de scriptoribus ecclesiasticis edidit, uiderat tantum Tractatus in psalmos I et II, et a LI ad LXII, et a CXuIII ad extremum. His in Regio ac nonnullis ueteribus mss. alii septem adiiciuntur , de quorum ueritate nemini umquam dubitare licuit. Tanta enim uero est eorum cum ceteris consensio, tanta connexio, ut sese unius parentis esse aperte prodant. Certe in ps. LXu, n. 1, quod prologo n. 20, tractatum, et in ps. LXuII, n. 15, quod libris de Trinitate uberius copiosiusque disputatum, et quod in enarrando psal. LIX, n. 2, expositum fuerat, in ps. LXuIII, n. 1, in memoriam reuocatur. Preterea nostri huius seculi initio tractatus in psal. XIII et XIu, ex antiquo S. Maximini Miciacensis  codice in lucem editi sunt. Nec desunt, Sixto Senensi teste, qui in totum Psalterii corpus Tractatus ab Hilario scriptos esse, idque opus integrum in Hispania exstare asserant. An ibi exstet, necne, fides sit penes auctores: at multa suppetunt argumenta, quibus psalmos omnes ab eo enarratos esse approbetur.

u. Primo quidem in psal. CXLII, n. 2, manifeste indicat se de tertio tractatum habuisse. Idipsum de trigesimo septimo in psal. LXIX, n. 1, etsi paulo obscurius, significat. De quadragesimo autem quarto perspicua sunt illius uerba in psal. LIX, n. 2. Ita et ex uerbis ipsius in psal. CXLIX, n. 2, uix ambigi queat, quin psalmos 95 et 97 enarrauerit. Demum in psal. CL, n. 1, declarat se et quinquagesimum et centesimum explicasse. Ex quibus conficitur ab Hilario expositos  esse psalmos III, XXXuII, XLIu, L, XCu, XCuII et C, quamuis modo in eos nichil habeamus. Sane uix ulla succurrit ratio, cur non totum psalterium commentatus esse existimetur, qui tot tamque a se dissitos psalmos enarrauit, nulla umquam premissa admonitione, cur unum potius quam alterum tractet.

uI. Nec multo leuius argumentum suppeditant ii loci, in quibus se de rebus nonnullis frequenter egisse commemorat, quarum mentio in superioribus tractatibus, qui modo exstant, nulla occurrit. Namque quod iehsu salutaris est, se sepe dixisse in psal. LII, n. 18, recolit: rem tamen inauditam, nisi in ea tractatus psalmi XIII parte, que nunc primum in lucem prodit. Rursum in psal. LIu, n. 2, profitetur se frequenter admonuisse,  ut in psalmorum cognitione sensum nostrum ita temperaremus, ut Christum Deum simul et hominem meminissemus: quamuis monitum hoc nusquam antea auditum. Et ut plura exempla in unum conferamus, in psalmum LuII, n. 4, de peccatorum dentibus et molis leonum frequentem sibi fuisse sermonem, et paulo post, iudicii Dei seueritatem in arca Dei significari sese frequenter ostendisse: item in psalmum LX, ,n. 4, superioribus psalmis tractatum esse de protectione misericordie sub alarum uelamento significata; ac demum in psal. LXII, n. 7, in eleuatione manuum non habitum orandi, sed excelsi operis indicium significari, se frequenter docuisse commemorat. At uero in superioribus de peccatorum dentibus tantum semel tractatum, neque sepius alarum significatio explicatur; si tamen explicatum  dici queat, quod de hac re delibat in psal. LuI, n. 4, at de ceteris altum prorsus silentium. Sed hoc silentium clamat multos Hilarii in psalmos tractatus aut adhuc latere, aut etiam periisse.

uII. Horum desiderio olim tenebatur Thomas  Sarazanensis. Quocirca epistola nondum edita Nicolao Nicoli scribens: In Pomposiano, inquit, monasterio, quod est inter confinia agri Rauennatis et Ferrariensis inueni Hilarium Pictauiensem super aliquot psalmos. Res equidem tum grauitate sententiarum, tum propter dicendi genus elegantissima. Credo apud te haberi. Optassem tamen illud uolumen cum tuo discurrisse, uidisseque si plura in altero contineantur. Eodem desiderio flagrantes transmarinas atque transalpinas bibliothecas, etsi paruo, non tamen nullo fructu  perlustrauimus. Quamuis enim rara admodum sint lucubrationis huius mss. exemplaria; e uaticana tamen bibliotheca eruere datum est, que hactenus in psalmos IX, XIII et CXI, latuerant. Unde et coniectura nostra, omnes uidelicet psalmos ab Hilario expositos esse, magis ac magis confirmatur. Eidem fauet Fortunatus, dum de ipso ait, Scripta Dauidici carminis  sermone cothurnato per singula reserauit.

uIII. In his exponendis duo pariter cauit extrema. Neque enim eos probauit, qui in psalmis aut nichil preter litteram sapiunt, aut nichil non ad Christum referri uolunt. Laudat quidem in his propositi pietatem: sed ut in eo permaneatur, ueritati uim sepe faciendam agnoscit; cum in psalmis quandoque fides et uocatio gentium  nuntietur, quandoque Iudaici populi aut arguantur peccata, aut predicetur uindicta; modo etiam ad timorem, modo ad laudem et confessionem Dei erudiamur. Cum autem hec, que aliud a Christo representant, diligenter discernenda esse doceat; tum etiam in iis que ad ipsum attinent, monet attendendum esse, quid de diuinitatis Christi natiuitate, que ei a Patre est, fuerit prophetatum, quando eius hominis quem assumpsit persona tractetur, ubi operatio, passio et resurrectio predicetur. Non diffitetur tamen, omnia psalmorum uerba in id unum comparata esse, ut Christo formemur, proficiamus, acquiramur; atque eatenus singula ad  Christum referri. Hoc etiam modo quecumque in psalmis scripta sunt , ad Christum pertinere concedit, quod tametsi plura ad personam patriarcharum, prophetarum, apostolorum, martyrum generationis prime et generationis sequentis , referenda sint: omnia tamen de Christo sunt; quia omnis psalmorum doctrina hoc prestet, ut ipse noscatur, in quo et per quem omnia sunt. At uero iis, qui litteram amant, nequaquam negat, etiam dum uidetur negare, rerum que psalmis enuntiantur ueritatem: sed tantum in hac simplici intelligentia non herendum esse passim contendit.

IX. Nimirum apostoli doctrinam, qua antiquis omnia in figura contigisse tradidit, cum alte animo imbibisset; non ambigebat prorsus, quin que in lege scripta gestaue  sunt, euangelicorum temporum fuerint adumbrationes. Hoc se presertim de psalmis sentire sic in psal. CXLII, n. 1, declarat: Nihil in psalmis nisi propheticum cognoscimus. Horum proinde auctorem, quem et propter prophetie certitudinem obseruat frequenter gerenda quasi iam gesta essent commemorare, simplici prophete nomine per antonomasiam quamdam nuncupare solet. Eum etiam alias euangelicum uirum uocat; non modo quod euangelica studiose obseruarit precepta, sed et quod que euangelicis temporibus euentura essent, dicta illius atque gesta prophetie fuerint. Sic porro in prologo tradit, psalmorum librum non ab uno scriptum esse, ut tamen in psal. CL, n. 1 , illum uelut unius prophete opus consideret. Cum ergo, inquit, ultra littere  opinionem celsioris intelligentie sensu uolumen digestum sit, oportuit idipsum digno fine concludi, ut secundum gloriosam spei nostre perfectionem liber quoque tanti prophete consummatus exsisteret. Immo in iis etiam psalmis, qui secundum regulas ab ipso positas auctorem alium pre se ferunt, ipsum interdum  Dauid spectat uelut in eis loquentem. Persuasum autem habens, magnum illum regem omnia Domini dicta atque gesta et serui fide, et prophete exemplo prefigurasse, illum inter et Christum sepe sermonem ita temperat, ut quod concedit et enarrat in Dauid uere gestum, quo per actionem prophete sensus ac sermo notesceret prophetie, ad mysteriorum Christi intelligentiam referri uelit: cum, inquit, propheta non tam spiritu, quam passionibus prophetarit.

 X. Neque eum fugit, duplicem illam unius eiusdem dicti intelligendi rationem non omnibus arrisuram; nec defuturos esse, qui ipsum forte per multiplicem humani ingenii intelligentiam uim ueritati afferre arbitrarentur; ut quod ex Dauid persona dictum sit, id ad Dominum Saluatoremque nostrum multimodis translationum subtilitatibus transferret. Sed his occurrens, ostendit non sine Dei nutu factum, ut cum Christus in psalmis prophetetur, in iisque, qui de se sunt, multa eloquatur ut homo, que ad ceteros homines accommodari possent; his tamen uerba quedam intermisceret, que nulli, nisi qui diuina gauderet natura, conuenirent.  Numquam uero, inquit in psal. CXLI, n. 3, psalmorum prophetia, quotienscumque ex persona Domini profertur, non aliquid perculiare eius, quod alii commune cum eo esse non possit, adiecit. Neque solum cum Christus, sed et cum alie res in psalmis precinuntur, quasdam in eis obseruat esse notas, quibus alium sensum, quam qui primo obuius est, inquirendum admoneamur. Unde tractatum psalmi CXXu, preclaris his uerbis auspicatur: Nisi essent in psalmis quedam tales prophetie, ut in res atque homines eorum temporum, quibus scripta sunt, non conuenirent; profecto auderent multi nichil in psalmis spiritaliter dictum existimare; putarentque nos commentitias assertiones et ementitias interpretationes inquirere, quibus uideremur altius nescio quid ac profundius  ceterorum sensu intellexisse: perinde quasi nos sensui nostro ea que scripta sunt coaptemus, et non magis ex his, que scripta sunt, sensum diligentis et sollicite intelligentie consequamur. Quo spectat illud Augustini in psal. CIII, Ser. 1, n. 18. Quare quedam in rebus uisibilibus quasi absurda miscet Spiritus sanctus, nisi ut ex eo quod non possumus accipere ad litteram, cogat nos ista spiritaliter querere.

XI. Hac opinione imbutus Hilarius, sustinere non ualet eos, qui pre nimio littere amore uirtutem uerborum non intelligentes, nec prophete spiritum sentientes, psalmos terreno ingenio intelligendos putant. Hos et nobis obscuritatem et prophetis iniuriam facere queritur his uerbis: Faciunt nobis plerique obscuritatem, uolentes Scripturas solo aurium iudicio estimare,  et non aliud in his estimare, quam quod sub singulis rerum quarumque uocabulis audiatur. Quod cum uolunt, neque prophetas non dico celestia, sed nec terrena quidem rationabiliter dixisse constituunt. At si qui spiritalia sectantes ab ipso dissentiant, tam modeste eos suo ipsorum iudicio permittit; ut cum in nimios littere ueneratores declamitat, hoc eum non proprii sensus, sed unius fidei ac ueritatis amore facere non ambigamus. Et uero cum maximum fidei nostre argumentum sit prophetia, nec ulla plures fidei nostre ueritates confirmentur, quam psalmis; his nichil propheticum contineri equo animo audire nequiit, cui asserende ac propagande fidei summum semper studium fuit.

XII. Ipse ad enucleandum sub littere cortice latentem  sensum, non tam proprii ingenii uiribus, quam oratione fretus animum appulit. Cum enim non ignoraret, humanum ingenium ad ea intelligenda non sufficere, que tot ac tantis temporibus abstrusa, tantis humani generis obscura etatibus, in quibus intelligendis frustra reges laborauerint, ipsi doctores et magistri errauerint; illa tamen ope orationis Christianis pandi et aperiri non dubitabat. Unde et concludit: Non ergo ex nobis est quod intelligimus, sed ex eo qui que ignorabilia erant fecit intelligi. Itaque ab eo speranda intelligentia est, qui et pulsantibus aperiet, et querentibus demonstrabit, et petentibus non negabit. Hanc intelligentiam sibi non negatam, modesta ista confessione testificatur: Nos uniuscuiusque sensui non contraimus.  Quid autem secundum donum gratie spiritalis senserimus, sine cuiusquam contumelia tractabimus. Quibus similia sunt isthec: Iudicio eorum,  nichil decerpimus. Neque enim sensum intelligentie huius arguimus, uniuscuiusque arbitrio relinquentes, quid ex his que aut legerint, aut intellexerint, sequi magis uelint. Nos tamen non potuimus sermonem nostrum nisi his que intelligebamus aptare.

XIII. In hoc labore etsi Origenis lucubrationibus adiutus, earum tamen exscriptor aut interpres non fuit. Aliud enim est imitari, aliud interpretari aut exscribere. Nec interpretis officio fungitur, qui alia addit, resecat alia, et cetera proprium in stylum conuertit. At uero Hilarius, ut Hieronymus lib. de Scrip. eccl. auctor est, in hoc opere  Origenem imitatus, nonnulla etiam de suo addidit; et ut idem habet ad Theophilum epist. LXII: Noxia queque detruncans, utilia transtulit: quo autem pacto hec transtulerit, Doctoris eiusdem testimonio comprobatur. Sicubi enim arguitur, quod Origenis libros ita exponat, ut in stylo proprio placens pater uerbi sit potius quam interpres; nulla ei solemnior est defensio, quam ut Hilarii ea in re imitatorem sese fuisse respondeat. Nec desertiores, inquit ad Pammachium et Oceanum epist. LXu, sumus Hilario, nec fideliores uictorino, qui eius  tractatus, non ut interpretes, sed ut auctores proprii operis transtulerunt: et epist. CI ad Pammachium: Sufficit in presenti nominasse Hilarium confessorem, qui homilias in Iob, et in psalmos tractatus plurimos in latinum uertit e  greco: nec assedit littere dormitanti, et putida rusticorum interpretatione se torsit; sed quasi captiuos sensus in suam linguam uictoris iure transposuit. Idipsum reponit epist. LXII, ad Theophilum.

XIu. Pluribus aliis argumentis confirmamur, Hilarium Origeni non debere omnia, que in his Tractatibus edisserit. Primo quidem negari nequit, quin latinum codicem exponendum susceperit: ac proinde quedam ei fuerint explicanda, que Origenes non attigit. 2o Cum Origenes, Ambrosio  teste, pretulerit distillauit, ubi noster Hilarius magis probat dormitauit; liquet hunc ab illo in ambiguis Scripture uocibus transferendis discessisse. Ex quo necesse est ut nec in iisdem explicandis cum ipso conuenerit. 3o In uoce diapsalma intelligenda alia est Origenis  apud Hieronymum ep. CXXXuIII ad Marcellam, et alia Hilarii prologo in psalmos sententia. 4o Que Hilarius de Christi dignitate, uirtute, eternitate, dispensatione passim disserit, ea illum ab Origene mutuatum esse quis sibi persuadeat? 5o de resurrectione, de penis eternis, etc. plura habet a doctrina Origenis prorsus aliena. 6o Cum Origenis in litteram Phe psalmi CXuIII necnon in psalmum CXXuI, expositiones iam Phamphili euo excidisse hinc Hieronymus,  approbet, quod illas martyr idem in indice non recensuerit; hos tamen Hilarii tractatus non aduertimus aut aliis inferiores, aut stylo ab iis uel tenuiter discrepantes. 7o Qedam etiamnum supersunt Origenis in I psalmum fragmenta, que cum Hilarii in eumdem  psalmum enarratione nullam omnino habent affinitatem. Tria quidem ex illis propius est imitatus, que ut conferre quisque posset, infra edidimus, primum scilicet col. 235, not. b, alterum col. 240, not. h, postremum col. 246, not. g; sed ex hoc presertim apparet, illum ex Origene commodatas sententias ita temperasse, ut eas sibi quasi proprias uindicare iure potuerit. Denique cum prefatione in I psalmum testatur, multos uel presenti sermone uel ex litteris ac scriptis eorum comperi ita sensisse: sed id nec modo nec ratione docuere, etc. satis significat sese in obscuris textus sacri locis non unius Origenis, sed et plurimorum aliorum peruoluisse scripta, immo etiam familiares suos consuluisse, nichilque a quoquam nisi prius expensum ac probatum recepisse.

 Xu. Ex iis, quibus Hilarius familiariter utebatur, quosque presenti sermone consulebat, Heliodorum presbyterum nominatim memorat Hieronymus, ea in re testis idoneus. At eidem subinde Hilarium quamdam tantum grecarum litterarum aurulam cepisse, ideoque ab hoc Heliodoro, que ex Origenis dictis intelligere per se non poterat, querere solitum, ac bis deceptum esse affirmanti, fidem negat Erasmus; presertim, inquit, cum id quod affert, nichil aliud quam diuinatio sit. Ut enim obiter patriocinemur Hilario, mihi non fit uerisimile, uirum tantum usque adeo fuisse credulum, ut in enarrandis diuinis litteris totus penderit ex alieno iudicio: nec adeo rudem grece litterature, ut non potuerit ipse sensum deprehendere, presertim in Origene; cuius sermo mire perspicuus est. Et  uero de hac Origeniani sermonis perspicuitate quamuis nuper nonnemo conuenire noluerit; egre tamen quis animum inducat, Hilarium, maxime post reditum ab exilio, ita in lingua greca tyronem fuisse, ut ad Origenis uerba intelligenda, et ea qua obseruatum est ratione imitanda, alieno subsidio indigeret. Nec negari ferme potest, Hieronymum in hoc loco mera coniectura locutum esse: et id quidem, cum eum urgeret furtiuis operis celeriter rescribendi necessitas, ac rei ueritatem attentius perpendere grauis stomachi dolor non sineret. Unde non mirum est quedam ab eo dicta esse que non satis cohereant. At lapsum, si quis est, excusat, quem sola inuexit in sanctum uirum pietas ac reuerentia.

XuI. Preterea Hilarium ex Origenianis interpretationibus  non pependisse probant sacri textus codices latini atque greci, quos ad faciliorem psalmorum intelligentiam consequendam sese consuluisse non semel  testificatur. E grecis duas lectiones in psal. LXu, n. 25, laudat, quarum altera nusquam alibi nobis occurrit. Latinum sequi solet, usu, uti probabile est, tunc receptum. Hunc littere paulo tenaciorem esse sepe admonet, interpretesque illius dum collationem ordinemque uerborum demutare ac temperare non audent, minus dilucide proprietatem declarasse dictorum. Codicis huius Psalterium aliud ab eo esse, quod Gallicanum uocant, minime mirum est; cum hoc ipsum sit  quod Hieronymus postmodum emendauit. Illi autem non ita scrupulose adheret, ut in una eademque lectione repetenda semper constans sit. Sepe enim uerbis utitur uulgate nostre, dum uersum enarrandum repetit; licet lectionem primo proposuerit ab eadem dissonantem. Immo textum aliquando premittit aliter quam nunc habemus, sed hunc postea sic explicat, ac si id tantum legisset, quod modo apud nos obtinet. Premittit quippe in psal. CXXIII: Forsitan pertransisset anima nostra aquam immensam: quod subinde sic exponit, ac si intolerabilem, et non immensam legisset.

XuII. uideri hinc posset familiaris Hilario fuisse uulgata nostra. Ignote tamen ei fuerunt plures lectiones, que modo in illa exstant. Satis enim aperte in psal. LXu, n. 18, declarat, nullam a se perspectam  esse uersionem latinam, que in eiusdem psalmi uersu 8, exhiberet, Auditam facite uocem laudis eius. Rursum in psal. CXuIII. lit. 10, n. 3, dum monet, in aliis codicibus, post uerba Manus tue fecerunt me, scriptum esse et preparauerunt me, in aliis et finxerunt me, nec addit in aliis circumferri et plasmauerunt me, sese nullum scisse in quo id exstaret, hoc silentio non obscure significat. Preterea codices latinos ei latuisse, quibus cum psal. CXuIII, 89, In eternum Domine, et non in seculum, Domine, tum psal. CXX, 5, super manum dexteram tuam, et non super manum dextere tue translatum esset, ex eorumdem uersuum tractatione perspicuum est. Demum in psal. CXLu, n. 5, legens, Dominus sapientificat cecos, num recte subiiceret: Si de corporalibus donis propheta loqueretur,  commemoraret potius cecis lumen indultum; si ibi in aliquo codice reperisset, Dominus illuminat cecos? uerum hec et alia spectare licet uelut exempla eorum, que postea Hieronymus in Itala uersione correxit.

XuIII. Ad uarias illas uariorum codicum uersiones narrationem suam aliquando accommodat, uti fidem facit tractatus psalmi CXIX, ubi promiscue legere est cum tabernaculis Cedar, cum habitationibus Cedar, et cum habitantibus Cedar. At ex discrepantibus uersionibus quoties aliqua seligenda est, Septuaginta seniorum translationem prefert: que tante apud eum auctoritatis est, ut nec tutum esse existimet ab ea discedere. Tantum autem illi tribuit, primo quia legitima est, hoc est sub lege et a Iudeis legi adstrictis longe ante Christum  edita, adeoque minime suspecta: deinde quia licet sub lege facta, est tamen spiritalis, id est, littere hebree, que ualde ambigua est, non adheret seruiliter, sed spiritum in ea latentem uerbis haud dubiis retegit et exprimit; quo maxime nomine in psal. LIX, n. 4, Aquile nichil preter litteram sapientis translationem huic postponit: postremo quia spiritalis ille sensus non humano ingenio excogitatus fuit, sed a Moyse ex traditione acceptus. Arbitratur enim Moysen, ne quis hebraice lingue ambiguitate deciperetur, selegisse LXX seniores, qui germani Scripture sensus et custodes forent et testes, quorum successores exstiterint Septuaginta, qui Scripturas primum grece reddiderunt. Ad eiusdem editionis commendationem addit Augustinus , Septuaginta eo Spiritu interpretatos, quo et illa que interpretabantur dicta fuerant.

XIX. Quanti etiam fecerit psalmorum librum apud Grecos secundum Hebreos emendatum, initio litt. 8, psal. CXuIII, testatum reliquit: ubi a preconcepta sententia, quam latini codices confirmabant ac nonnulli greci, ob unam illius auctoritatem discedit. In eiusdem libri commendatione, ut in totius psalmi CXuIII explanatione, consentit Ambrosius in eumdem locum. Utriusque uerba ad illud Luciani martyris opus commode referres, de quo Euthymius  testatur: Omnibus editionibus uisis, et cum hebraica ueritate diligentissime collatis, propriam editionem, nichil mancum nichil habentem superfluum Christianis tradidit.  uerum his obnititur Hieronymi  auctoritas scribentis: Pretermitto eos codices, quos a Luciano et Hesychio nuncupatos, paucorum hominum asserit peruersa contentio. Qui enim paucorum hominum; si non modo apud Grecos, sed et apud Gallos et Italos asserantur? Maior etiam erat in Hilarium Hieronymi reuerentia, quam ut opinionem, a qua ille staret, peruerse contentionis nomine notaret. Preterea totam Scripturam recognouit Lucianus, cum solum psalmorum librum Hilarius atque Ambrosius commemorent.

XX. Ille cum ex hoc loco, quo librum secundum Hebreos emendatum tanti ducit, tum ex altero , quo Grecis codicibus, quia ex hebreo fonte proximi sunt, aliquanto plus quam latinis auctoritatis  esse innuit, suam de hebreo textu sententiam manifestam facit. Neque uero textus huius sinceritatem arguit, sed tantum ab eius ambiguitate sibi cauendum monet. Immo si uerba illius in psal. II, n. 3, assequimur, libri hebrei simul cum iis, quos Septuaginta translatores ediderant, post resurrectionem Domini collati sunt: et cum fideliter consonantes comperti essent, utrisque indissolubilis constituta est priuilegio doctrine et etatis auctoritas. Certe cum ibidem fatetur, Hebreis non necessarias fuisse Seniorum septuaginta translationes, cumque num. 4, Paulo Hebreo apud Hebreos hebreo textu uti licuisse ostendit; aperte indicat sese hunc corruptum nequaquam suspicari.

XXI. Quid de illis psalmis dicemus, qui singulis tractatibus integri prefiguntur? Hi editione Parisiensi  anni 1605, primum uulgati sunt ex antiquo codice alias S. Maximini Miciacensis, postea regine Suecorum Christine: ac tandem uaticane bibliothece, cuius ad calcem hec epocha atque imprecatio annotatur: Hic est liber S, Maximini Miciacensis monasterii, quem Petrus abbas scribi iussit, et Pilio  labore prouidit atque distinxit, et die Cene Domini super sacrum altare S. Stephani Deo et S. Maximino habendum obtulit sub huiusmodi uoto; ut quisquis hunc inde aliquando ingenio non redditurus abstulerit, cum Iuda proditore, Anna et Caïpha atque Pilato damnationem accipiat. Amen. Psalmos eosdem pre se ferunt uaticani minoris antiquitatis codices. At in reliquis cum scriptis, tum editis neutiquam extant. Alienum  opus produnt textus psalmi CXIX, ante prefationem in Cantica graduum, necnon primum psalmi CXuIII Octonarium ante prefationem in totum psalmum, inconcinno prorsus loco ordinata. uerum singuli psalmi ab eo textu, quem in enarrationibus suis sequitur Hilarius, tot locis dissident, ut hos illius esse nemini persuaseris. Hunc itaque textum, ut aliunde adscitum, reiiciendum esse, aut certe ad uersionem Hilario usitatam castigandum primo censebamus. At cum a uulgata non minus, quam ab Hilariano psalterio dissentiat; sic eam uersionem que ex mss. antiquitate auctoritatem obtinet, conseruandam duximus, ut lectionibus quibus Hilarius ab ea discrepat ad marginem adscriptis, nemo illam pro Hilariana usurpet.

XXII. In mss. regio et Turonensi, in quibus nusquam  extat psalmus integer ipsius expositioni preuius, unaqueque enarratio uel simpliciter psalmus, uel tractatus psalmi inscribitur. Hoc tractatus titulo singulas ab ipsomet Hilario insignitas fuisse, ex uerbis ipsius in psal. CXXX, n. 1, et in psal. CXXXu, n. 12 et 14, planum est, an uero illi tractatus ad populum habiti fuerint merito quis quesierit. uix enim credere est, tam doctum tamque disertum presulem, qui etiam laicus non cessabat uerba ueritatis fructum redundantia seminare, precipuum pastorum munus neglexisse. Neque minus incredibile est hoc cum ille strenue impleuisset, nullam omnino ipsius concionem non modo ad nostram, sed nec ad Hieronymi notitiam peruenisse. Sane finis in plurimis tractatibus exhortatorius, in omnibus aut prope omnibus adhibita ad clausulam doxologia,  hec nominatim uerba tractatus psal. CXXXuIII, n. 15. Hinc nec temporis , nec questionis est amplius loqui, tota denique dicendi ratio concionem nonnichil redolent. Non audemus tamen sermones asserere aut appellare, qui ab Hieronymo commentarii, et ab Augustino expositiones nuncupantur. Quamuis enim hic lib. II contra Iulian., c. 7, cum quedam ex litt. 13, psal. CXuIII, laudasset, alia subinde ex litt. 15, sic commemoret, rursus in eodem sermone, non eumdem  tamen eiusdem littere tractatum, sed totam psalmi CXuIII expositionem sermonis nuncupatione ibi designari manifestum est. Et uero prefationes non in exordio tantum, uerum etiam ante psalmum CXuIII, necnon ante Cantica graduum, commentarios edentis magis sunt, quam sermones pronuntiantis. Sed et cum ceteri Patres in suis sermonibus blando fratrum alioue nomine compellare soleant auditores; nusquam Hilarius in his tractatibus Fratres appellat, nusquam ad auditores orationem nominatim conuertit.

XXIII. Quamquam rationibus superius allatis facile inducimur, ut hos tractatus primum apud populum recitatos, ac deinde nonnullis mutatis in unum conmmentariorum uolumen collectos atque editos fuisse opinemur. Huic opinioni fauet, quod apud Zenonem ueron.  ex tractatibus, quos ei falso attributos esse in psal. CXXuI demonstrabimus, in unum psalmum CXXX duo occurrunt, unus scilicet, ut apud Hilarium est, in modum commentarii; alter uero, perpaucis mutatis, Sermonis in morem ad Fratres habitus. Ex quo diiudicare licet quales ille ad plebem suam tractatus ille dixerit, qualesue postmodum in commentarios redegerit. Nihil enim est, unde diuersam hanc unius eiusdemque rei dicende formam aut ad diuersos referamus, aut ex uno aliter explicemus. Apud eumdem Zenonem sermo de iudicio, qui de psalmo centesimo inscribitur, ita totus est ad mentem Hilarii  compositus ut hunc illi cum aliis subreptum suspicemur. Sed et apud ipsummet Hilarium hoc tractatus psalmi XIu exordium, Psalmus qui lectus est, inscribitur psalmus Dauid; necnon illud  num. 2, in psal. XIII, Qui lectus est psalmus, in finem inscribitur, quid aliud sonant, nisi predictos psalmos statim post eorum lectionem in ecclesia coram populo fuisse expositos? De operis huius utilitate unum hoc in summa monemus, sanctum doctorem in eo fere complexum esse, quidquid de precipuis fidei nostre dogmatis sentiat.





SANCTI HILARII PICTAuIENSIS EPISCOPI TRACTATUS SUPER PSALMOS. 



 IN LIBRUM PSALMORUM PROLOGUS  .

Psalmorum liber unus non quinque: neque illi solius  Dauid.---uarias 1  esse plurimorum de psalmorum libro opiniones, ex libris ipsis quos scriptos reliquere,  compertum habemus. Nam aliqui Hebreorum eos in quinque libros diuisos uolunt esse: ut sit usque in quadragesimum psalmum liber primus, et a quadragesimo usque in septuagesimum-primum liber secundus, et ab eo usque in octogesimum-octauum liber tertius, et usque in centesimum-quintum liber quartus; ob quod hi omnes  psalmi in 2 consummatione sua habeant, fiat, fiat: concludatur deinde in centesimo-quinquagesimo psalmo liber quintus. Alii uero  ita inscribendos psalmos existimauerunt; Psalmi Dauid: quo titulo intelligi uolunt, cos omnes a Dauid fuisse conscriptos. Sed nos secundum apostolicam auctoritatem, Librum psalmorum et  nuncupamus, et scribimus. Ita enim in Actis Apostolorum dictum meminimus: Scriptum est enim in libro psalmorum: Fiat domus eius deserta, et episcopatum  eius accipiat alter. Ergo neque secundum quosdam Hebreos quinque libri, neque secundum plurimorum simplicitatem Psalmi Dauid dicendi 3 sunt: sed secundum apostolicam auctoritatem Liber psalmorum esse noscendus est.

2. Eorum sunt, quorum nomen preferunt.---Sunt autem plures eorumdem psalmorum scriptores. Nam in aliquibus Dauid auctor prescribitur, in aliquibus Salomon, in aliquibus Asaph, in aliquibus Idithum, in aliquibus filiorum Chore  , in aliquo Moysi.  Ex quo absurdum est psalmos Dauid cognominare: cum tot auctores eorum ipsis inscriptionum titulis edantur. Et Liber psalmorum rectius esse dicetur, diuersis in unum uolumen  prophetiis diuersorum et auctorum et temporum  congregatis. uisum autem aliquibus est, Ieremie, et Aggei, et Zacarie quorumdam psalmorum superscriptionibus nomina prenotare: cum horum nichil in authenticis septuaginta translatorum libris ita editum reperiatur: adeo ut etiam in plurimis latinis et grecis codicibus, sine horum nominibus simplices tantum psalmorum tituli preferantur.

3. Qui sine nomine, pertinent ad eum qui Psalmi superioris auctor inscribitur.---De his autem qui sine  diuersorum auctorum nominibus sub diuersis superscriptionibus habentur,  antiquorum uirorum ista traditio est, quod ex eo psalmo, cuius auctor in superscriptione preponitur, qui deinceps sine auctorum superscriptione succedunt, eius esse existimandi sunt, qui anterioris psalmi auctor inscribitur, usque in eum psalmum, in quo nomen alterius auctoris preferatur: ut si psalmi alicuius superscriptio talis sit, Psalmus Dauid, ceteri qui sine titulo consequantur, Dauid esse credantur, donec prophete alterius nomen in superscriptione ponatur; et ex eo usque in alterum prophetam, qui sine inscriptione  medii sunt, eius sint qui in anterioris psalmi superscriptione auctor ceptus sit anteferri.

4. Quod non repugnet in psalmo Moysi Samuelem nominari.---Quod si forte aliquis per id intelligentie huic fidem detrahet, quod in his psalmis, qui eum psalmum, cui Moyses auctor prelatus est, subsequuntur, scriptum sit, id est, 4 in nonagesimo-octauo, Moyses et Aaron in sacerdotes eius, et Samuel inter eos inuocantes nomen eius, non posse a Moyse eum prophetatum uideri, cum Samuel nomen, qui tanto postea, quam Moyses, natus est, exstet in psalmo: meminerit, nulli mirum aut difficile uideri oportere, ut tantus propheta tanti prophete, postea licet futuri, nomen ediderit: cum in Regnorum libris Iosie regis nomen sit, antequam nascatur, prophetatum, propheta dicente, Altarium, altarium, hec dicit Dominus: Ecce filius nascetur Dauid, Iosias nomen eius  per quod non incredibile  esse oportere, ut Samuel a Moyse  predictus sit: maxime cum secundum Ieremiam dicentem, Nec si stet Moyses et Samuel ,  Moysi connominatus et cequatus sit ex merito sanctitatis. Que traditio ab Esdra, quantum creditur, psalmos post captiuitatem in unum librum colligente profecta, si falsa aut improbabilis existimabitur; ab his qui contradicent, auctores horum psalmorum demonstrari necesse est. Absolutum enim est, non potuisse  eos nisi prophetis prophetantibus prophetari.

5. Psalmi canunt euangelicam historiam. Prophetie Christum nescientibus clause sunt et signate.---Non est uero ambigendum, ea que in psalmis dicta sunt, secundum euangelicam predicationem intelligi oportere: ut ex quacumque licet persona prophetie Spiritus sit locutus,  sit tamen totum illud ad cognitionem aduentus Domini nostri Iesu Christi, et corporationis, et passionis, et regni, et ad resurrectionis nostre gloriam uirtutemque referatur. Sunt autem omnes prophetie ad mundialem sensum et prudentiam seculi clause atque obsignate, secundum illud Esaie:  Et erunt uobis omnia uerba hec, tanquam eloquia libri huius signati . Quod si quidem homini scienti litteras, dicetur, Lege ista,  dicet: Non possum legere; signatum est enim. Et si dubitur liber hic in manus hominis nescientis litteras, et dicetur ei: 5 Lege hunc; respondebit: Nescio litteras. Imperitia legendi et intelligendi librum prophetie sub persona utriusque hominis monstrata est, cum intelligentia docti ad legendum, signaculum clausi mysterii non adeuntis, illius indocti ignorationi per communem utriusque intelligendi inopiam comparatur. Sunt enim uniuersa allegoricis et typicis contexta uirtutibus: per que omnia unigeniti Dei filii in corpore et gignendi, et patiendi, et moriendi, et resurgendi, et in eternum cum conglorificatis sibi qui in eum crediderint regnandi, et ceteros iudicandi sacramenta panduntur. Et quia Scribe et Pharisei Dei filium natum in corpore non recipientes, omnibus prophetice  intelligentie aditum denegarent, sub denuntiatione  pene ita a Domino arguuntur: ue uobis legis doctores, qui abstulistis clauem scientie: ipsi non introitis, et intreuntes non sinitis introire . Negantes enim Christum, cuius aduentus opus est prophetarum, clauem scientie abstulerunt: quia cognitionem legis, que aduentum Domini corporeum predicauit, fides corporei aduentus abnegata precludit.

6. Psalmorum clauis, Christi fides.---Et hoc quidem ex omni Scripturarum propheticarum genere dictum esse intelligendum est: ut nisi in aduentum Domini ex uirgine in hominem procreandi intellecte et recognite fuerint  intelligentie earum uis obsignata habeatur et clausa. Tamen nequaquam psalmorum librum nisi per fidem aduentus eius posse intelligi, ita beati Ioannis Apocalypsi docemur: Et  angelo Philadelphie Ecclesie scribe, Hec dicit sanctus et uerus, qui habet  clauem Dauid, qui aperit, et nemo claudet; qui claudit, et nemo aperiet . Clauem igitur Dauid habet, quia ipse  per hec septem quedam signacula  que de corporalitate eius, et passione, et morte, et resurrectione, et gloria, et regno, et iudicio Dauid de eo in psalmis prophetat absoluit: aperiens quod nemo claudet, et claudens quod nemo aperiet: quia per hanc que in illo expleta est prophetiam, aperiet quod nemo precludet; et contra explete in eo prophetie fide abnegata, claudet quod nemo possit aperire. Nullus enim nisi ille, in quo hec prophetata sunt et expleta, clauem intelligentie huius impertiet. Denique id ipsum consequenter docuit, dicens: Et uidi super dexteram  sedentis in throno librum scriptum de intus et de foris,  signatum signaculis septem: et uidi alterum angelum ualidum, 6 predicantem uoce magna: Quis est dignus aperire librum et soluere signacula eius? Et nemo potuit, neque in celo, neque in terra, neque infra terram, aperire librum, neque uidere ipsum. Et flebam, quia nemo dignus repertus esset aperire librum, neque uidere ipsum. Et unus de senioribus ait mihi: Noli flere, ecce uicit leo de tribu Iuda, radix Dauid aperire librum, et septem signacula eius . Liber iste et preterita et futura in his que intus et foris scripta erant continens, a nemine dignus est aperiri: et Apostolo fletus ob desiderium intelligentie, et dolorem difficultatis exoritur. Sed uicit leo de tribu Iuda et radix Dauid, librum et signacula eius aperire: quia solus septem illa que superius docuimus signacula, quibus liber  clausus est, per sacramentum corporationis sue et diuinitatis absoluit. Id ipsum autem Dominus post resurrectionem testatus est, dicens: Quoniam oportet impleri omnia que scripta sunt in lege Moysi et in prophetis et in psalmis de me . Per hec ergo omnis prophetie liber et signatus et clausus est: quia creditis his que impleta per eum sunt, cuncta illa que signata et clausa sunt, et aperientur, et absoluentur.

7. Psalterium speciem pre se fert corporis Christi. ---Et quanquam omnia a diuino Spiritu per Dauid dicta esse, ipsa Domini professione noscamus: tamen etiam id ipsum prophetie huius species docet, superne et celestis in eo doctrinam scientie extitisse. Eo enim organo prophetatum est, grece Psalterio,  hebraice Nabla nuncupato, quod unum omnium musicorum organorum rectissimum est, nichil in se uel peruersum continens, uel obliquum, neque quod ex inferioribus locis in sonum concentus musici commouetur: sed in formam Dominici corporis constitum organum, sine ullo inflexu deflexuue directum est; organum ex supernis commotum et impulsum, et in cantionem superne et celestis institutionis animatum, non humili et terreno spiritu, ut cetera terre organa, personum. Non enim ille humilia atque terrena in ipso corporis sui organo predicauit, sicut ipse testatus est: Qui est de terra, de terra est, et de terra loquitur, qui autem de celo uenit, que uidit et audiuit, testatur. . Per hunc ergo supernum Spiritum Deus cantatur in psalmis, in formam Dominici corporis,  in quo celestis Spiritus est locutus; forma quoque terreni huius et musici et ex supernis concinentis organi comparata.

 7 8. Psalmi apud Hebreos indiscreti, ab Esdra in unum collecti, a LXX in ordinem redacti.---Non est autem ignorandum, indiscretum apud Hebreos numerum esse psalmorum, sed sine ordinis annotatione esse conscriptos. Non enim illic primus aut secundus aut tertius, aut quinquagesimus aut centesimus prenotatur: sed  sine discrimine aliquo ordinis numerique permixti sunt. Esdras enim, ut antique traditiones ferunt, incompositos eos, et pro auctorum ac temporum diuersitate dispersos, in uolumen unum collegit et retulit. Sed septuaginta seniores, secundum Moysi traditionem  ad custodiendam legis doctrinam in synagoga manentes,  postea quam illis a rege Ptolemeo transferende ex hebreo in grecum sermonem totius legis cura mandata est, spiritali  et celesti scientia uirtutes psalmorum intelligentes, in numerum eos atque ordinem redegerunt, singulis quibusque numeris pro efficientia sua  et absolutione perfectis perfectorum et efficientium psalmorum ordinem deputantes.

9. LXX temporum ordinem non seruarunt, sed rerum. ---Et quanquam id ipsum ex singulorum psalmorum uirtutibus intelligi possit: tamen absolutissime in gestorum et temporum historia docemur, psalmorum scilicet  collocationes secundum perfectorum numerorum esse efficientiam ordinatas. Psalmus enim tertius secundum historiam quinquagesimo psalmo posterior est: inscriptio namque utriusque multo interuallo temporis etatisque diuersa est. Nam ille que  sub Uria et Dauid sunt gesta, complectitur:  ille autem fugam Dauid, Abessalon filio suo  eum persequente, significat  et tamen uirtus ac sacramentum numeri perficit, hunc et illum sic pro competentibus et sibi congruis numeris collocari.

10. Quinquagesimi numeri mysterium.---Inscriptio uero quinquagesimi psalmi, secundum historiam, quinquagesimi et primi psalmi inscriptione posterior est. Sed quinquagesimi numeri uirtus et perfectio  exigebat, et Dec Idumei impenitens in Dauid odium postulabat, anteriorem postponi, et posteriorem anteferri: ut remissio peccatorum in 8 numero quinquagesimo collocaretur, et pena perfidie numerum constitute remissionis excedens careret uenia, cum et tempus et numerum penitentie perdidisset. Nam cum in quinquagesimo, in quo est sabbata sabbatorum,  secundum Iubilei anni preformationem, peccatorum remissio sit constituta: competenter hic psalmus,  in quo penitentia antelata peccatorum remissio postulatur, in ordine est huius numeri collocatus.

11. Trina Psalmorum quinquagenaria quid designet. ---Tribus uero quinquagesimis psalmorum liber continetur: et hoc ex ratione ac numero beate illius nostre expectationis exsistit. Namque qui et prime quinquagesime et secunde deinde quinquagesime  psalmum  , et tertie rursum quinquagesime, in qua finis est libri, consummationem diligenter aduertat: prouidentiam dispositorum in hunc ordinem psalmorum cum dispensatione salutis nostre intelliget conuenire. Cum enim primus gradus sit ad salutem, in nouum hominem post peccatorum remissionem renasci, sitque post penitentie confessionem  regnum illud Domini in sancte illius ciuitatis et celestis Ierusalem tempora reseruatum, et postea consummata in nos celesti gloria in Dei Patris regnum per regnum Filii proficiamus, in quo debitas Deo laudes uniuersitas spirituum predicabit: facile intelligimus in singulis psalmorum uirtutibus sub   quinquageno numero collocatis sacramentum  dispositionis huius quinquagenarie contineri.

12. Sabbata sabbatorum quinquagesima; dominica sabbatum perfectum.---Esse autem hec sabbata sabbatorum, septenarius numerus per septem in septuplum connumeratus ostendit: quem tamen ogdoas, quia dies eadem prima que octaua, secundum euangelicam plenitudinem in ultimo sabbato  adiecta  consummat. Et hec quidem sabbata sabbatorum ea ab apostolis  religione celebrata sunt, ut his quinquagesime diebus nullus neque in terram strato corpore adoraret, neque ieiunio festiuitatem spiritalis huius beatitudinis impediret: 9 quod ipsum  extrinsecus  etiam in diebus dominicis est constitutum qui ultra sabbati numerum  per plenitudinem euangelice predicationis accedunt. Namque cum in septimo die sabbati sit et nomen et obseruantia constituta: tamen nos in octaua die, que et ipsa prima est, perfecti sabbati festiuitate letamur.

13. Ogdoadis perfectio.---Et dignum est hanc ogdoadis perfectam sacramentis celestibus uirtutem, in eo psalmo qui octauo in numero dispositus est, contueri  , cui pro torcularibus titulus adiectus est, uasculis in nouos fructus preparatis, et ad feruentis  musti calorem continendum innouatis. Et uumerus iste ad percipiendos fructus euangelicos, caducis bis corporum nostrorum uasculis reformatis, secundum ogdoadem est euangelicam destinatus. Et hoc psalmi  istius textus et sermo testatur. Ogdoadis quoque istius uirtus  etiam in uirtute sexti psalmi et numeri, quo pro octauo oratio est, continetur: et hoc numeri ratio perficit, ut et in sexto pro octauo esset oratio, et in octauo titulus pro torcularibus adderetur. Tribus autem in numeris hec torcularium superscriptio reperitur. Nam et octauus et octogesimus et octogesimus-tertius psalmus hunc habent titulum: ut in numeris perfectis perfecte huius beatitudinis ordo consisteret; ita tamen, ut simplicem ogdoadem et ogdoadis decadem, sacramentum triadis   concluderet.

10 14. Psalmus CXuIII.---Et hanc quidem ogdoadis perfectionem, etiam in centesimo atque decimo octauo psalmo cognoscere possumus. Namque in octonum  numerum per octonos uersus secundum Hebreos singularum litterarum initia collecta sunt: sed et ipsa uirtus psalmi sacramentum ogdoadis edocet. Sunt autem in eo ogdoade uiginti due. Nam octoni uersus singularum litterarum initiis deputantur:  et hoc ea  ratione efficitur, ut quia psalmus iste perfectum uirum secundum doctrinam euangelicam consummat, per omnes uiginti et duas Hebrei sermonis litteras, sub sacramento ogdoadis erudiremur.

15. Testamenti ueteris libri XXII, aut 24. Tres lingue precipue.---Et ea causa est, ut in uiginti duos libros  lex Testamenti ueteris deputetur: ut cum litterarum numero conuenirent. Qui ita secundum traditiones ueterum deputantur, ut Moysi sint libri quinque, Iesu Naue sextus, Iudicum et Ruth septimus, primus et secundus Regnorum in octauum, tertius et quartus in nonum, Paralipomenon duo in decimum sint  sermones dierum Esdre in undecimum, liber Psalmorum in duodecimum, Salomonis Prouerbia, Ecclesiastes, Canticum canticorum  in tertium decimum, et quartum decimum, et quintum decimum, duodecim  autem  Prophete in sextum decimum, Esaias deinde et Ieremias cum lamentatione et epistola, sed et Daniel, et Ezechiel, et Iob, et Hester, uiginti et duum librorum numerum consumment. Quibusdam autem uisum est, additis Tobia et Iudith  , 11 uiginti quatuor libros secundum numerum grecarum litterarum connumerare, Romana quoque lingua media inter Hebreos Grecosque collecta. Quia his maxime tribus linguis  sacramentum uoluntatis Dei, et beati regni expectatio predicatur: ex quo illud Pilati fuit, ut in his tribus linguis regem Iudeorum Dominum Iesum Christum esse prescriberet . Nam quamuis multe barbare gentes Dei cognitionem secundum apostolorum predicationem, et manentium hodie illic ecclesiarum fidem adepte sint: tamen specialiter euangelica doctrina  in Romani Imperii, sub quo Hebrei et Greci continentur, sede consistit.

16. Cantica Xu graduum.---Consequens autem est, secundum octonarium hunc uiginti et duarum ogdoadum numerum, eum qui subiectus est, in quindecim canticis graduum psalmorum numerum  contineri  . Post perfectam enim illam precedentium ogdoadum doctrinam, hoc canticum graduum  in quindecim  psalmos ex duobus perfectis numeris oportuit conuenire, hebdomade scilicet et ogdoade, id est, septimo et octauo numero. Nam per obseruantiam legis, que in hebdomade est constituta, et euangelicum profectum, qui ogdoadis et presenti religione et  sperata exspectatione perficitur, isto cantico graduum in celestia et eterna conscenditur. Nam et  in templum per hunc numerum graduum principes sacerdotum in sanctorum sancta conscendebant: ut quia neque  hebdomada legis sine Euangeliorum  ogdoade, neque ogdoas Euangeliorum sine legis hebdomade uirum posset prestare perfectum  quo  usque illa perfecte credidisset; in his perfectis et beatis sanctis sanctorum perfectus in hoc utroque, qui in quindecim graduum 12 cantico est, hebdomadis et ogdoadis numero locaretur.

17. Tituli psalmorum uarii.---Quamquam uero hec a nobis secundum numeros  in legis obseruatione completos  , et in sacramento euangelico distributos ita dicta sunt: tamen absolutis uniuscuiusque numeri uirtutem ex superscriptionibus psalmorum et dictorum ipsorum intelligentia consequemur.  Sunt autem superscriptionum omnium tituli diuersi. Nam preter eos qui auctorum suorum nominibus, aut causarum aut temporum significationibus prenotantur,  sunt alii quibus titulus in finem est; alii quibus tantum psalmus cantici, uel canticum psalmi: et necesse est diuersas causas diuersarum superscriptionum exstitisse. Non enim sine causa, tanta rerum diuersitate hic titulorum ordo conuertitur, ut nunc in finem, nunc psalmus, nunc canticum, nunc canticum psalmi, nunc psalmus cantici, ad distinctionem psalmi  qui subiacet  preferatur. Et quamquam in singulis quibusque psalmis singularum quarumque inscriptionum causas prestare nitamur: tamen ad compendium studiose intelligentie,  in breui sermunculo uirtutem superscriptionum omnium coarctamus.

18. In finem quid.---Finis est, cuius causa cetera sunt, ipse autem nulli alii causam suam prestat.  Ob finem enim omnia, nichil uero aliud post finem. Namque ad finem tenditur  sed in fine desinitur.  Ita finis et anteriorum perfectio est  et se in nichil aliud protendens, propria in semet sui ipse possessio est. Psalmi igitur qui inscribuntur in finem,  ita intelligendi sunt, ut ex perfectis atque absolutis bonorum eternorum doctrinis et  speciebus existant: quia ad ea que in his dicuntur, fidei se nostre cursus extendat, et in his 13 nullo ulteriore  tendens  procursu, ipso suo optate et adepte beatitudinis fine requiescat.

19. Artis musice quatuor genera.---In musicis uero artibus  he sunt officiorum et generum uarietates. Psalmus est, cum cessante uoce pulsus tantum organi concinentis auditur. Canticum est, cum cantantium chorus libertate sua utens, neque in consonum organi adstrictus obsequium, hymno canore tantum uocis  exultat. Canticum autem psalmi est  , cum organo precinente subsequens et emula organi uox chori cantantis auditur,  modum psalterii modulis uocis imitata. Psalmus uero cantici est, cum choro ante cantante, humane cantationis hymno ars organi consonantis aptatur, uocisque modulis precinentis pari psalterium suauitate modulatur. His ergo quatuor musice artis generibus, competentes singulis quibusque psalmis superscriptiones sunt coaptate. Ex uirtutibus autem psalmorum, et ex ipsis doctrine musice diuersitatibus causa uniuscuiusque superscriptionis ostenditur.

20. Quid singula psalmis prenotata indicent.---In eo enim psalmo, in quo tantum Psalmus inscribitur, fidelium operum et religiosorum gestorum aut doctrina aut confessio continetur. cum propheta commemorando  que egerit, ad doctrinam nos gestorum similium instituit, motu corporei organi nostri ad pios officiorum  usus temperato. At uero cum Canticum tantum in titulo preponitur, scientia in eo spiritalis, et intelligentia celestis  arcani, quam quis per cognitionem sapientie consequitur, existit: cum non commemoratis fidei operibus solam doctrinam perfecte de Deo cognitionis ostendit. Non enim statim omnis scientia in bono opere est; neque rursum omne opus bonum ueram scientiam consequitur. Ob quod est et illud, quod in tertio superscriptionum genere est, Canticum psalmi, cum bonorum operum efficientie, scientie doctrina coniungitur. Prius enim in bonis operibus uiuendum est: ut perfecta possit ea que deinceps succedit, diuini sacramenti esse cognitio, secundum id quod dictum est: Desiderasti sapientiam? Serua mandata, et Dominus prestabit tibi eamdem  . Prestat ergo Dominus sapientiam his qui per meritum 14 bonorum operum gratiam intelligentie consequuntur. Ex his ergo operum doctrineque studiis, psalmi illius qui Canticum psalmi superscribitur, erit causa noscenda. Ubi autem est Psalmus cantici, illic per cognitionis scientiam usus boni operis tractatur:  cum quando desiderabilem nobis fidelium gestorum efficientiam prestet anterior de Deo adepta cognitio.

21. Recapitulatio; inscriptionis absentia quid significetur. ---Hec igitur musice artis quadrifaria diuersitas, psalmorum est diuersitati coaptata: ut Psalmus per organi corporei motum in commemoratione gestorum sit: Canticum uero per sapientie cognitionem  habeat in se doctrine scientiam. Canticum uero  psalmi est, cum preeunte gestorum merito cognitio scientie prestatur. Psalmus deinde cantici est, cum per adepte scientie cognitionem fidelium gestorum opus inchoatur et geritur. Per has ergo superscriptionum proprietates intelligentiam psalmorum querere oportebit: quia unicuique generi prophetie, in proprietate titulorum,  unumquodque genus musice comparationis aptatum est. Eos uero qui sine inscriptione ulla significationis alicuius  habentur, ut est primus uel secundus, et ceteri complures alii, intelligendum est ex doctrina Spriritus sancti ad spiritalem cognitionem generalis scientie fuisse cantatos: ut unusquisque ex his, secundum fidei sue sinceritatem, rationem intelligentie spiritalis expeteret.

22. Superscriptiones alie.---Alie uero superscriptiones, que aut res gestas secundum historiam significant, aut tempora, aut dies, aut aliud aliquid complexe sunt, uel ex interpretatione nominum, uel ex comparatione gestorum, uel ex consimilium specie, ex quibus rebus psalmus consistat ostendunt: ut sicubi est pro die sabbati, aut pro occultis filii, aut  pro die octaua; per corporalem superscriptionum significationem spiritalis psalmi intelligatur editio: uel cum illius Dauid, uel illi Dauid, uel Abessalon, uel Saul, uel Dec, in titulo sub gestorum historia prenotatur  ; in eo uel per pronominum qualitates, ut illi, uel illius Dauid, aut per nominum uirtutes, ut est in Abessalon, et Saul, et Dec, prophetiam que in psalmo sit, consequamur.

23.---Diapsalma quid. In  diapsalma uero, quod interiectum 15 plurimis psalmis est, cognoscendum est, demutationem aut persone aut sensus sub conuersione  modi musici inchoari: ut sicubi diapsalma intercesserit, aut aliquid aliud dici, aut etiam ab altero dici, aut in altero artis musice modulo cantari intelligendum sit. De personis ac sensibus, ubi  diapsalma intercedere reperiemus, rationem afferre tentabimus. Ceterum  modi musici disciplinam conseruare translatio greca et latina non potuit. Hec autem in compendiosam breuitatem  festinus ad ipsam psalmorum expositionem sermo collegit.

24. Clauis psalmorum.---Est autem  diligens perpensumque  iudicium expositioni psalmi uniuscuiusque prestandum: ut cognoscatur qua unusquisque eorum claue intelligentie aperiendus sit. Nam liber omnis similis est urbi pulchre atque magne, cui edes complures diuerseque sint, quarum fores propriis clauibus diuersisque claudantur: que cum unum in locum congeste permixteque sint, uolenti unamquamque edem aperire, maximam ignaro afferant difficultatem, ut clauem uniuscuiusque edis inueniat: sitque aut familiaris scientie, cognitam clauem cito ex copia illa congeste in unum uarietatis eligere; aut ingentis laboris, aptam et congruam clauem aperiendi uniuscuiusque aditus inuenire: quia ratio et qualitas non sinat, non suas claues claustris disparibus coaptare. Itaque secundum Dei misericordiam  aperiendi uniuscuiusque psalmi clauem reperturi, huius ipsius primi psalmi aditum propria sua et congrua claue pandamus.



PSALMUS PRIMUS.

Beatus uir qui non abiit in consilio impiorum, et in uia peccatorum non stetit, et in cathedra pestilentie non sedit. Sed in lege Domini  fuit uoluntas eius, et in lege eius meditabitur die ac nocte. Et erit tanquam lignum quod plantatum est secus decursus aquarum, quod fructum suum dabit in 16 tempore suo. Et folium  eius non defluet: et omnia quecumque faciet bene  dirigentur. Non sic impii, non sic; sed tanquam puluis quem proiicit uentus a facie terre. Ideo non resurgent impii in iudicio, neque peccatores in  consilio iustorum. Quoniam scit  Dominus uiam iustorum, et iter  impiorum peribit.




CLAuIS SIuE INTROITUS IN PRIMUM PSALMUM.

1. Quis ad quem loquatur in Psalmis spectandum.---Principalis hec in psalmis intelligentia est, ex cuius persona, uel in quem ea que dicta sint intelligi oporteant  posse discernere. Non enim uniformis et indiscreta est eorum constitutio, ut non et auctores habeant, et genera  diuersa. Inuenimus enim in his frequenter personam Dei patris solere proponi,  ut in octogesimo octauo psalmo, cum dicitur. Exaltaui electum de plebe mea. Inueni Dauid seruum meum, in oleo sancto  meo unxi eum. Ipse inuocabit me, Pater meus es tu, et susceptor salutis mee. Et ego primogenitum ponam eum, excelsum super reges terre. Personam uero Filii in plurimis fere introduci: ut in decimo septimo psalmo: Populus quem non cognoui, seruiuit mihi; et in uicesimo primo: Diuiserunt sibi uestimenta mea, et super uestem meam miserunt sortem. Nunc autem hunc primum psalmum uel ex persona Patris, uel ex persona Filii non posse intelligi, res ipsa absolute docet, cum in eo ait: Sed in lege Domini fuit uoluntas eius, et in lege eius meditabitur die ac nocte. In eo enim psalmo, in quo personam Patris designari meminimus, propria ei et apta memorantur,  cum dicitur: Ipse inuocabit me, Pater meus es tu, Deus meus, et susceptor salutis mee. Et in eo in quo Filius loqui docetur, ipse se ex his que commemorat, dictorum suorum profitetur auctorem, dicens, Populus quem non cognoui, seruiuit mihi. Dum enim et 17 Pater dicit: Inuocabit me; et Filius ait: Populus seruiuit mihi: ipsos se esse, qui de se loquantur, ostendunt. At uero nunc cum dicitur: Sed in lege Domini fuit uoluntas eius; nulla Domini persona de se loquentis ostenditur, sed alterius potius,  beatitudinem eius uidelicet uiri cuius in lege Domini uoluntas sit, predicantis. Persona itaque Prophete, cuius ore Spiritus sanctus loquitur, nunc esse noscenda est officio oris eius ad cognitionem nos sacramenti spiritalis  erudiens.

 2. De quo loquatur. Multi de Christo dictum intelligunt hunc psalmum.---Et cum hec loquatur  , querendum est de quo uiro eum loqui intelligere debeamus. Ait enim: Beatus uir qui non abiit in consilio impiorum, et in uia peccatorum non stetit, et in cathedra pestilentie non sedit. Sed in lege Domini fuit uoluntas eius, et in lege eius meditabitur die ac nocte. Et erit tanquam lignum quod plantatum est secus decursus aquarum, quod fructum suum dabit in tempore suo. Et folium eius  non defluet: et omnia quecumque faciet, bene dirigentur. Multos uel presenti sermone uel ex litteris ac scriptis eorum comperi  ita  sensisse de psalmo hoc, quod significari in eo Dominus noster iehsu Christus atque intelligi debeat, cuius beatitudo in his que subiecta sunt predicetur. Sed id nec modo, nec ratione docuere; bone quidem opinionis affectu, quia omnis ad eum prophetia est referenda psalmorum: sed ubi et quando ad eum prophetie ipsius sermo se referat, rationabilis scientie discernendum est ueritate.

3. Filio Dei Deo non conuenit.---Ea autem que in exordio psalmi posita sunt, minime persone eius dignitatique conueniunt: et incautam hanc ita predicandi facilitatem illa ipsa coarguunt, que continentur in psalmo. Cum enim dicitur  : Et in lege Domini fuit uoluntas eius, cum lex per Dei filium lata sit, quomodo ad eum ob id beatitudo referetur, quia  uoluntas eius in lege Domini fuerit, cum dominus ipse sit legis? Quod autem lex eius sit, in psalmo septuagesimo septimo ipse testatus est, cum ait: Attendite,  popule meus, in legem meam, inclinate aures uestras in uerba oris mei. Aperiam  in parabolis os meum. Et hec Mattheus euangelista ab eo ipso dicta esse confirmat, dicens: Ideo in parabolis loquebatur, ut impleretur quod dictum est: 18 Aperiam in parabolis os meum . Prophetiam ergo  suam rebus Dominus expleuit. Nam in his in quibus locuturum se spoponderat, parabolis est locutus. Id autem quod ait: Et erit tanquam lignum, quod plantatum est secus decursus aquarum ; quomodo persone eius poterit coaptari, ut sit Dei filio  plantatum lignum beatius, ob quod beatus sit, quia aliquando similitudinem eius  profectu beatitudinis consequatur ? Dehinc cum secundum Sapientiam et Apostolum, et ante secula, et ante tempora eterna sit, et primogenitus omnis creature sit, et in ipso, et per ipsum creata sint omnia: quomodo his rebus cum fiet similis, beatus est, que ab ipso sunt instituta? Cum neque creatoris uirtus ad beatitudinis sue perfectionem comparatione egeat creature, neque primogeniti antiquitas, in eo quod erit tanquam lignum, tempus prepostere comparationis admittat.  Id enim quod erit  per exspectandum adhuc tempus, non potest uideri ut aut fuerit, aut iam sit in rerum natura. Quidquid autem iam est, non eget dilatione temporis,  ut ad id quod erit inchetur quia antiquitate exordii sui esse iam permanet.

4. Cui conueniat.---Itaque quia hec a diuinitate unigeniti Filii Dei Domini nostri Iesu Christi intelliguntur aliena: uir ille hic a propheta beatus predicari opinandus est, qui se ei corpori quod Dominus assumpsit, id est, in quo homo natus est, conformem studio equitatis, et totius iustitie perfectione prestiterit. Et sane id ita intelligi oportere,  plenior, psalmi expositio monstrabit.

5. Quam multa in hoc psalmo documenta.---Speciosissimum autem hoc et dignissimum incipiendorum  psalmorum sanctus Spiritus sumpsit exordium, ut humanam infirmitatem per spem beatitudinis ad innocens religionis studium adhortaretur, ut sacramentum Dei corporati doceret, ut communionem glorie celestis polliceretur, ut penam iudicii denuntiaret, ut differentiam resurrectionis ostenderet, ut prouidentiam Dei in retributione monstraret. Perfecta scilicet consummataque ratione tante  prophetie ordinem inchoauit: ut  hominum imbecillitatem ad fidei studium beati uiri spes illiceret 19, spei beatitudinem comparata  ligni beatitudo sponderet, insolentem impietatem intra metum denuntiata impiis seueritas cerceret, meriti differentiam in consiliis sanctorum conditionis ordo distingueret, Dei magnificentiam in cognoscendis iustorum uiis  equitas constituta monstraret. Nunc et res ipsas et eorum uerba tractemus.



TRACTATUS PSALMI I.

1. Beato uiro quintuplex obseruantia. Impii et peccatoris discrimen.---uERS. 1, 2. Beatus uir, qui non abiit in consilio impiorum, et in uia peccatorum non stetit, et in cathedra pestilentie non sedit. Sed in lege Domini fuit uoluntas eius, et in lege eius meditabitur die ac nocte. Quinque generum obseruantiam beato uiro subesse Propheta commemorat: primam  in impiorum consilio  non eundi, alteram in peccatorum uia non consistendi, tertiam in cathedra pestilentie  non sedendi, tum deinde uoluntatis in lege Domini ponende, postremo in ea die noctuque meditandi. Ergo necesse est differre impium a peccatore, peccatorem a pestilente; maxime cum sit impiis consilium, peccatori uia, cathedra pestilenti: dehinc cum in consilio impiorum eatur potius quam stetur, in uia uero peccatoris stetur magis quam eatur. Quarum rerum causas ut intelligere possimus, discernendum est, quantum differat peccator ab impio: ut per id intelligi possit, cur peccatori uia, et impio consilium deputetur: dehinc cur et in uia standum, et in consilio eundum sit; cum humana consuetudo, et in consilio standum, et  in uia eundum esse decernat. Non omnis qui peccator est, et impius est: impius autem non potest non esse peccator. Et sumamus  ex usu conscientie communis exemplum. Patres suos amare possunt filii, licet ebriosi sint et lasciui et prodigi: et inter hec uitia carent impietate, qui non carent crimine. Impii uero, licet in precipuis sint continentie frugalitatisque uirtutibus, omne tamen quodcumque aliud extra impietatem erit crimen, in contumelia parentis excedunt.

20 2. Impii athei.---Igitur secundum hoc propositum exemplum, impium discerni a peccatore non dubium est. Et impios quidem eos esse natura ipsa iudicii communis ostendit, qui cognitionem Dei expetere fastidiunt, qui nullum esse mundi creatorem irreligiosa opinione presumunt, qui mundum in hunc habitum ornatumque fortuitis motibus constitisse commemorant, qui ne quod iudicium creatori suo ob  uitam recte criminoseue gestam relinquant, uolunt ex nature necessitate se nasci, et ex eadem rursum necessitate dissolui. Horum igitur omne consilium fluctuans, incertum ac uagum est, et in eisdem ac per eadem  sine ulla consistendi statione defertur  . non enim tenet modum definitionis alicuius. Creatorem mundi disputatio docere ausa non est. Cum enim queras, cur mundus, et quando, et in quantum? et utrum mundus homini, an homo mundo? et mors ob quid, uel quo usque, uel qualis? circa hec impietatis sue consilia agitur semper,  et uadit, loco consistendi in his consiliis non reperto.

3. Neque stant heretici.---Sunt et alia consilia impiorum, eorum scilicet qui in heresim delapsi, nec Noui nec ueteris Testamenti legibus continentur.  Quorum  sermo in orbem semper et circulum  erroris inflexus, nichil tenens, et in nullo consistens, indefinite sententie cursu recursuque iactatur. Quorum  impietatis est, Deum non ex Dei ipsius professione sed ex arbitrii sui uoluntate metiri; ignorantes non minoris impietatis esse, Deum fingere, quam negare, a quibus cum requiras, quo spei ac fidei sue fine sic sentiant? confunduntur, perturbantur, dissimulant, circumerrant, et finem ipsum eius de qua queritur disputationis euitant. Beatus ergo uir est, qui in hoc impiorum consilio non abiit, id est, qui ipsam illam in hoc consilio eundi non admiserit uoluntatem: quia que impia sunt, uel cogitasse iam crimen sit.

4. uia peccatorum in qua non standum.---Sequens  autem est, ut qui in impiorum consilio non abiit,  in peccatorum quoque uia non stet. Plures enim sunt, qui cum per confessionem Dei ab impietate discreti sint, non tamen a peccato per id liberi sint; in Ecclesia quidem manentes, sed 21 Ecclesie disciplinam non tenentes: ut auari, ebriosi, tumultuosi, procaces, superbi, simulatores, mendaces, rapaces. Et ad hec quidem nos uitia, nature nostre propellit instinctus: sed ut utile est, nos a uia hac  ad quam ferimur abscedere, sic neque consistere illic, adhibito decedendi ex ea non moroso recursu. Et idcirco beatus uir est, qui in uia peccatorum non stetit, natura quidem in uiam hanc deferente, sed ex uia hac fidei religione referente.

5. Cathedra pestilentie.---Tertius quoque hic obtinende  beatitudinis ordo est, in cathedra pestilentie non sedere. Sederunt in cathedra Moysi Pharisei docentes, sedit et Pilatus in tribunali: cuius itaque cathedre sessionem existimabimus pestilentem? Non utique Moysi, Domino sedentes potius quam sessionem cathedre improbante, cum dicit: Super cathedram, inquit, Moysi sederunt Scribe et Pharisei; quecumque dixerint uobis facite, que autem faciunt, facere nolite . Cathedre huius sessio pestilens non est, cuius obedientia dominica auctoritate precipitur. Illa ergo erit pestilens, cuius contagium Pilatus manus abluendo deuitat. Multos enim etiam in metu Dei constitutos, secularium tamen honorum ambitio corrumpit: et uolunt  Ecclesie legibus subditi, fori legibus iudicare. Sed quamquam  ad ipsa officia que agunt, ferant secum religiosam  uoluntatem, beneuolos sese continentesque prestando: tamen necesse est eorum, in quibus diuersabuntur, negotiorum quodam pestilenti contagio polluantur. Publicarum enim causarum ordo manere eos  uolentes etiam in ecclesiastice legis sanctitate non patitur. Et quamuis religiosi propositi tenaces sint: tamen per necessitatem sedis obtente, tum ad contumeliam, tum ad iniuriam, tum ad penam cunctante  licet uoluntate  coguntur. Facit eos necessitas necessitatis ipsius esse participes, cum tanquam lue morbida imbuuntur. Et idcirco hanc eorum cathedram, cathedram pestilentie Propheta cognominat, quia contagione sua  etiam uoluntatem religiose mentis inficiat.

6. Dei legi non timore sed uoluntate parendum.--- Sed beatitudinem uiri nondum, uel in 22 impiorum consilio non  isse, uel in peccatorum uia non stetisse, uel in pestilentie cathedra non sedisse, consummat. Possunt enim hec et in seculari uiro reperiri: ut unum Deum esse creatorem mundi opinetur, ut a peccatis se per studium modeste innocentie refrenet, ut honorum dignitatibus priuate et tranquille uite  otium anteponat. Sed perfectum nunc Deo uirum Propheta conformans, et quem in magnis eterne beatitudinis constituat exemplis, non communibus eum ad id docet usurum esse  uirtutibus  sed his consummandum esse, ut beatus sit, que sequuntur: Sed in lege Domini fuit uoluntas eius. Abstensio  superiorum inutilis est, nisi in consequentia adhibeatur intentio: scilicet ut in lege Domini  uoluntas sit. Non exspectat Propheta ut metus sit. Plures  intra legem metus cohibet, pancos uero uoluntas constituit in lege: quia timoris est, non audere timenda negligere; perfecte uero religionis est, prescriptis uelle parere. Et idcirco beatus ille est, cuius in Dei lege non timor est, sed uoluntas.

7. Lex Dei nocte ac die meditanda; qui id possit fieri. ---Sed deest interdum et aliquid uoluntati: et perfectam beatitudinem solum uelle non obtinet, nisi uoluntatem sequatur operatio. Sequitur namque: Et  in lege eius meditabitur die ac nocte. Beatum hunc uirum continua legis meditatio et indefessa consummat. Sed forte id humane infirmitatis natura non patitur, per quam quiescendum, dormiendum, cibo uacandum est; ob que a spe consequende beatitudinis etiam necessitate naturalium decidamus, cum aliquando a meditatione diurna atque nocturna negotii corporalis intercessione sit desinendum. Sumile quoque huic dicto Apostoli  dictum est. sine intermissione   orate . Quasi uero non occupanda in res suas nature nostre necessitas possit sine interpellatione temporis semper orare. Meditatio itaque legis non solum in uerbis  legendis est, sed et in operis religione; neque ut libros tantum et Scripturas recenseamus, sed ut ea que in  Scripturis ac libris continentur, gestis rebusque meditemur, et diurna nocturnaque 23 opera legem semper exerceant  : ut illud Apostoli est: Omnia quecumque  facitis, in gloriam Dei facite, siue cum manducatis, siue cum bibitis, siue cum aliud agitis . Per hoc enim efficitur, ut sine intermissione oremus: cum per opera Deo placita, et in gloriam eius semper exercita, sancti cuiusque uiri uita omnis oratio sit  ac sic secundum legem noctu dieque uiuendo, uita ipsa nocturna legis erit et diurna meditatio.

8. Sed consummata uiri huius beatitudine, qui impiorum consiliis, et peccatorum uiis, et pestilentie cathedra se abstinens, Dei legem uolens die et nocte meditetur; docendum est quantus ei fructus acquisite huius beatitudinis sit futurus. uelle enim beatum  esse, ex beatitudinis ipsius exspectatione proficiscitur. Sequitur namque, uERS. 3: Et erit tanquam lignum, quod plantatum est  iuxta decursus aquarum, quod fructum suum dabit in tempore suo. Et folium eius non defluet. Ridiculum hoc forte et ineptum comparate beatitudinis credetur exemplum: in quo ligni plantatio, decursus aquarum, fructuum datio, suum tempus, et folium non defluens predicatur. Hec quidem secundum homines seculi nulla forte existimabuntur. Sed uideamus secundum propheticam  doctrinam, quanta in his ipsis rebus ac uerbis comparate beatitudinis gloria collocetur.

9. Lignum Christus.---In libro Genesis II, 9 et 10, ubi plantatum a Deo paradisum legislator ostendit, omne quoque lignum specie pulchrum et  ad esum bonum productum esse monstrauit; esse quoque et in medio paradiso lignum uite, et lignum sciendi boni et mali exposuit; irrigari deinde paradisum flumine, quod postea in quatuor principia diuisum sit. Quod autem esset hoc lignum uite, propheta Salomon docuit, dicens  de adoratione sapientie  : Lignum uite est omnibus qui complectuntur eam, et qui incumbunt in eam sicut in Domino . Lignum ergo hoc uiuens est: neque solum uiuens, sed etiam rationale; rationale autem in tantum ut fructus det; det uero  non confuse, non importune, sed tempore suo. Et plantatum hoc lignum est iuxta 24 decursus aquarum, in possessione scilicet regni Dei, id est, in paradiso, et unde flumen exiens in quatuor principia diuiditur. Non enim ait: Post decursus aquarum, sed: Iuxta decursus aquarum, unde primum decursum aquarum diuisiones sortiuntur. Illic enim plantatum hoc lignum est, quo latronem illum, se Dominum confitentem, Dominus qui Sapientia est introduxit, dicens: Amen dico tibi, hodie mecum eris in paradiso . Et quia sapientiam, qui Christus est, lignum uite cognominari de sacramento future corporationis et passionis, prophetica auctoritate docuimus: etiam ex Euangeliis intelligentie huius est proprietas, adstruenda. Dominus namque ipse se arbori  comparauit, cum in Beelzebub demonia eum Iudei eiicere dixissent: Aut facite, inquit, arborem bonam et fructus eius bonos, aut facite arborem malam, et fructus eius malos; ex fructu enim arbor cognoscitur . Quia cum fructus esset optimus, demonia eiicere; Beelzebub eum, cuius fructus pessimi sunt, esse dicebant. Huius quoque beati ligni non  dedignatus est, in se docere uirtutem, cum pergens   ad crucem ait: Quia si in humido ligno hec faciunt, in arido quid fiet ? per humidi ligni exemplum, nichil in se ariditati mortis obnoxium esse significans.

10. Christo similis uir beatus.---Huic itaque ligno beatus ille uir similis fiet; cum, translati latronis in paradisum modo, secundum decursus aquarum et ipse plantetur: et fiet beata illa, et non eradicanda nouella plantatio, quam in Euangeliis Dominus significat, cum de aliena plantatione conqueritur, dicens: Omnis plantatio quam non plantauit pater meus  celestis, eradicabitur . Hoc ergo lignum dabit fructus suos. Ubicumque autem de fructibus arborum aliquid diuinus sermo significat, facere potius eas fructus, quam dare memorat, cum ait: Non  potest arbor bona fructus malos facere , et cum secundum Esaiam querela de uinea est: Exspectaui, inquit, ut faceret uuas fecit autem spinas . Lignum ergo hoc dabit fructus suos, arbitrio dandi et ratione moderatum  . Nam in tempore suo dabit. Et quo tandem tempore? 25 Nempe eo de quo beatus Apostolus ait, ut notum faceret uobis  sacramentum uoluntatis sue, secundum beneplacitum quod proposuit in ipso, in dispensationem plenitudinis temporum . Hoc ergo dispensationis est tempus, quo et accipiendi et dandi opportunitas temperatur, cum suum  erit tempus, ut accipiant quibus dabit. Temporis autem mora in plenitudine temporum pendet. Dispensatio enim dandi fructus, plenitudini temporum reseruatur. Et qui  tandem hic dispensandus erit fructus? Nempe ille de quo idem apostolus meminit, dicens: Et transformabit, inquit, corpus humilitatis nostre   conformatum corpori claritatis sue . Hos ergo nobis fructus suos dabit, quos iam in eo quem sibi assumpsit, et qui  significatur in ligno, homine perfecit, quem in immortalitatis sue naturam absorpta mortalitate transfudit. Erit ergo ut hoc lignum  beatus ille uir, cum quando ipse in gloria Dei Domino suo conformis adstiterit.

11. Folia Dei uerba.---Folium autem ligni huius non defluet. Nec mirum si folia eius non defluunt, cuius fructus dabuntur potius, quam decident, non maturitate depulsi, non ui exteriore decussi, sed rationalis officii dispensatione  demessi. Et quid in foliis significet, ex comparatione rerum corporalium absolutum est. Namque hanc esse naturam foliorum contuemur, ut ad custodiam fructuum fructibus ipsis circumiecta prorumpant; ut quodam uallo tenera pomorum initia communiant. Doctrina ergo uerborum Dei, que promissos nobis fructus conuestit, significatur in foliis. His enim uerbis spes nostre inumbrantur: horum inter has seculi tempestates munimine  conteguntur. Non defluent igitur hec folia, id est Dei uerba; quia per Dominum dictum est: Celum et terra  transibunt, uerba autem mea non transibunt. . Nihil enim ex his que a Deo dicta sunt, dilabetur aut decidet.

12. Horum foliorum utilitas.---Quod autem hec folia ligni huius non inutilia sint, sed salutaria gentibus, sanctus 26 Ioannes in Apocalypsi testatur dicens: Et ostendit mihi flumen  aque uite, splendidum tanquam crystallum, exiens de throno Dei et agni, in medio platee eius, et ex utraque parte fluminis arborem uite, que facit fructum duodecies, singulis mensibus reddens fructum suum, et folia arboris illius sunt ad sanitatem gentium . Celeste  sacramentum ita per corporales species exponitur, ut rationem spiritalem  corporalia ipsa quanquam implere non possint, tamen  ad corpora non  mutilent. Conuenerat enim dixisse, ex utraque parte fluminis demonstrati arbores esse, non arborem. Sed quia uite arbor ubique in sacramento baptismi una est,  undique ad se uenientibus apostolice predicationis fructus subministrans; ideo ex utraque parte fluminis una uite arbor assistit. Unus enim agnus est in throno Dei uisus, et unum flumen, et uite arbor una: que omnia in se complectuntur mysteria corporationis, baptismi, passionis, cuius folia, id est predicationis uerba, salutem gentibus per doctrinam eloquii non decidentis impertiunt.

 13. Glorie eterne dotes.---Et omnia, inquit, quecumque faciet, bene   dirigentur. Iam non, sicut in Adam, donum eius et statuta perturbabuntur: quia ille constitute immortalitatis beatitudinem peccato transgresse legis amisit, sed per redemptionem ligni uite, id est, dominica passione, cum ipsi ligno uite similes erimus, iam quidquid in nobis fiet, eternum est: eternum autem cum beatitudinis sensu. Prospere dirigentur autem omnia illa que fient; non demutatione incerta, non in natura infirma, cum incorruptio corruptionem, et eternitas infirmitatem, et forma Dei formam terrene carnis  absorpserit. Huic igitur plantato ligno, in tempore suo hos fructus suos danti, beatus ille uir erit similis, ipse quoque in paradiso plantatus; ut plantatio Dei non eradicanda  permaneat, in quo omnia a Deo facta prospere dirigentur, nulla deinceps demutatione uel infirmitatis nostre eradicanda, uel temporis.

27 14. Impiorum post iudicium quale corpus.---Demonstrata autem perfecta huius uiri beatitudine, consequens erat que impios pena maneret, ostendere. Sequitur namque, uERS. 4: Non sic impii, non sic, sed tanquam puluis quem proiicit uentus a facie terre. Non est impiis comparatiue huius beatitudinis spes relicta, sed  uagum os, obtritum, uentilatum, dispersum et inquietum manet, ut ex illa corporalis soliditatis firmitate decussi, ludibrio pulueris differantur in penam: non in nichilum dissoluti, ut sit in his materies pene; sed in inane ac leue aridumque protriti, ut ludibriosa pene mobilitate iactentur. Cuius pene  et loco altero idem propheta meminit, dicens: Comminuam eos ut puluerem ante faciem uenti, ut lutum platearum delebo illos . Comparatio itaque ut beatitudinis, ita et pene est constituta. Quomodo enim nullus labor est uento puluerem dissipare, et quomodo lutum in plateis ingredientes se  prope calcasse non sentiunt: ita pene illi inferni facile est impios delere atque dispergere, quos peccatorum ratio et in lutum soluerit, et comminuerit in puluerem, non relicta neque substantia firmitatis, cum puluis et lutum sint; et per id quod puluis et lutum sunt, in naturam tantum penalis substantie reseruati.

15. Impii resurgent, sed non in iudicium.---Et quia  per hanc demutationem obtrite in puluerem firmitatis, non erunt eius boni participes, quod beato uiro ex fructu ligni dabitur in tempore; ideo consequenter adiecit, uERS. 5: Propterea non resurgent impii in iudicium. Non abolitio his, qui utique puluis erunt, per id quod  non resurgunt denuntiatur; sed resurrectio his  in iudicium denegatur. Non enim per id quod non erunt, sensu pene carebunt: quia lucri penam faciet, quod non subsistet ad penam. Subsistent autem  quia erunt puluis. Puluerem uero effici uel aridate, uel attritu, non est subsistendi amisisse naturam, sed in naturam alteram substitisse. Per id autem, quod in iudicium non resurgent, absolutum est non resurgendi eos caruisse natura, sed resurgendi in iudicium perdidisse ordinem. Qui  autem resurrectionis et iudicii ordo intelligendus sit, Dominus in Euangelis ostendit dicens: Qui credit in me, non iudicatur: qui autem non credit, iam iudicatus est. Hoc est autem iudicium, quia lux uenit in hunc mundum, et dilexerunt homines magis tenebras quam lumen .

16. Si neque fideles, neque infideles, qui igitur iudicandi. ---Negligentiam audientium  , et incuriosam legentium facilitatem dicti dominici 28 sermo perturbat. Cum enim dicit: Qui credit in me non iudicabitur; exemit iudicio fideles: et cum subiecit: Qui autem non credit, iam iudicatus est; non admisit ad iudicium infideles. Ergo si credentes exemit, et repulit infideles, nec in hos nec in illos iudicii sorte permissa; quomodo conuenire sibi  in hoc, quod  tertium ait, existimabitur: Hoc est autem iudicium, quia lux uenit in mundum, et dilexerunt homines magis tenebras quam lucem? Non enim potest  locus relictus esse iudicio; cum neque infideles, neque fideles sint iudicandi. Et hec quidem ita esse auditoribus negligentibus et lectoribus incuriosis uidebuntur: ceterum in se uirtus ipsa uerborum proprietatem dicti et intelligentiam continet.

17. Qui scil. inter pios impiosque medii.---Qui credit, inquit, non iudicabitur. Quid enim necesse est iudicare credentem? iudicium enim ex ambiguis rebus exsistit, et ambiguitate adempta, iudicii non desideratur examen. Ex quo ne infideles quidem necesse est iudicari; quia ambiguitas quin  infideles sint, non resedit. Sed adempto in credentes non  credentesque iudicio, causam Dominus iudicii et auctores in quos iudicari necesse esse adiecit. Sunt enim aliqui inter impios piosque qui medii sint, ex utroque admixti, neutri tamen proprie, quia in id ipsum constiterint ex utroque: nec fidei admiscendi, quia sit illis aliquid   infidelitatis insertum; nec infidelitati deputandi, quia aliquid habeant et fidei. Plures namque Dei metus in Ecclesia continet: sed eosdem tamen ad secularia uitia seculi blandimenta solicitant. Orant, quia timent; peccant, quia uolunt. Christianos se nuncupant, quia bona est spes eternitatis: gentilia agunt, quia blanda presentia sunt. Impii non manent, quia his Dei nomen in honore est: pii non sunt, quia que pietati sunt aliena sectantur. Et necesse est ea magis diligant, per que id quod se nuncupant esse non possunt; secundum nuncupationis uoluntatem, operum uoluntate potiore. Et idcirco Dominus postea quam credentes non iudicandos, et non credentes iam iudicatos esse dixerat, addidit: Hoc est autem iudicium, quia lux uenit in mundum, et dilexerunt homines magis  tenebras quam lumen. In eos ergo iudicium est, quod iam et in incredulos actum est, et in credentes non necessarium est: quia magis tenebras quam lumen dilexerint; non quod non dilexerint et lumen, sed quod dilectio illis fuerit magis propensa tenebrarum. 29 Preferri enim solet dilectioni ex comparatione dilectio: et hinc iudicium est, quia cum dilexerint Christum, magis tamen tenebras dilexerunt. Hi ergo iudicabuntur, qui neque ut pii non iudicabuntur, neque iam fuerint ut impii iudicati, in quos ex prelata potius dilectione  iudicium.

18. Impii non iudicabuntur, sed peccatores.---Huius quidem euangelice dispositionis tenuit et propheta rationem, dicens: Propterea non resurgent impii in iudicio, neque peccatores in consilio iustorum. Impiis  iudicium, quia iam iudicati sunt, non relinquit: peccatoribus autem, quos superiori sermone discerni ab impiis docuimus, consilium iustorum, quia iudicandi sint, denegauit. Illos enim preiudicatos impietas facit, hos uero peccatum detinet iudicandos. Itaque neque impietas, que iam iudicata est, peccatorum est permissa iudicio: neque peccatores qui iudicandi sunt, iustorum qui non iudicabuntur, meriti sunt digni esse consilio.

19. Quomodo Deus cognoscat, aut ignoret.---Et huius differentie hinc ordo proficiscitur. uERS. 6. Quia cognoscit, inquit, Dominus uiam iustorum, et uia impiorum peribit. Consilium iustorum peccatores idcirco non adeunt, quia uiam iustorum Dominus cognoscit. Cognoscit autem non ignorationis scientia  ,  sed dignatione noscendi. Neque enim hec in Deo passionum humanarum demutatio est, ut aliquid aut cognoscat, aut nesciat. Beatus Apostolus Paulus qua ratione a Deo cognosceremur exposuit, dicens: Si quis est in uobis propheta aut spiritalis, cognoscat que scribo  uobis, quia Domini sunt: si quis autem non cognoscit, non cognoscetur . Eos ergo cognosci a Deo ostendit, qui que Dei sunt cognouerint: tum cognoscendi, cum cognouerint; dignationem scilicet cognitionis per meritum religionis cognite consequentes: ut quod cognoscitur, non ignorantis profectus intelligatur esse, sed cogniti. Absolute autem Dominus ostendit in Adam atque Abraham peccatores se ignorare, cognoscere autem fideles. Namque Ade post peccatum dictum est: Ubi es, Adam ? non quod Deus, quem adhuc in paradiso habebat, in paradiso esse nesciret; sed quod dum ubi sit interrogatur, indignus cognitione Dei per id quod peccauit, ostenditur. Abraham autem diu ignoratus, scilicet ad quem septuagenarium Dei iam fuit sermo, cum se  per oblationem Isaac fidelem Domino probasset, tali in diuinam familiaritatem dignatione suscipitur: Nunc cognoui quia times Dominum Deum tuum, et 30 non pepercisti filio tuo dilecto propter me . Non ignorabat utique Abrahe fidem, quam ei de generando Isaac credenti et ad iustitiam deputauerat: sed quia magnum timoris sui dederat filium offerendo documentum, nunc cognoscitur, nunc probatur, nunc dignus est qui non ignoretur. Sic itaque Deus et agnoscit, et nescit; cum Adam peccator nescitur, et Abraham fidelis agnoscitur, dignus scilicet qui a Deo nichil utique ignorante noscatur. Cognita ergo est Deo iustorum non iudicandorum uia: et idcirco peccatores qui iudicandi sunt, ab eorum consilio submouentur. Impii autem in iudicium non resurgent, cum deperdita  eorum uia, iam fuerint iudicati per eum, qui ait: Pater non iudicat quemquam ,. sed omne iudicium dedit Filio, Domino nostro Iesu Christo, qui est benedictus in secula seculorum. Amen.



PSALMUS II. Sine titulo apud Hebreos.

Quare fremuerunt gentes, et populi meditati sunt inania? Adstiterunt reges terre, et principes conuenerunt in unum, aduersus Dominum et aduersus Christum eius. Disrumpamus uincula eorum, et abiiciamus a nobis iugum ipsorum. Qui habitat in celis, irridebit eos, et Dominus subsannabit eos. Tunc loquetur ad eos in ira sua, et  in furore conturbabit eos, Ego autem constitutus sum rex ab eo super Sion montem  sanctum eius,  predicans preceptum eius. Dominus dixit ad me, Filius meus es tu, ego hodie genui te.  Postula  a me, et dabo tibi gentes hereditatem tuam, et possessionem tuam terminos terre. Reges eos in uirga ferrea, et tanquam uas figuli confringes eos. Et nunc reges intelligite, erudimini qui iudicatis terram. Seruite Domino in timore, et exsultate ei cum tremore. Apprehendite disciplinam, ne forte irascatur Dominus, et pereatis de uia iusta. Cum exarserit in breui ira eius, beati omnes qui confidunt in eo.




TRACTATUS PSALMI II.

31 Plures nostrum ambiguos facit apostolica auctoritas, utrum psalmum hunc coherentem primo, et ueluti primi  extimum putent esse: an uero subiacentem et secundum potius connumerent. Namque in Actis Apostolorum primum hunc haberi atque esse,  sub oratione beati Pauli ita docemur: Nosque uobis euangelizamus eam que ad patres facta est repromissio: hanc Deus expleuit filiis  uestris, suscitans Dominum nostrum Iesum, sicut in  psalmo primo scriptum est, Filius meus es tu, ego hodie genui te, cum suscitauit eum a mortuis amplius non regressurum in interitum. Ob hanc ergo apostolicam auctoritatem errore scribentium fieri creditur, ut in ordine secundus psalmus iste numeretur, cum primus esse ipso doctore gentium testante noscatur. Cognoscenda itaque ea ratio est, cur et a nobis secundus esse intelligendus sit, et ab Apostolo esse primus ostensus sit.

2. Mediis namque legis temporibus  , priusquam unigenitus Dei Filius, ante secula manens Deus uerbum, homo nasceretur, poscente rege Ptolemeo  septuaginta seniores libros ueteris Testamenti ex hebreis litteris in grecas transtulerunt. Erat autem iam a Moyse antea institutum, in synagoga omni septuaginta esse doctores. Nam idem Moyses, quamuis ueteris Testamenti  uerba in litteris condidisset, tamen separatim quedam ex occultis legis secretiora mysteria 32 septuaginta senioribus, qui doctores deinceps manerent, intimauerat. Cuius doctrine etiam Dominus in Euangeliis meminit, dicens: Super cathedram Moysi, inquit, sederunt Scribe et Pharisei: omnia ergo quecumque dixerint uobis, seruate et facite; secundum uero facta eorum nolite facere. Doctrina ergo horum  mansit in posterum que ab ipso scriptore legis accepta, in hoc seniorum et numero et officio conseruata est. Hi itaque seniores libros hos transferentes,  et spiritalem secundum Moysi traditionem occultarum cognitionum scientiam adepti, ambigua  lingue hebraice dicta et uaria quedam ex se nuntiantia, secundum uirtutes rerum certis et propriis uerborum significationibus transtulerunt,  doctrine scientia multimodam illam sermonum intelligentiam temperantes. Et ex eo fit, qui postea transtulerunt, diuersis modis interpretantes, magnum gentibus attulerint errorem: dum occulte illius et a Moyse profecte traditionis ignari, ea que ambigue lingua hebrea commemorata sunt, incerti suis ipsi iudiciis ediderunt. Ambiguitatis autem lingue hebraice unum afferemus exemplum, ex quo cetera istius modi esse, atque ita ut sunt, intelligantur. Bresith uerbum hebraicum est. Id tres significantias in se habet, id est, in principio, et in capite, et  in filio. Sed translatores septuaginta in principio ediderunt, ceteris  diuerse transferentibus: et secundum hanc ambiguitatem hec ab illis in omni translatione est facta confusio.

3. LXX interpretum auctoritas.---Sed perfecta horum septuaginta interpretum  auctoritas manet. Primum, quod 33 ante aduentum corporalem Domini transtulerunt, nec adulatio interpretandi adhibita tempori arguitur, tanto interiore interpretationis  etate; dehinc quod illi ipsi principes doctoresque synagoge, et preter scientiam legis per Moysen quoque doctrina secretiori perfecti, non potuerunt non probabiles esse arbitri interpretandi, qui certissimi et grauissimi erant auctores docendi. Hi ergo psalmos inter ceteros libros transferentes, et in numerum redegerunt, et in ordinem collocauerunt, et diapsalmis distinxerunt, qui omnes secundum Hebreos confusi et habebantur et habentur. Horum igitur translationes Hebreis tum lingua tantum sua utentibus non erant necessarie. Ipsis tamen omnibus diligenti et religiosa custodia obseruatis  , quibus postea quam Dominus legem omnem sacramento et corporationis sue et passionis et resurrectionis impleuerat, cum his libris quos regi iidem translatores ediderant collatis, et fideliter   consonantibus compertis, indissolubilis constituta est priuilegio doctrine et etatis auctoritas.

4. Cur Paulus primum hunc appellarit.---Beatus ergo apostolus Paulus, secundum professionem suam hebreus ex Hebreis etiam secundum hebraicam  cognitionem et fidem psalmum hunc primum esse dixit, translatorum distinctione non usus: cui maximum hoc predicandi ad synagoge principes studium erat, ut Dominum  nostrum Iesum Christum Dei filium, natum, passum, resurgentem, regnare in eternum ex doctrina legis ostenderet. Tenuit itaque hunc modum, ut Hebreus ipse et Hebreis predicans Hebreorum consuetudine uteretur. Sed nobis translatorum utendum auctoritate est, legem non ambiguitate littere, sed doctrine scientia transferendo.

5. Quos, quando, quatenus spectet hic psalmus.---Prestat autem nunc absolutissimam intelligentiam persone, temporis, cause, apostolica auctoritas. Nam quid in libro Actorum suorum de hoc eodem psalmo iidem Apostoli senserint, uerbis ipsorum loquemur. Scriptum namque est : Et ipsis dicentibus, Domine, tu es qui fecisti celum et terram et mare et omnia que in illis sunt, qui per os patris  nostri Dauid sancti pueri tui dixisti, uERS. 1, 2: Quare fremuerunt 34 gentes, et populi meditati sunt inania? Adstiterunt reges terre, et principes conuenerunt in unum  aduersus Dominum et aduersus Christum eius. Conuenerunt enim in ueritate in ciuitate ista aduersus sanctum tuum filium  Iesum, quem unxisti, Herodes et Pontius Pilatus, et populus Isrel, facere quanta manus tua et consilium prescripsit fieri. Et nunc, Domine, respice in minas illorum, et da seruis tuis cum omni fiducia loqui uerbum tuum. Non ergo ambiguum est, quid tanto anteriore tempore prophetie psalmus ostenderit. Nam permixti  tum sibi in Herode atque Pilato gentes frementes et populi uana meditantes, in unum cum ipsis suis principibus et regibus adstiterunt.  Communi enim et pretoris  et tetrarche iudicio in Dominum confirmata damnationis est passio.

6. Gentes frementes.---Et quidem diligenter secundum propheticam scientiam, unicuique generi et nomini singulorum quorumque uerborum est proprietas coaptata: ut gentes fremuerint, imperito scilicet motu inconditoque commote, Dei filium in corpore cernentes et audientes  . Que usque adeo fremuerunt, ut corona spinea compunxerint, ueste regia indutum salutatione atque honore regis illuserint, arundine caput contuderint, aceto ac felle potauerint, lancea latus foderint. Cohors enim militum Pilato subditorum ex fremitu ire intemperantis hec gessit.

7. Populi autem inania meditati sunt: id est, inani  in doctrinis Dei meditatione uersati, eum per meditationem legis non intellexerunt, qui predicabatur in lege. Iam enim tum non tantun ex illa secundum carnem Abrahe generatione synagoge populus abundabat; sed ex multis populis, in uno Isrel populi nomine, multorum populorum diuersitas continebatur. Et hoc in Actorum libro  ita scribitur: Erant autem in Ierusalem habitantes Iudei, uiri timentes  Dominum, ab omni gente que sub celo est. Populi itaque isti meditati sunt inania, ex multis populis in unum populum congregati.

8. Reges quoque adstiterunt  , Pilatus scilicet et Herodes, in quibus reges terre intelliguntur: et uterque pro legum quibus 35 preerant necessitate, presentie sue adhibuit officium. Qui autem impio irreligiosoque consilio multis conuentibus aduersus Dominum tractabant, hi principes conueniunt in unum: frequenter scilicet in domum Caiphe omnibus sacerdotum principibus congregatis. Denique reges terre cognominati sunt Herodes tetrarcha et Pilatus pretor: quia iure terreni imperii adstiterunt. Ceteri autem qui in unum conuenerunt, neque reges terre sunt, neque principes sacerdotum, quia nec ius regni  sui pretori Romano et tetrarche obtinebant subditi, neque ultra iam principes sacerdotum cognominari merebantur, quia impii in Deum ac Dominum ipsius sacerdotii exstitissent.

9. Superiora Pater, subsequentia proferunt Apostoli. ---Et quia non ambiguum est, ex persona Dei patris secundum apostolicam auctoritatem psalmum ceptum esse; quippe cum dixerint  , Qui per os patris nostri Dauid sancti pueri tui dixisti: idcirco ad intelligendam persone demutationem ab interpretantibus interiectum diapsalma est, licet in libris Hebreorum non contineretur. Persona ergo que demutatur, Apostolorum esse intelligenda est, dicentium, uERS. 3: Disrumpamus uincula eorum, et abiiciamus  a nobis iugum ipsorum. Detestari eos necesse est quod  arguunt. Horum ergo qui et fremuerunt, et inania meditati sunt, uincula disrumpunt, et iugum abiiciunt. Et non ambiguum est quin differat iugum abiicere et uincula rumpere; quod utrumque utrique superius memorato et generi et nomini conuenit: ut uincula quidem gentium rumpant, iugum autem populorum abiiciant: quia gentes peccatorum suorum uinculis colligantur, a quibus absoluere se per infidelitatem non possunt, secundum id quod dictum est, Fasciis peccatorum suorum constrictus est peccator . Iudei uero iugo legis onerantur, quod a se Apostoli abiiciunt, beato Petro dicente: Nunc uero quid tentatis Dominum, ponere supra collum discipulorum iugum, quod neque patres nostri, neque nos potuimus portare ? Hoc ergo populorum  iugum a se abiiciunt, quia subditi ei fuerunt: uincula autem non sibi, sed gentibus disrumpunt. Et ita utriusque sermonis ratio seruata est. Ubi  uincula disrumpuntur nullam persone sue significantiam addunt: ubi uero abiiciunt iugum, illic dicendo, Abiiciamus a nobis, non de aliis quam de semetipsis locuti intelliguntur: ut graui isto 36 et intolerabili abiecto, suaui illi et leui ad quod inuitati sunt, euangelice  sanctificationis se iugo subderent; gentium autem uincula per libertatem predicationis abrumperent, secundum illud quod in eiusdem psalmi commemoratione dixerunt: Et nunc, Domine, respice in minas illorum, et da seruis tuis cum omni fiducia loqui uerbum tuum . He enim apostolice doctrine omnium infidelitatum et peccatorum  laqueos abrumpunt.

10. Filii contemptus, contemptus Patris.---Et quia superius duplex persona seruata est, cum ait, aduersus Dominum, et aduersus Christum eius: gemina quoque nunc ridentis et subsannantis significatio consecuta est. Non enim discernitur contumelia alterius ab altero, neque discretus honor est religionis ad utrumque. Qui enim  per genuinam patris et  filii secundum se legitimamque naturam in gloria diuinitatis unum sunt, unum etiam sunt uel in contemptus iniuria, uel in honoris reuerentia, et alter in altero aut honorificatur, aut spernitur. Atque id ipsum Dominus testatus est dicens, sicut Pater suscitat mortuos et uiuificat, sic et Filius quos uult uiuificat. Nec enim Pater iudicat, quemquam, sed omne iudicium dedit Filio, ut omnes honorificent Filium sicut honorificant Patrem. Qui non honorificat Filium, non honorificat Patrem qui misit illum . Non distinguitur honor, non discernitur contumelia: equa in utrumque religio exspectatur, et iniuria unius contemptus utriusque est. Ita cum in uno uterque spernatur; qui unum sunt in diuinitate ambo per gloriam, unum quoque sunt in religione ambo per  honorem. Et hinc qui  aduersus Dominum conuenerunt, conuenerunt quoque aduersus Christum eius: et quos in celo habitans irridet, hos et Dominus subsannat.

11. Qui Filius celo non relicto descenderit.---Non quod non et Dominus esset semper in celo, quippe qui de se ipse testatus sit: Nemo adscendit in celum, nisi qui descendit de celo, filius hominis qui est in celo . Non abest ergo a celo, quia cum de celo descenderit, filius hominis manens atque loquens; est tamen, cum hec loqueretur,  in celo. Descenderat quidem filius hominis, sed per nature uirtutem non aberat filius Dei unde descenderat, neque se ex eo quod ante erat, tum cum homo est natus, absumpserat  ; neque factus  filius hominis, filius Dei esse defecerat. Sed adeo  filius hominis, filius Dei est, ut descendens de celo 37 filius  Dei esset, et per uirtutem sue substantie  idem filius hominis esset in celo.

12. Patris et Filii distinctio.---Sed uolens propheta sub persone distinctione significare Patrem, qui Filio suo etiam in filio hominis consistente in terris, in illa eterna sua sede ac beata maneret, et sine descensionis   alicuius dispensatione requiesceret, ait, uERS. 4: Qui habitat in celis, irridebit eos, et Dominus subsannabit eos: ut per eum qui irridet habitans in celo, intelligeretur et Dominus qui subsannaret e celo. Non differt autem subsannare et irridere: utrumque enim secundum uoluntatis affectum officio oris efficitur. Namque secundum intelligentiam nostram per corporales species diuinarum rerum sensus  exponitur: ut subsannatio et risus in eludendis his, qui aduersus Dominum et aduersus Christum eius conuenerant, nominaretur; non quod in incorporalem Deum aut resolutio aut obductio oris incideret, sed ut ex nature nostre consuetudine nosceremus, quali  in impios esset iudicio diuine uoluntatis illusum. Subsannati ergo et irrisi sunt. Nam qui testes falsos concinnauerant, qui proditionem mercati erant, qui super se ac filios suos sanguinem eius receperant, qui: Crucifige, clamauerant, qui: Descende de cruce, si Filius Dei es, dixerant, qui sepulcrum obsignauerant, qui resurrectionis silentium a militibus et famam furati corporis emerant, perdiderunt tantum impietatis sue laborem. Deus est quem cruci affixerant: eternus est cuius sepulcrum obsignauerant. Irridetur impietas,  dum ad illicita nititur, dum inconcessa expetit, dum quod obtinuisse se sperat amittit, dum Deum esse quem tamquam hominem condemnat agnoscit.

13. Perturbationes in Deum non cadunt.---Ob quod competenter hoc sequitur, uERS. 5.---Tunc loquetur ad eos in ira sua, et in indignatione sua conturbabit eos. Postea enim quam resurgente a mortuis Dei filio, in quem mors per speciem corporis quod assumpsit inciderat, temeritas infructuose impietatis irrisa est: Deus ad eos quos subsannauerat loquitur, eosque in indignatione conturbat. Ac priusquam quis iste ire sermo et que hec indignationis perturbatio sit ostendamus, admoneri legentes atque audientes oportet, ne aliquas demutationes passionum perturbationesque motuum cadere in Deum credant. Nihil enim  in eternam illam et perfectam naturam 38 nouum  incidit: neque qui ita est, ut qualis est, talis et semper sit, ne aliquando non idem sit, potest effici aliquid aliud esse quam semper est. Terrene istud imperfecteque cause habent generis ut demutabiles fiant conuersione nature, cum letitiam meror, placabilitatem ira, beneuolentiam offensa, equanimitatem inuidia, et securitatem sollicitudo perturbat: sumusque per hec aliud aliquando quam fuimus, cum eam que presens sit, mentis affectionem subrepens per inconstantiam infirmitatemque nostram motus appetitionis alterius inquietet; et ex eo quod fuimus, in id quod sumus conuersio nos repentina demutet. Deus autem beatus atque perfectus profectu non eget, cui nichil deest: demutatione non nouus est qui origine caret. IPSE EST, qui quod est non aliunde est:  in sese est, secum est, a se  est, suus sibi est, et ipse sibi omnia est, carens omni demutatione nouitatis, qui nichil aliud quod in se posset incidere, per id quod ipse sibi totum totus est, reliquit  .

14. Deus nullius egens cur creata condiderit.---Ex huius igitur optima ac beneuola beatitudine, per Dominum nostrum Iesum Christum profecte  omnes sunt celestium et inuisibilium creationes, spiritalium et corporalium constitutiones; non ut profectum sibi aliquem ex his, quibus originem impertiebat, acquireret. Neque enim quisquam eo indiget quod ex se tribuit, aut per id proficit cui ad id quod est auctor est. Exteriora autem sunt que afferunt profectum; quia ea que inopie medentur aliena sunt. Deus igitur, ex quo omnia sunt, nullo eorum indiget quibus  id quod sunt esse largitus est: omnia uero ad profectum eorum que gignerentur creauit. Et quia longus erit sermo, si etiam de celestibus et inuisibilibus inchetur, ex nobis ipsis, ad quos prophetia psalmi est, tractemus.

15. Quidquid ab homine petit, non sibi prodest, sed homini.---Hominem, non quod officio eius in aliquo eguerit, instituit; sed quia bonus est, participem beatitudinis sue condidit et rationale animal in usum largiende sue eternitatis uita sensuque perfecit, et hoc ex ipsius dictis absolute intelligitur. Ait enim: Et nunc Isrel, quid Dominus Deus tuus poscit a te, nisi ut timeas Dominum Deum tuum, et ambules in omnibus uiis eius, et diligas eum, et seruias Domino Deo tuo ex toto corde tuo, et ex tota anima tua, et 39  ex tota uirtute tua, et custodias precepta Domini Dei, et iustificationes eius, que ego precipio tibi, ut bene sit tibi ? Nullum a nobis, nisi innocentie et religionis et fidei obsequium Deus postulat.  Amari se a nobis exigit, non utique amoris in se nostri fructum aliquem sui causa ipse percipiens, sed amore ipso nobis potius, qui eum amabimus, profuturo. Nam amari se, sibique nos obsequi, idcirco ut nobis bene sit, expetit  , ut digni beatitudinis sue ac bonitatis sue munere per meritum amoris sui et obsequii iudicemur. Bonitatis autem usus, ut splendor solis, ut lumen ignis, ut odor succi, non prebenti proficit, sed utenti. Quod ergo sumus, profectus noster est potius quam eius qui nos in id quod sumus instituit; quia Deus bonorum eorum que in se sunt eterna non inuidens , in sensum nos atque usum beate sue bonitatis assumit.

16. Ad merendam beatitudinem eum condidit, adeoque liberum.---Sed qui perfectus ac bonus est, bonitate  in nos ac beatitudine sua non sine ratione ac modo usus est. Nam unicnique nostrum libertatem uite sensusque permisit, non necessitatem in alterutrum affigens, ut unumquemque ex natura bonum malumue esse lex cogeret, sed qui nos per beneuolentiam utende beatitudinis sue creasset, profectum nobis ad id per meritum uite innocentis honesteque constituit. Quid autem honoris hec premii bonitatis necessitas mereretur, cum malos non esse uis quedam nobis conserta non sineret? uoluntati ergo permissa bonitas est: ut premium sibi uoluntas bonitatis acquireret, et esset nobis eterne huius beatitudinis profectus atque usus ex merito, non necessitas indiscreta per legem. Et quamquam nos ad uoluntatem bonitatis, id est ad bene honesteque uiuendum  per spem promerende et utende sue bonitatis illiceret, penam tamen deuitate et contempte bonitatis adiecit: ut cum libertatem nobis uoluntatis ad bonitatem promerendam reliquisset, quia meritum nature necessitas non haberet, libertatem ipsam quotidie propositus e contrario pene terror argueret. Atque ita et per rationem equi atque iusti ad meritum premii permissa libertas est, et per bonitatem Dei uis libertatis metu  constitutionis artata est  , ut bene uelle meriti spes moneret, malum nolle proposite ultionis pena suaderet.

17. Ire Dei pena peccati.---Itaque his, quibus ex uoluntatis libertate 40 malitia magis placuit, ultio constituta ira esse Dei creditur: non quia indemutabilis illa Dei et quieta natura motu impetus turbidi  incalescat, sed quod ille qui  per constitutionem pene maneat in pena, sentiat sibi auctorem huius constitutionis iratum. Pena enim patientis ira esse creditur decernentis. Atque ita irascitur Deus, cum  per pene dolorem iram decreti in se sentiant esse puniti  : que non per demutationem  nature in iram ex placabilitate commota est  , sed ex constitutione pene ira sit puniendis. Hanc autem pene constitutionem, iram nuncupari atque esse, Ioannes in Euangelio ostendit, dicens: Natio uiperarum, quis monstrauit uobis fugere a futura ira ? Cum enim debitum illis esset ob impietatem suam pene constitutione puniri, iram tamen hanc futuram penitentie confessione fugiebant. Apostolus quoque ire huius ita meminit, dicens: Quia si cum adhuc peccatores essemus, Christus pro nobis mortuus est; multo magis iustificati nunc per sanguinem eius, liberabimur ab ira per illum: iram uidelicet penam manentis constitutionis ostendens .

 18. Ira Dei non ex motu repentino.---Non itaque ad demutationem Deus mobilis est, neque ad aliud ex alio transferendus: cum certe ipse constantisque nature sit, maneatque ut est, quippe qui dixerit: Ego sum qui sum, et non demutor . Beata illa et perfecta eternaque uirtutis bonitas non patitur conuersionem, nec demutatur ex alio in aliud motu accidentis  instinctus. Et hoc idem hic sancto Spiritu loquens Propheta testatur, dicens: Deus iudex iustus, fortis et magnanimus, numquid irascetur per singulos dies ? Nisi conuersi fueritis  , gladium suum uibrauit  , et arcum suum tetendit, et parauit illum: et in eo parauit uasa mortis: sagittas suas arsuris operatus est: Non ergo ad iram magnanimus demutatur, sed potens  iudex penam decreuit ad culpam. Nam non conuertentibus gladium uibrauit, et arcum tetendit, et in eo parauit uasa mortis, et sagittas suas arsuris operatus est. Operatus autem est non ad motum repentine ire que per cupiditatem ulciscendi subito accensa sit, sed operatus arsuris est, qui per impenitentem uoluntatem ipsi se constituent urendos. Et his qui non conuerterentur gladius uibratus est, non ex demutatione ire promendus 41 ad singulos , sed quia iudicium decreuit, gladius eius ex pene constitutione iam promptus est. Ipsa autem penalis iudicii spiritalia ministeria in gladio, arcu, sagittisque memorantur,  quia preparata habentur arsuris. Non ex motu ire temporarie preparantur, sed ea ex decreti  constitutione, temperatissima Deus bonitatis sue equabilitate moderatus est: non occultam scilicet  constitutionis ipsius huius seueritatem et incognitam relinquendo, terroremque eius denuntiationibus premonendo, et ipsam illam, constitutam licet, longa tamen  ad peccati penitentiam dilatione remorando.

19. Ut loquatur in ira Deus.---Atque ideo postea quam fremuerunt gentes, et adstiterunt reges, postea quam inania meditantes populi in unum conuenerunt aduersus Dominum Chri tumque eius, et postea quam irrisi subsannatique sunt, subiectum est; Tunc loquetur ad eos in ira sua, et in indignatione sua conturbabit eos. Qualiter autem loqui semper in ira sua Dominus solitus sit, unum prophetice doctrine grauissimum et maximum afferemus exemplum, Esaia dicente: Audite uerbum Domini, principes Sodomorum;  attendite uerbum Domini, populus Gomorrhe. Quo mihi multitudinem hostiarum uestrarum, dicit Dominus? Plenus sum. Holocausta arietum, et adipem agnorum, et sanguinem taurorum et hircorum nolo; nec si ueniatis apparere in conspectu meo,  calcare aulam meam non apponetis. Si afferatis similaginem, uanum est: thymiama abominatio est mihi. Neomenias et sabbata uestra et diem magnum non sustineo. Ieiunia et ferias et neomenias uestras et festiuitates odit anima mea. Facti enim mihi estis in abundantiam, iam non sustineo peccata uestra. Cum  extenditis  manus, auertam oculos meos a uobis: et si multiplicetis precem, non exaudiam uos: manus enim u stre sanguine plene sunt. . Et hec quidem atrocia et plena ire, principes Sodomorum generosam Abrahe familiam nuncupari, populum Gomorrhe electum in hereditatem Isrel dici, improbabiles esse hostias, abominabiles solemnitates, pertesa ieiunia  . Auertendi ab conspectu adeuntium oculi, obstruende ab auditu precantium aures, quia manus sanguine plene sunt: quid hac commiuatione grauius est? quid his minis seuerius? Sed uideamus qualiter in ira sua Deus loquatur.

42 20. Ut dura Dei uerba benignitate nunc plena. ---Sequitur enim : Lauamini, mundi estote, auferte nequitias ab animis uestris, a conspectu oculorum meorum. Discite bonum facere, exquirite iudicium,  liberate iniuriam accipientem, iudicate orphano  , et iustificate uiduam: et uenite, arguamur,  dicit Dominus. Et si fuerint delicta uestra ut phenicium, ut niuem dealbabo: si autem fuerint ut coccum, ut lanam candidam efficiam. Et si uolueritis et audieritis me, que bona sunt terre manducabitis: quod si nolueritis, neque audiueritis me, gladius uos comedet. Os enim Domini locutum est  . Sequitur terrorem benignitas. Et quibus iam ultio criminis debita est, his adhuc superest penitentis conscientie beata confessio. Non enim statim Deus in ira sua perimit, sed loquitur, et dissimulata adhuc pena tantum in indignatione perturbat. Qui enim ut coccum et phenicium erant, redundanti in manus sanguine decolores, in niuem albescent, eruntque ueste beati uelleris candidati. Et hec quidem ex auctoritate Testamenti ueteris presumpta sint: uideamus an etiam  in nouo Dei ira talis esse intelligatur, ut saluet.

21. Namque Ioannes eos, quos esse nationem uiperarum ob malitiam paterne in se impietatis exprobrat, ita ad salutem monet: Facite dignum fructum penitentie . Et rursum ipse Dominus: uenite ad me omnes qui laboratis et onerati estis, et ego uos reficiam . Frementibus autem aduersus se, et non tantum in passione, sed etiam post passionem, non dico in unum conuenientibas, sed persecutionem Ecclesie, apostolorum fugam, cedem martyrum spirantibus, Deus sic loquitur iratus: Saule, Saule, quid me persequeris? Ait autem: Quis es, Domine? Dominus uero: Ego sum iehsu Nazarenus  , quem tu persequeris. At ille tremens et pauens in eo quod sibi acciderat, dixit: Domine,  quid me uis facere? Sic loquitur iratus, sic in indignatione conturbat, cum quibus ob meritum impietatis pena decreta est, ipsis per admonitionem desinendi, metus et terror affertur.

22. Qui salubriter conturbet.---Sed ne ipsam quidem principalem et maximam loquendi in ira et in indignatione, conturbandi predicationem pretermisit propheta. Namque, post id quod ait: Tunc loquetur ad eos in ira sua, et in furore suo conturbabit eos, ut ostenderet qui ille ire sermo esset, et que ex eo conturbatio gigneretur, adiecit, uERS 6-9: Ego autem constitutus sum rex ab eo super Sion montem sanctum eius, annuntians 43 preceptum eius. Dominus dixit ad me: Filius meus es tu, ego hodie genui te. Posce a me, et dabo tibi gentes hereditatem tuam,  et possessionem tuam terminos terre. Reges eos in uirga ferrea, et tanquam uas figuli confringes eos. Iratus loquens atque in indignatione perturbans, et irascendi modum temperat et loquendi. Nam neque iram dissimulat potestate prelata, neque  a bonitate sua excedit terrore premisso; ut ab impietate  nos metus eius, cuius  potestatem demonstrat, reuocaret. Conturbantur ergo frementes et uana mediantes, cum regem sciunt, cum filium Dei audiunt, cum possessorem eum finium terre, et heredem esse gentium discunt, cum regendi ius in uirga ferrea eius esse cognoscunt, cum modo ac facilitate uasis figuli comminuendos populos intelligunt. Sic loquitur iratus, sic conturbat indignans, non puniens admissam impietatem, sed impenitentem ad penitentie confessionem commemorate potestatis terrore perturbans.

23. Superiora de Christo dicta esse.---Quamquam uero per spiritum prophetie, pro gerendis gesta memorantis , absolute intelligit possit, omnia hec ex persona unigeniti filii Dei Domini nostri Iesu Christi dicta esse; et infidelitas maxima sit, trepidum ad hec sensum ambigue opinionis afferre; tamen etiam euangelicis atque apostolicis doctrinis ostendendum est, nichil eorum Prophetam, que gerenda predicandaque essent, non antea prophetasse; maxime cum non exiguus ignorantibus atque simplicibus error oriatur in eo quod dictum est: Ego  hodie genui te. Cum enim ante tempora unigenitus Dei filius maneat, nec conueniens, nec consonans esse intelligitur ut in die genitus sit, cum dies omnis in tempore sit. Tempora enim, secundum prescriptam nobis a Moyse cognitionem, in hunc suum motum  atque cursum ab origine seculi et constitutione dimensa sunt, cum per momenta et horas et menses et annum reuolubili in se successione discreta sunt: institutumque est tempus ex tempore, quia omnia tempora mutua temporum substitutio et gignit et terminat. Atque ob id dies in tempore est, per quem tempus uniuersum et inchoatum desinit, et desinens inchoatur. Unigenitus uero Dei filius, 44 ut Dei uerbum est, ita et Deus erat uerbum; non cum temporibus est, sed ante tempora; non in aliquo, sed ante omnia est. Erat enim cum tempora facta sunt, quippe qui ea fecerit. Erat ergo semper. Non enim est diffinitus in tempore, non subiectus in numerum; sed per quem est eorum omnium, que et sunt et esse dici possunt, origo: ipse ille ex infinite eternitatis  sue ortu, ut ab eterno genitus, esse persistit. Ut igitur dicti prophetici, quo ait: Ego hodie genui te, ratio possit intelligi, adhibenda nobis est euangelica et apostolica atque prophetica auctoritas: ut uel prophetam de apostolo, uel apostolum de propheta  intelligamus. Tenendus autem idem euangelicorum dictorum ordo, qui psalmi est.

24. Christum regem esse.---Nam id primum est: Ego autem constitutus sum rex ab eo super Sion montem sanctum eius. Et nescio cui Christum regem esse ambigere sit tutum, latrone hoc ipso  in crucis passione confitente, Memento mei, Domine, cum ueneris in regnum tuum . Sed non sufficit confessio latronis, regem esse profitentis. Testantur etiam adoraturi Magi, cum interrogant: Ubi est qui natus est rex Iudeorum ? Testatur et Pilatus interrogans: Tu es rex Iudeorum ? Profitetur et Dominus respondens: Tu dixisti . Non negat interrogatus, nec gloriatur humiliandus ad mortem. Cum non sit nisi ex responsione  confessio, ita  neque se protulit professionis auctorem, neque interroganti  cognitionis ueritatem inuidit.

25. Filium Dei esse deum et hominem.---Sed non sufficit respondisse quod rex sit, audiamus etiam illud, et qui sit iste qui rex est. Princeps namque sacerdotum etiam cum sacramento interrogat, dicens: Adiuro te per Deum uiuum, ut dicas nobis si tu es Christus filius Dei . Et dicit illis iehsu: Tu dixisti. Interrogatio nunc quoque non improbatur, sed et iactantia et gloriatio spontanee professionis effugitur; quesita tamen ueritas non negatur. Ac sic uerecundia humilitatis et ueritatis confessio temperantur, ut sit et in responsione officium, et in interrogatione cognitio. Sed exspectandum est, qui  tandem sit responsionis huius profectus, quod Christus  filius Dei est, nempe quod sequitur ad id quod dictum est, Tu dixisti: uerum dico uobis, a modo uidebitis filium hominis sedentem a dextris uirtutis Dei, et uenientem in nubibus celi . Qui 45 filius hominis est, idem et filius Dei est: natura generositatis in filii hominis assumptione non deperit. Nam non idcirco non Dei filius, quia et hominis est filius. Non enim  cum diuinitatis decessione fit humilitatis accessio: nec per consortium infirmitatis contumeliam uirtus excepit; quippe cum infirmitas honore sit donata uirtutis. Nam hominis filius a dextris Dei assidet, ueniens cum celi nubibus contuendus. Quo dicto prophetia consummatur illa que dixit: Dixit Dominus Domino meo, sede a dextris meis, donec ponam inimicos tuos scabellum pedum tuorum .

26. Regem celi esse quid annuntiet.---Hic ergo rex super Sion montem sanctum Dei constitutus est preceptum Domini annuntians: non super illum utique perdite  ciuitatis montem, complorate scilicet et homicide et parricide Ierusalem: sed Ierusalem eius que in celis est, que mater est nostra, que ciuitas regis magni est, cuius, ut existimo  , hodieque incole sunt in passione Domini resurgentes . Dei itaque preceptum hic rex constitutus annuntiat: ut uenturum eum cum celi nubibus meminissent, aduersus quem fremerent et conuenirent, ut per cognitionem diuini aduentus conturbati super contumelia illuse humilitatis corporee peniterent.

46 27. Temporaria Christi per carnis gloriam natiuitas.  Tenet autem ordinem prophetie euangelica doctrina. Nam in eo ipso dicti utriusque ratio continetur, huius scilicet dicti: Ego constitutus sum rex ab eo super Sion montem sanctum eius, annuntians preceptum eius. Dominus dixit ad me: Filius meus es tu, ego hodie genui te . Cum enim ait: A modo uidebilis filium hominis sedentem a dextris uirtutis Dei , tempus quo filius hominis, qui et Christus et Dei filius est  , consessu Dei dignandus esset ostendit: ut quia  antea Dei filius, tum quoque et hominis filius esset; et  id quod tum filius hominis est, ad perfectum Dei filium, id est ad resumendam indulgendamque corpori eternitatis sue gloriam, per resurrectionis potentiam gigneretur: quam gloriam a Patre corporeus reposcebat. Qui enim in forma  Dei erat, formam serui acceperat. Et accepte huic forme serui, gloriam Dei in qua mansit postulat, dicens: Pater, glorifica  me apud te ipsum ea claritate quam habui priusquam mundus esset apud te . Non noua querit, non aliena desiderat, esse talis qualis fuerat postulat: sed precatur id se quod antea erat esse, gigni scilicet ad id quod suum fuit. Non erat autem idipsum tunc totus  , quod ut fieret precabatur: fieri autem totus non aliud quam quod fuerat postulabat. Sed 47 cum sit quod fuit  , et quod non erat est futurus: ad id quod fuerat, id quod totum non erat, quodam noui ortus nascebatur  exordio. Ergo hic resurrectionis sue ad assumendam gloriam dies est, per quam ad id nascitur, quod ante tempora erat. Sed nascens ad  id quod ante tempora fuit, id tamen in tempore nascitur esse quod non erat. Atque ideo filius hominis a modo assidens uirtutis dextris est uidendus, quia natura  carnis post resurrectionem glorificata, ad profectum eius, quam antea habuerat, claritatis prouehebatur: cum hominis filius consessurus Patri, et in immortalitatem corruptione carnis absorpta, et in uiuentem tunc et non moriturum amplius Dei filium nasceretur.

28. Qui eterna natiuitate primogenitus omnis creature, temporaria fit primogenitus ex mortuis.---Tenuit autem beatus Apostulus nouam hanc in eo temporarie huius natiuitatis discretam, ab ea que ante tempora est generatione, et subdiuisam significationem. Nam cum de beata illa et nullis circumscripta temporibus natiuitate dixisset: Primogenitus omnis creature, quia in ipso creata sunt omnia in celis et in terra, uisibilia et inuisibilia : primogenitum  quoque etiam ex mortuis in resurrectione commemorat, dicens postea: Primogenitus ex mortuis, ut fieret ipse in omnibus primatum habens . Nascitur enim ad id quod non erat, cum tamen id fieret quod fuisset, Est enim primogenitus ex mortuis, qui erat primogenitus creature: idcirco primogenitus ex mortuis, ut maneret primogenitus creature. Idem enim est primogenitus ex mortuis, qui erat primogenitus creature.

29. Qui in aliud simul et in idipsum renascatur.---Non nunc aliud est atque antea fuit  , quamuis etiam aliud ipse fuerit ex alio: sed id quod ex alio etiam aliud fuit, in id ipsum tamen unde antea exstitit, aliud est renatum. Nam qui natus ex uirgine homo est, erat et tum filius Dei  : sed qui filius hominis  est, idem erat et Dei filius. Natus 48 autem rursum ex baptismo  , et tum Dei filius: ut et in idipsum, et in aliud nasceretur, Scriptum est autem cum adscendisset  ex aqua: Filius meus es tu, ego hodie genui te. Sed secundum generationem hominis renascentis, tum quoque ipse Deo renascebatur in filium perfectum  , ut hominis filio ita et Dei filio in baptismate comparato.

30. Ad resurrectionem pertinent hec, hodie genui te.---Sed id quod nunc in psalmo est: Filius meus es tu, ego hodie genui te, non ad uirginis partum, neque ad lauacri generationem, sed ad primogenitum ex mortuis pertinere apostolica auctoritas est. Namque in libro Actuum Apostolorum ita dictum est: Nosque uobis euangelizamus eam que ad patres facta est repromissio. Hanc Deus expleuit filiis nostris, suscitans Dominum nostrum Iesum, sicut et in psalmo primo scriptum est: Filius meus es tu, ego hodie genui  te, cum suscitauit eum a mortuis, amplius non regressurum in interitum . uox ergo hec Dei patris secundum Apostolum in die resurrectionis exstitit: et uideamus an idipsum et Euangeliste  doceant. Namque Dominus resurgens tali ad apostolos usus est uoce: Data est mihi potestas omnis in celo et in terra. Euntes nunc docete omnes gentes, baptizantes eos in nomine Patris, et Filii, et Spiritus sancti . Resurgens enim, in celo et in terra ius omne sortitus est. In eo autem quod ait, data est, poposcisse id quod accepit ostendit.

31. Gentes, hereditas Christi.---Sequitur enim, uERS. 8: Posce a me, et dabo tibi gentes hereditatem  tuam, et possessionem tuam terminos terre. Accepit  ergo hereditatem gentium quam poposcit. Poposcit enim cum ait, Pater, uenit hora, honorifica filium tuum, ut filius tuus honorificet te. Sicut dedisti illi potestatem omnis carnis: ut omne quod dedisti illi, det illi uitam eternam . Et rursum: Non pro his rogo tantum, sed et pro illis qui credituri sunt per uerbum eorum in me . Hec ergo hereditas 49 eius, ut omni carni det uitam eternam, ut omnes gentes baptizate atque docte regenerentur in uitam; non iam secundum illam diuinam Moysi cantionem angelorum dominatui dedite  , neque secundum eorumdem numerum diuise, sed in dominicam familiam suscepte, et in domesticos Dei deputate; et ex iniusto atque peccatore  et peruerso iure dominantium, in regnum eternum diuinumque  translate. Neque enim adhuc tantum portio Domini Isrel, neque funiculus hereditatis eius Iacob, sed gentes omnes, secundum numerum angelorum ante diuise, nunc iam unius atque unus omnis hec gentium uniuersitas Dei populus est: et eterna hec omnium ex mortuis resurgentium, primogeniti huius ex mortuis eterni heredis hereditas est.

32. Non sola terra illius ditioni data.---In eo autem quod subiectum est: Et possessionem tuam terminos terre; non est existimandum quod id ipsum repetitus sermo significet, tamquam illi sola gentium terras inhabitantium donata possessio sit. Non enim ait: Et possessionem tuam usque terminos terre, sed terminos terre. Ab eo autem quod terminatur, id  quod terminat differt. Neque id ipsum est, finitum  esse, atque finire. Neque unum est, modum sumere, atque moderari: quorum aliud interius modum accipit, aliud exterius quodam ambitu suo obiectuque moderatur. Non enim ita in profundum demersa est terra, aut in latitudinem extensa, aut prolata in altum est, ut non undique secus aut circumfuse aut subiacentis sibi nature contineatur obiectu. Hanc enim inferne uastitudinis demersa et immensa  abyssus sustentat: hanc circumfusi et superni eris spiritus inumbrat atque ambit. Quod autem subiecta sibi abysso suspensa sit, propheta testatur dicens: Ipse super maria fundauit eam, et super flumina preparauit illam . Et rursum: Qui firmauit terram super aquas . Et hanc immensam atque infinitam uastitatem abyssum Scriptura solita  est nuncupare, cum Iona  intra cetum orante  dicitur: Abyssus multa circumfudit me . 50 Atque hec quidem infinita immensitas, que secundum uerbi proprietatem in abysso significari intelligitur, spiritali et diuine substantie est circumscripta uirtute, secundum illud Apostoli: Quoniam omnia in ipso et per ipsum, ipsi gloria in secula seculorum . Esse autem huius inferne regionis uasteque abyssi incolas plures, beati Ioannis Apocalypsi docemur . Cum nullus, neque in celo, neque supra terram, neque infra terram obsignatum librum dignus est repertus aperire. Non utique de mortuis et in terram sepultis significare intelligitur: cum ad tertii incolatus demonstrationem, non qui intra terram, sed qui infra terram;  neque qui mortui sunt, sed qui uiuunt, ullum  in se resignandi libri habuerint auctorem. Cum ergo possessio terre finium Domino donatur, non tam terra donatur, quam ea quibus terra finitur. Terre enim terminos, quibus terra ipsa determinatur, accepit.

33. Quid Christo donatum, ex Apostolo exponitur. ---Cuius rei sacramentum omne beatus apostolus Paulus  exposuit dicens: Qui cum in forma Dei esset, non rapinam existimauit se esse equalem Deo, sed se exinaniuit formam serui accipiens, in similitudine hominis constitutus, et habitu repertus ut homo: humiliauit se factus obediens usque ad mortem, mortem autem crucis: propter quod et Deus illum exaltauit, et donauit  illi nomen quod est super omne nomen, ut in nomine Iesu omne genu flectatur, celestium terrestrium et infernorum, et omnis lingua confiteatur,  quia Dominus iehsu Christus in gloria Dei patris . In forma itaque Dei manens, formam serui accepit, scilicet ex Deo homo natus. Et post mortem crucis in nomen quod est super omne nomen exaltatur: in Deum namque, quia nullum ultra Deum nomen est, prouehitur; eique hoc petenti, id est, ut esset quod fuerat ante, donatur. Formam enim serui in forma Dei manens sumpserat. Accepit deinde possessionem finium terre, id est, ut in nomine Iesu omne genu flectatur, celestium, 51 terrestrium et infernorum: et omnis lingua confiteatur, quia Dominus iehsu in gloria Dei patris: Non terrena sola  , sed superna etiam infernaque donantur, et ea quibus terra concluditur. Et in gloria Dei patris hodie genitus nascitur, id est, in  manentem  antea Dei formam per premium mortis forme seruilis assumptio honestatur. Fitque sub tempore noua, nec tamen inusitata natiuitas: cum ad resumendam gloriam Dei patris, qui ex forma Dei forma serui erat repertus, primogenitus ex mortuis nasceretur.

34. An uirga ferrea regere non aduersetur Dei bonitati. ---Sequitur deinde: Reges eos in uirga ferrea, et tamquam uas figuli confringes eos. Multis aut male opinantibus, aut uirtutem et proprietatem dictorum diuinorum ignorantibus, aduersa hec esse bonitati Dei uidentur: ut gentes quas filius Dei in possessionem poposcit, et in hereditatem accepit, terrore uirge ferree regat, et modo uasis figuli confringat. Neque enim boni cuiusquam est, dare et  accipere perdenda. Et qui magis uult  peccatorum penitentiam quam mortem  non existimatur secundum professionem , nature sue esse facturus, si uirga ferrea confringat, quos dari sibi in hereditatem poposcit.

35. Reges hic loci nil dicit durum.---Et primum ne quis temerarie huic et impie presumptioni locus pateat, proprietates ipse uerborum in romanam linguam translatorum cognoscende sunt. Namque id quod nobiscum est: Reges eos in uirga ferrea, quamquam ipsum reges non tyrannicum neque iniustum sit, sed ex equitatis ac moderationis arbitrio regimen rationale demonstret: tamen molliorem  adhuc regentis affectum proprietas greca significat. Quod enim nobiscum est, reges eos, cum illis est  id est, pastoraliter reges: regendi scilicet eos curam affectu pastoris habiturus: Ipse est enim pastor bonus, cuius nos oues sumus, pro  quibus animam suam posuit . Ne autem ius tyrannicum significari arbitremur in uirga, que in uirge nuncupatione proprietas sit, ex Nouo et ueteri Testamento noscendum est.

36. uirga in Nouo Testamento Dei doctrina.---Beatus Paulus ad Corinthios scribens, quos tum ex multis peccatis ad penitentiam 52 moderata atque utili adhortatione reuocabat, ait: Quid uultis? in uirga ueniam ad uos, an in caritate et spiritu mansuetudinis ? Numquid Paulo ius pretorium erat, ut in uirga comminaretur, et cum officio lictoris ad Ecclesiam Christi adesset? Non utique ita opinandum est. Sed quia omnis Dei sermo, quo ex errore in ueritatem Dei  retrahimur, quo per comminationem terroremque iudicii ad innocentis et sancte  uite uiam regimur, uirga est nuncupatus, per quam intra disciplinam diuini metus cohibiti, moderati ac prouidentis  rectoris monitu cercemur: beatus Apostolus conditionem eligendi aduentus sui his quos monebat adiecit, utrum mallent eum in seueritate doctrine atque obiurgationis adesse, an in spiritu lenitatis. Quod utrumque secundum modestie tenorem erat necessarium, ut obedientibus lenior, insolentibus uero seuerior adueniret. Et hoc quidem ex Noui Testamenti auctoritate presumptum est.

37. Ita et in ueteri: Christus uirga simul et flos. ---Hanc autem uerbi doctrinam uirgam nuncupari ex ueteri ita cognitum est, cum dicitur: uirga directionis, uirga regni tui . Quia hec  eadem est uirge directio, qua per doctrinam in  equam uiam utilemque dirigimur: et que uirga regni est, necesse est ipsa illa doctrina sit regni. Ipsum autem Dominum nostrum ob doctrine sue utilem ac moderatam predicationem uirgam nuncupatum ita accepimus dicente Esaia: Exiet, inquit, uirga de radice Iesse. . Ac ne tyrannicam in eo seueritatem per uirge nuncupationem auderet quisquam opinari: continuo propheticus sermo subiecit: Et flos de radice eius  adscendet, et requiescet super eum spiritus Domini , ut uirge seueritatem floris suauitas temperaret, cum unicuique nostrum doctrine terror regimen perfecte beatitudinis admoueret. In hac ergo uirga reget datas sibi gentes: non corruptibili, non caduca, non fragili  , sed ferrea, id est, ualidissima et pro nature sue soliditate firmissima.

 38. Confringit sibi datos, ut reformet.---Hac ergo uirga ferrea ut reget, ita confringet et conteret  : nam magis hoc secundum septuaginta translatores grecitatis proprietas enuntiat. Ita enim scriptum est, 53  . Sed siue conterat, siue confringat, non idcirco existimandus est hereditatem poscere, ut eam ad perdendum atque abolendum  confringat et conterat: quippe cui cor contribulatum sacrificium sit optimum. Contritio ergo illa siue confractio est, que in nobis corporeas uoluptates et secularium uitiorum incentiua comminuit, dignosque nos dignatione Domini prestabit, secundum dictum prophete: Cor contribulatum  et humiliatum Deus non spernet . Comparata autem uasis figuli confractio, quantam  absolutionem intelligentie huius impertitur  ? Non enim sine causa quos in hereditatem poposcit, uirga ferrea regens tamquam uas figuli confringet: nisi quod comparationis exemplo fragmenti istius modi damnum proficere in restaurationem eiusdem uasis ostendit.

39. Qualis autem a Deo secundum uas figuli nostra confractio sit, idem docuit per Ieremiam prophetam, dicens: Surge, et descende in domum figuli; et ibi au dies uerba mea. Et descendi in domum figuli, et ecce ipse faciebat opus super lapides. Et cecidit uas quod faciebat in manibus eius: et iterum ipse fecit uas aliud secundum quod placuit in conspectu eius ut faceret. Et factum est uerbum Domini ad me, dicens: Si secundum figulum hunc non possum facere uos, domus Isrel?  Ecce sicut lutum figuli uos estis in manibus meis. In summa loquar super gentem aut super regnum, ut feriam eos et perdam: et si conuersa fuerit gens illa a malis suis, penitebo de malis que cogitabam  facere illis. Et in summa, loquar super gentem et regnum, ut reedificem  et plantem. Et facient mala ante me, ut ne audiant uocem meam; et penitebo de bonis que loculus sum facere illis . Sic petitas atque obtentas hereditatis sue gentes Deus confringet et conteret, ut reformet. Confringit enim Deus in omnibus omnes inexplebiles cupiditates, et illecebrosas lasciuias, et feruentes iras, et inanes superstitiones, et tumentes fastus, et impias opiniones. Reformat autem nos ad rationabilem uite usum contemptu pecunie, luxus pudore, ire moderatione, ueri  scientia, communione uiuendi, religionis officiis: cum  per doctrine 54 regimen terroremque iudicii in has uirtutes post uitia illa reuiuiscimus. Non enim ait, Tanquam uas figulum  confringes eos, ne per teste fragmentum irreformabile uas posset intelligi; sed ait, uas figuli, quod in ipsa artificis molitione uas fieret, ut secundum prelatum exemplum prompta esset confracti eiusdem uasis ex artificis uoluntate reparatio.

40. Ut figulo uas, ita penitentes Deo facile est reparare. ---Sed hoc irrationabilis materie uas etiam sub alia intelligentia ad rationem humane uoluntatis aptatum est: homines quidem per hec uitia sua cadere; sed si in his peniterent, id est, si ab his desinerent, se quoque Deus in his que ad penam casus huius constituerit, penitere non quod hic motus mentis secundum  humanam naturam in Deum caderet, sed quia homini  gestorum penitentia modus est gerendorum. Penitentiam quoque suam Deus memorat ad penam: quia puniri desinerent, qui esse impii destitissent. Ut ergo figulo promptum est amissum uas ad eamdem, uel quam uolet, speciem reformare: ita. Deo facile est, post uitiorum casus uolentes se origi, per doctrine sue institutionem ad pietatem ex impietate reparare.

41. Resurrectioni et spiritali et corporali predicta aptantur.---Sed et illa tamquam uas figuli non ignoranda confractio est, tum cum his corporibus dissolutis, et casu mortis confractis, pro uoluntate artificis restauratio afferetur. Quod utrumque propheticus sermo significasse eodem dicto uidetur. Nam cum  penitentiam utilem in his que antea agebantur ostendit, presentis huius uite et corporalis ex uitiis in uirtutes nouam quasi instaurationem docet esse oportere, ira in eos Dei sicuti criminum uoluntate cessante. Et quamquam id ex figuli comparatione protulerit: tamen cum de eodem figulo ait; Et ipse fecit uas aliud secundum quod placuit in conspectu eius , significari etiam intelligitur illa, que secundum Dei uoluntatem resurgentium corporum instauratio est futura. Prout enim ei placet, et in conspectu eius dignum est, confracta reparabit, non ex alia aliqua, sed ex ueteri atque ipsa originis sue  materie speciem illis complaciti sibi decoris impertiens: ut corruptibilium corporum in incorruptionis gloriam resurrectio, non interitu naturam perimat, sed qualitatis  conditione 55 demutet. Non enim aliud corpus, quamuis in aliud resurget, Apostolo dicente: Seminatur in corruptela, resurget in incorruptione; seminatur in ignominia, resurget in gloria; seminatur in infirmitate, resurget in uirtute, seminatur corpus animale, resurget spiritale  . Fit ergo demutatio, sed non affertur abolitio. Et cum id quod fuit, in id quod non fuit surgit; non amisit originem, sed profecit ad honorem. Confringi itaque nos tamquam uas figuli, uel nunc, uel tunc gaudeamus: ut et nunc, modo figuli uasis, commortui et consepulti Domino in baptismate in  nouitate uite  ambulemus : et in nouum Christi hominem deposito uetere renasca mur , et tunc per hunc noue natiuitatis profectum, in beatam illam ac Deo placentem iterate reparationis nostre speciem reformemur.

42. Reges ad intelligentiam excitantur.---Cuius boni non ignarus Propheta, post hec hortatur et dicit, uERS. 10-15: Et nunc reges intelligite, erudimini qui iudicatis terram. Seruite Domino in timore, et exsultate ei  cum tremore. Apprehendite disciplinam, ne forte irascatur Dominus, et per eatis de uia iusta. Cum exarserit in breui ira eius, beati omnes qui confidunt in eum. Doctrine hic ordo utilissimus est, ut eorum, in que nos adhortatur, beatitudinem cognitam prestet:  quia difficile sit animum ac spem ad ignorata protendere. uolens igitur Propheta ad eorum nos, que superius commemorauerat, intelligentiam cohortari, intelligentie ipsius honorem ante memorauit, dicens: Et nunc reges intelligite, eos scilicet qui intellecturi essent, reges esse demonstrans. Sed querendum est, quos reges ad intelligentiam prophetice huius adhortationis admoneat: ne quisquam forte eos significari intelligat, quorum nunc in corpora humana, et in bellorum ministeria, et in metum gentium regnum est. Non sunt autem hi eterni et beati apud Deum reges: quippe cum  ipsi iam a mandatis   Dei excidant, et diabolo in regnum sint deputati, dicente eodem cum Dominum tentaret: Et duxit illum diabolus in montem altissimum, et ostendit illi omnia regna orbis terre in momento temporis: et ait ad illum diabolus: Tibi dabo potestatem hanc et gloriam eorum, quia mihi 56 tradita sunt . Alios autem nobis reges Euangelia demonstrant, scilicet in quos appropinquauit regnum Dei, et eos qui regnans in se peccatum deuicerint, qui sui ipsius corporis reges sunt, dominatui suo uniuersa uitiorum incentiua subdentes: HOC enim in nobis est regnum Dei. Sic iterum Christus regnat in nobis, cum per eum ipsi dominorum in nos iure regnamus  ; secundum quod dictum est: Non uenit regnum Dei cum obseruatione: neque dicent: Ecce hic et ecce illic. Ecce enim  regnum Dei intra uos est . Huius regni beatus Apostolus meminit Corinthiis scribens: Iam sine nobis regnatis; et utinam regnetis, ut et nos uobis  conregnemus . Hoc itaque regnum Dei est ubi peccatum uincitur, ubi mors perimitur, ubi non regnat hostis: Mors enim regnauit ab Adam usque ad Moysen . Et Apostolus ait: Iam non regnet peccatum in uobis . Per hoc regnum Dei regno peccati dissoluto, ipsisque iam nobis regibus regno aduersante subuerso, hoc nobis erit regnum Dei, cum omnibus uitiorum nostrorum aculeis contusis, labes erit corporee infirmitatis absorpta.

43. Quid intellecturi.---Hos itaque reges Propheta ad intelligendum cohortatur: ut sciant, aduersus  Dominum et Christum eius fremuisse reges, et populos uana meditatos: intelligant quoque irridentem e celis, et in ira loquentem, et super Sion montem sanctum regem constitutum, precepta Dei patris annuntiantem: cognoscantque eum qui sit genitus in filium; tempus quoque illud, quo qui tempora fecit, sit in tempore genitus. Intelligant in quo hereditatem gentium, et possessionem terre finium postulauit: non ignorent etiam que hec uirga sit ferrea, qua regens eos, modo uasis figuli confringat. Hec enim intelligentes, sacramentum omne diuine uoluntatis agnoscent: et cum per obedientiam preceptorum heredes  Dei Patris, coheredes autem Domini nostri Iesu Christi erunt; per id quo eterno regi coheredes sunt, id necesse est consequantur ut reges sint.

44. Iudices terre sancti quorum uita impios damnat. ---Testantibus itaque Euangeliis atque Apostolo de regibus, sequens est ut cognoscamus qui sint iudices terre, quosque ut reges oporteat erudiri: maxime cum reges 57 nudo tantum nomine sine regni alicuius designatione cognominet, ut eos suos atque in se esse reges doceret; iudices autem terre dicat. Differre uero iudicem, et regem, ipso usu terrene consuetudinis cognoscimus; quia non idem sit regnare, quod iudicare; quia  regnum dominatio sit, iudicium uero sit modus equitatis. Sancti ergo quique intelligendi sunt esse iudices terre, quorum uita atque fides,  infidelium iniquorumque iudicium sit  . Et hoc Dominus in Euangeliis ostendit dicens: uiri Niniuite surgent in iudicio, et iudicabunt generationem hanc: quia penitentiam egerunt in predicatione Ione; et ecce maior quam Iona hic. Regina Austri surget in iudicio, et iudicabit generationem hanc: quia uenit ab ultimis partibus terre obaudire  sapientiam Salomonis; et ecce maior hic Salomone . Tales erunt iudices terre, quorum comparatio  fidei ac timoris, impenitentes impiosque condemnet. Si enim penitentia Niniuitarum ex Ione predicatione suscepta fructum adepta est penitendi, necesse est obediens eorum penitentia insolentem horum impenitentiam iudicet. Aut regina Austri ex ultimis partibus terre desideratam Salomonis sapientiam audiens,  nonne infidelitatem et incuriam presentium auditione  peregrina damnabit? cum tamen inobedientie atque inaudientie iudicium differens a Salomone atque Iona Christus auctor accumulet. Absolute autem hos esse iudices terre Apostolus demonstrat dicens: An nescitis, quia sancti mundum iudicabunt, et in uobis iudicabitur  mundus ? cum per meritum adepte beatitudinis, criminosorum uitam sanctitas comparata condemnet.

45. Ut timor, letitia, tremor animum serui Dei temperent. ---Intelligentie autem huius atque eruditionis opus continuo propheta subiecit, dicens,  Seruite Domino in timore, et exsultate ei cum tremore. Non securum patitur aut negligens seruitium  : uult in omni seruitutis officio admisceri timorem. Ut enim metuentes serui diligentius dominis carnalibus seruiunt, cum uoluntatem solertioris obsequii metus obsequele admixtus eliciat: ita et Deo seruientes, si timeant per imminentem timorem, non negligentes in ea erunt quam susceperint seruitutem. Ac ne tyrannici terroris hic metus esse fidelium crederetur; ad id quod dixerat: Seruite Domino 58 in timore, adiecit, et exsultate ei: ut metum seruitutis, gaudii exsultatio temperaret, cum ipse timor causam letitie per conscientiam seruitii fidelis afferret. Porro autem ne libertas gaudii fines congrue moderationis excederet; ita subdidit: Exsultate in tremore; quia periculosa ad  obliuionem timoris esset libera a tremore letitia. Atque ita hec prophetici eloquii ratio seruata est, ut seruitutem timor detineret, timorem exsultatio moderaretur, et exsultationem tremor consequens contineret.

46. Feruor sit in Dei seruitio.---Huius autem seruitii et timorem exsultantem, et exsultationem trementem, docuit in eo quod sequitur consistere, dicens: Apprehendite disciplinam. uirtute uerbi significationem impatientis  et uelut prepropere ad id uoluntatis ostendit, non tam expetendam, quam apprehendendam potius disciplinam docens: non tepore  fidei in huius obedientie obseruatione contentus, sed ardorem spiritus in apprehendendi auiditate desiderans. Sic in rapiendo regno celorum raptore Dominus delectatus  ait: A diebus autem Iohannis regnum celorum uim patitur, et uim facientes diripiunt illud , quia cum regni celestis possessio Isreli predicaretur, fides tamen gentium possessionem hanc sibi Isrel diffidente  preriperet.

47. Pauli exemplum.---Sic et beatus Paulus currit, ut apprehendat, dicens: Sequor autem ut apprehendam, in quo et apprehensus sum . Non lento gradu properat, neque otioso sequitur procursu; apprehensurus enim sequitur. Et satis quidem dixisse uideretur, si consecuturus sequeretur, sed uim et ipse afferre optat, et apprehendere properat, et modo  exempli corporalis inuadere. Scit autem se eo ipso iam esse, quod apprehendere properat,  apprehensum. Si enim nos per corporalem naturam Deus nature sue dissidentis  homo genitus apprehendit, factus ipse quod sumus; nostrum est ad apprehendendum nunc id quod est ipse contendere, ut in eam gloriam, in quam naturam corporee huius corruptionis eximit, festinatio nostra se misceat: atque ita apprehendemus id in quo fuimus apprehensi, si naturam Dei consequamur, Deo ante naturam hominum consequente. Apprehendenda itaque disciplina, et inuadenda est quodam amplexu et in uinculo corporali: ne elabatur aut excidat.

59 48. Qui pereant de uia iusta ab ea alieni.---Causam autem diligentis huius complexus ac uinculi propheta subiecit, dicens,: Apprehendite disciplinam, ne quando irascatur Dominus, et pereatis  de uia iusta. Cum exarserit in breui ira eius. Adest enim pene dies, qui in exardescente ira Domini significari intelligitur: in quo si non apprehensam a nobis disciplinam tenebimus, perditi de uia iusta erimus. Unicuique enim rei perit, quidquid aufertur: et quod deest, ei cui deest iam uidetur amissum. Nam tametsi per naturam suam maneat, ei tamen cui abest non manet. Et idcirco de uia iusta impii pereunt, quia in ea non erunt. Pereunt autem de uia iusta, cum exarserit in breui ira eius.

Impii statim a morte penas inferni luunt.---Non morosa  hec ira est, per quam de iusta uia pereunt: ne quis sibi interim in pene lucro inter moras iudicii blandiatur. In breui namque exardescit ira. Excipit enim nos statim ultor infernus: et decedentes  de corpore, si ita uixerimus, confestim de uia recta perimus. Testes nobis euangelicus diues et pauper: quorum unum Angeli in sedibus beatorum et in Abrahe sinu locauerunt, alium statim pene regio suscepit . Adeo autem statim pene  mortuum excepit, et etiam fratres eius adhuc in supernis manerent. Nihil illic dilationis aut more est. Iudicii enim dies uel beatitudinis retributio est eterna, uel pene. Tempus uero mortis habet interim unumquemque suis legibus, dum ad iudicium unumquemque aut Abraham reseruat, aut pena.

49. Fiducia in Deum opus.---Et idcirco copiosum hunc sacramentis celestibus psalmum sic Propheta conclusit: Beati omnes qui confidunt in eum. Non trepidam  spem neque ambiguam perfectio beatitudinis exigit. Confidentia ad id opus est, firme opinionis scilicet, et indemutabili uoluntate: quia plus sit confidere, quam sperare. Confidendum ergo est, ne nos a uia recta exardescens breui ira Dei deperdat. Fidelis enim est qui ait: Qui credit in me non iudicabitur, sed transiet de morte ad uitam . Dominus noster iehsu Christus, qui est benedictus in secula seculorum. Amen.



[PSALMUS IX.]



TRACTATUS  De titulo psalmi IX.

In finem   pro occultis filii. Psalmus Dauid.

60 Nunc primum prodit ex codice uaticano not. 231, ab annis circiter 500, scripto, in quo post expositionem secundi psalmi subiicitur, Explicit psalmus II;  Incipit de titulo IX psalmi feliciter. Nullas falsitatis, ueritatis autem plurimas habet notas. Non leues sunt 1o Familiares Hilario et amice uoces, absolutio, absoluta intelligentia, etc.; 2o Explicatio uerbi finis cum iis que tum Prologo n. 18, tum lib. II de Trin. n. 28, de eodem habetur consentiens; 3o peculiaris quedam Christi ex uirgine natiuitatis exprimende ratio; 4o doctrina de aditu ad regnum Dei Patris per regnum Christi. Demum Prologo n. 17, pollicetur se in singuliis psalmis inscriptionum singularum causas prestiturum, et hoc, inquit num. 22, quia ex quibus rebus psalmus consistat ostendunit. Hic presertim exsequitur quod spopondit, docens num. 2, titulum ad hoc adscriptum, ut ex quibus psalmus ipse consisteret nosceretur. Exoptandum esset, ut castigatius hoc opusculum una cum totius  psalmi expositione, quam ei Hilarius subiecisse credendus est, ad nos peruenisset.

1. Psalmi alii faciles, alii captu difficiles.---Quorumdam psalmorum absoluta intelligentia est, quorumdam obscurior sensus est; diuersitatem utique  affert diuersitas prophetie. Per multa namque et uaria genera sermonis ad agnitionem Dei hominem Spiritus sanctus instituit, nunc sacramentorum occulta per naturas et comparationem hominum comprehendens, nunc fidei simplicitatem uerborum absolutione commendans, nunc uite ordinem preceptorum ueritate confirmans, nunc quid prouidendum sit et cauendum per personam prophete qui psalmum scribat ostendens: ut per hanc multiplicem et diuitem copiam doctrine, per quasdam partes et incrementa discendi, totius  intelligentie edificatio comparetur. Et erit nobis psalmus positus in exemplum, cuius superscriptio  talis est: In finem pro occulta filii psalmus Dauid. Itaque per naturam eorum, que et occulta et in finem sunt, querenda est psalmi intelligentia.

2. Titulus index eorum que tractantur.---Psalmus inscriptus non est, In finem pro occulta filii, nisi tantum in id, ut ex quibus psalmus ipse consisteret, nosceretur. 61 Omnia autem, que ad titulum sermonis adduntur, ex quibus sermo sit initus, testantur. Non enim conuenit, ut in sermone aliud sit, aliud in titulo; quia titulus uelut index eorum est de quibus scribitur. uerbi igitur eius, quod in fine dicitur, ratio est intelligenda. In fine est ultra quod nichil est, in fine est quod presens tempus excedit; quia finis ex omnibus, non ex fine omnia: desinunt enim in eo cuncta, et est quoddam rei acte, dicteue postremum:  et nisi in ea totius uniuersitatis postremitas erit, non erit finis; quia necesse est non esse ultimum, quod ultra se habeat aliquid postremum. Ex quo intelligendum quotiescumque titulus habet in fine  , non presentia in his, sed ultima contineri. Occulta autem sunt, que ab condita et latentia sunt, queque reconditis et inaccessibilibus et imperspicabilibus occulantur, in quo ei  tantum qui condiderit comperta, aut nisi cum aliquibus cognoscenda protulerint. Ergo psalmus inscribitur in finem pro occultis. Et quia ex natura rerum quid intelligentie in nominibus finis, occultorumque sit,  et deinde  res ipsas que in fine atque occultis sint, conuenit explicari.

3. Et de his quidem testis est nobis beatus Apostolus  ita dicens: Prout legentes potestis intelligere  intellectum meum in sacramento Christi, quod aliis temporibus non est cognitum filiis hominum, sicut nunc reuelatum est . Et rursum: Mihi minimo omnium sanctorum hec gratia data est in gentibus, euangelizare inuestigabiles diuitias Christi, et illuminare que sit distributio sacramenti eius, quod absconditum est a seculis in Deo . Hoc est ergo occultum, de quo et Dominus ait: Non est absconsum quod non cognoscatur, neque opertum quod non reuelabitur . Sed psalmus occulta continet, non occultum. Recte ita: nam consequentia docent plura fuisse, non unum. Est enim occultum, Deum salutis humane causa, non in celesti gloria et claritate nominis sui adfuisse, sed formam humani corporis induisse. Est et occultum, naturam in eo carnis  humane, non ex communi originis 62 genere induisse, sed extitisse  ex uirgine et editam uirgine   fuisse, absque nascendi initio procreatam. Est occultum, cum qui mortuus sit ex morte uixisse, gloriam immortalitatis ex corpore resumentem. Sed non is quidem finis est.

4. Quem finem significet.---Finem autem, non uelut quemdam rerum occasum, sed decurrentium modum, consummationemque significat; neque ut in abolitionem desinatur, sed ut in quemdam manendi terminum ea de quibus agitur collecentur. Quis ergo hic finis sit,  item  que rerum omnium absoluta perfectio, et quam absconsa sit, beatus Apostolus ad Corinthios ita loquitur: Quomodo enim in Adam omnes moriuntur, sic et in Christo omnes uiuificantur. Unusquisque autem suo ordine: primitie Christus, deinde qui sunt Christi, qui in aduentu eius crediderunt   ; deinde finis cum tradiderit regnum Deo patri, cum euacuauerit omnem principatum et potestatem. Oportet enim illum regnare, donec ponat omnes inimicos sub pedibus suis: Deus enim omnia subiecit sub pedibus eius. Nouissima inimica deuicta est in eo mors. Cum uero dixerit: Omnia subiecta sunt  , absque eo qui subiecit illi omnia, tunc ipse  subiectus erit illi, qui sibi subiecit omnia, ut sit Deus omnia in omnibus. Hic igitur est finis occultis , mortuorum resurrectio, sanctorum glorificatio, malitie dominantis  abolitio, mortis interitus; et per hoc Christi regnum, Patris quoque Dei et regnum. His enim gestis, postquam Filio erunt a Patre uniuersa subiecta, non ut per subiectionem regni adimatur eternitas  , sed ut nos clarificatos, et immortalitate  coopertos, et in corporis sui gloria conformatos  , in regnum Patris inducat, iam cohereditate sua dignos, iam in familiam patris assumptos, iam bonorum eius glorieque participes, ut Patri conregnet in nobis, sitque Deus omnia in omnibus, cum subiectionem  obedientie, in diuinam naturam humane assumptionis absorbeatur infirmitas. Aeterna hec igitur per Filium laus patri Deo debita est, suscitatis omnibus  qui ab Adam usque ad regni tempus 63 per fidem uixerint  , et celesti habitu a corpore  transfiguratis, et iniquitate malitie omnis ablata, et diabolo in penam eterni ignis addicto, et de memoria hominum nomine eius exempto; hec in psalmo occulta cantantur, hec consummato fine celebrantur. Et quia Filius futurorum omnium  conscius est, hec tamquam iam perfecta laudantur, quia in eo, et apud eum, et per eum omnia sunt: ipsi gloria in secula seculorum. Amen.



PSALMUS XIII.

Dixit insipiens in corde suo: Non est Deus. Corrupti sunt, et abominabiles facti sunt in uoluntatibus  suis: non est qui faciat bonum, non est usque ad unum. Dominus de celo prospexit super filios hominum: ut uideat si est intelligens aut requirens Deum. Omnes declinauerunt, simul inutiles facti sunt: non est qui faciat bonum, non est usque ad unum. Sepulcrum patens est guttur eorum, linguis suis dolose agebant, uenenum aspidum sub labiis eorum. Quorum os maledictione et amaritudine plenum est, ueloces pedes eorum ad effundendum sanguinem. Contritio et infelicitas in uiis eorum,  et uiam pacis non cognouerunt: non est timor Dei ante oculos eorum. Nonne cognoscent omnes, qui operantur iniquitatem, qui deuorant plebem meam sicut escam panis? Dominum non inuocauerunt: illic trepidauerunt timore, ubi non erat timor. Quoniam Deus in generatione iusta est: consilium inopis confudistis: quoniam Dominus spes eius est. Quis dabit ex Sion salutare Isrel? Cum auerterit Dominus captiuitatem plebis sue, exsultabit Iacob  , et letabitur Isrel.




TRACTATUS PSALMI.

In editione Parisiensi anni 1605, ex codice S. Maximini Miciacensis primum uulgatus est hic Tractatus priore sua parte, a numero uidelicet primo ad tertium usque truncatus, integer modo exhibetur ex memorato  codice uaticano, in quo ad calcem opusculi superioris subnectitur: Explicit de titulo psalmi noni. Incipit psalmus XIII. Lege feliciter. Dixit insipiens in corde suo: Non est Deus, et reliqua. In multis nos erudiens, etc. uerba, doctrina, interpretandi ratio Hilarii uenam et genium redolent. 64 Longe quippe periodi; totius psalmi argumenta per repetitam particulam ubi perstringendi modus, qua ratione omnes Ancyrane synodi definitiones lib. de Synod. n. 27, perstringuntur, nec non hec num. 3, in singulis uerbis singule uirtutes sunt explicande, et alia que in notulis indicamus, ei conueniunt quam maxime. Quamquam concionem proxime post psalmi lectionem habitam iste ac subsequens Tractatus magis sapiunt quam reliqui.

1. uerbum Dei quanta reuerentia tractari debeat,  aut audiri.---DIXIT insipiens in corde suo: Non est Deus et reliqua. In multis nos erudiens Apostolus, etiam id  edocet cum omni reuerentia uerbum Dei esse tractandum, dicens, Qui loquitur, tanquam eloquia Dei . Non enim secundum sermonis nostri usum, promiscuam in his esse oportet facilitatem; sed loquentibus nobis ea que didicimus et legimus, per sollicitudinem sermocinandi honor est reddendus auctori. Et exemplum nobis celestis doctrine prestat humani officii consuetudo. Si enim quis uerba regis interpretans, et precepta eius in aurem populi deducens, curat diligenter et caute per officii reuerentiam regis satisfacere dignitati, ut cum honore ac religione omnia et relegantur et audiantur: quanto magis conuenit Dei eloquia ad cognitionem  humanam retractantes, dignos nos hoc officio prestare? Sumus enim quoddam sancti Spiritus organum, per quod uocis uarietas, et doctrine diuersitas audienda est. uigilandum ergo et curandum est ut nichil humile dicamus, metuentes huius sententie legem: Maledictus omnis faciens opera Dei negligenter ; proposito contra premio cure et diligentie eorum, qui cum reuerentia ac metu sanctas Scripturas sibi tamquam Dei uerba commendent, et cum debita dignitate ea insinuent mentibus audientium, Domino dicente: Et super quem aspiciam, nisi super humilem et mitem et trementem uerba mea . Oportet igitur et predicantes existimare non hominibus se loqui, et audientes scire non hominum sibi uerba proferri, sed esse Dei uoces, Dei constituta,  Dei leges, et reuerentiam maximam utrique  officio conuenire. Maximi enim periculi res est, de thesauris Dei, de sacramentis reconditis, de testamento eterno aliquid aut superuacuum proferre, aut negligenter audire. Consignanda sunt omnia animis, commendanda sensibus, quia nichil est uerborum Dei, quod non sit implendum; et omne quod dictum est, habet quamdam iam efficiendi necessitatem; quia Dei uerba decreta sunt.

2. Qui lectus est psalmus  , in finem inscribitur. Si omnes ita inscriberentur, nichil esset difficultatis; excluderet enim omnem generalitas questionem. Sed cum alius aliam habeat inscriptionem, ex causis diuersis tantum necesse est diuersitates insciptionum 65 exstitisse. Duplex autem in his qui in fine superscripti  sunt intelligentia est: aut enim ea que in consummatione erunt continebunt, aut eorum que in toto psalmo erunt dicta, absolutionem psalmi finis impertiet. Sunt autem in psalmo omnia aspera, horrenda, pertesa, blasphemiis plena, repleta sceleribus, querimoniis grauia. Non est confessio in Deum,  non letitia in gaudiis, non in choris canticum; sed accusatio in profanos, sed querela in contumaces, sed dolor in afflictos. Ait enim, uERS. 1: Dixit insipiens in corde suo: Non est Deus. Corrupti sunt, et abominabiles facti sunt in uoluntatibus suis; non est qui faciat bonum, non est usque ad unum, et reliqua. Sequitur in fine, uERS. 7: Quis dabit ex Sion salutare Isrel? Dum auerterit Dominus captiuitatem plebis sue, letetur Iacob, et exsultet Isrel.

3. Mundo perdito medicus exquiritur.---Ut enim  pestilentem urbem ingressus, omnes omnino inhabitantes morbo dissolutos, et febribus estuantes, et diuerso egritudinum genere confectos contemplatus sit, et nullum illic medicum inueniens ingemiscat, et nichil auxilii, nichil remedii adesse  tantis malis doleat, et deseuire magis membrorum pestem quotidie sentiat, sciatque medicum in longinquo positum mederi posse si adesset; quod solum  superest, dolore desperationis exclamet, dicens: Quis est qui eum presentem efficeret, et salutare eius afferret? omnem scilicet sollicitudinem ad uota conuertens: pari modo Spiritus sanctus cernens  errorem generis humani, cernens mala seculi huius ingrauescentia, et morbum immedicabili morte grassantem, ubi Deus negatur a stulto, ubi abominandis uoluptatum fallaciis corrupti sunt cuncti, ubi nullus bonum uolens sit, ubi eorum guttura innocentium sint sepulcra, ubi lingua usi sint  in officium fraudulentie, ubi uenenum aspidum labiis eorum uerbisque suffusum sit, ubi os amaritudine et maledictione sit plenum,  ubi uelox pedum eorum ad effundendum sanguinem cursus sit; et per hec non agnoscentibus uiam pacis, in omnibus uite eorum uiis infelicitas ingrauescat: ubi in Deum nulla reuerentia est, ubi deuastatio plebis Dei persecutoribus tanquam cibus panis sit, et innocentium mortes, damna, supplicia fiat  satietas iniquorum: ubi Deus non inuocatur, et trepidatur in nullis; creaturam in idolis omisso 66 Creatore reuerentes: ubi Deus in generatione iusta desperatur habitare, et consilium inopis confunditur, et spes patientie et ius illuditur: his igitur ita grassantibus malis et toto orbe dominantibus, conscius Spiritus sanctus qui solus opem ferre possit, exclamat: Quis dabit ex Sion salutare Isrel? Non enim Moyses dederat, non Elias, non Esaias,  non Prophete  ; omnia Legis opera aduersus tantam morborum pestem infirmabantur. Opus erat medico, qui una atque eadem auxilii sui ope uniuersa curaret, et tot ac uarios in toto orbe languores, non arte, non opere,  sed uerbi potestate sanaret  . Hunc  requirit Spiritus, hunc exspectat, ad cuius aduentum febris quiesceret, cecitas desineret, paralysis non esset, mors non occuparet; hunc exspectat, hunc proclamat, hunc orat: Quis dabit ex Sion salutare Isrel? Sed in singulis uerbis, singule uirtutes sunt explicande.

4. Sion Christi corpus.---Sion que sit Apostolus docet cum dicit: Accedamus ad Sion montem, ad sanctam Ierusalem ciuitatem ; omnes enim currimus apprehendere, in quo apprehensi sumus a Christo , id est, inueniri in eius corpore, quod ex nobis ipse presumpsit, in quo ante constitutionem mundi a Patre sumus electi, in quo reconciliati ex inimicis, et acquisiti sumus ex perditis, in quo Apostolus cum damno uniuersorum optat  inueniri dicens: Et omnia arbitror stercora, ut Christum lucrifaciam et inueniar in illo . Ergo quia non nisi ex assumptione carnis nostre hi morbi essent nostri corporis auferendi, et ex assumptione carnis  salus nostra omnis in Deo est  , idcirco ita ait: Quis dabit ex Sion salutare Isrel?

5. Salutare nomen Christi gentibus promissi.---Sed in eo quod salutare est, uirtus est nominis. Non nos aptamus  aut fingimus: sed in ueteris Testamenti libris salutare Dominum Deum nostrum nuncupari docemur, et proprie hoc nomen per pollicitationem gentibus semper indultum est. Ait enim Esaias: Reuelauit Dominus brachium suum sanctum in conspectu omnium gentium, et cognoscent omnes fines terre salutare Dei nostri . Omnibus igitur gentibus  reuelatum est, et ab omnibus cognitum est. Et rursus in psalmis Spiritus Sanctus exclamat: Cantate Domino canticum nouum quia mirabilia 67 fecit . Ostendit  Dominus salutare suum, in conspectu gentium reuelauit iustitiam suam. Et rursum: Annuntiate in gentibus gloriam eius, et in omnibus populis salutare eius . Et rursum: Ostende nobis, Domine, misericordiam tuam, et salutare tuum da nobis . Cuius spei desiderium Dominus  in Euangelio ostendit, dicens: Multi Prophete et iusti cupierunt uidere que uos uidetis et audire que auditis . Hoc  salutare Simeon exspectauit diu, et cum in manibus accepisset, agnouit, et inter uagitus infantie et cunarum sordes per fidem Deum uidit. In talibus et agnoscens adorauit, dicens: Nunc dimitte seruum tuum, Domine, secundum uerbum tuum in pace: quoniam uiderunt oculi mei salutare tuum, quod preparasti in conspectu uniuersorum populorum, lumen  in reuelationem  gentium. Ergo hoc salutare gentium annuntiatur, non carnali Isrel, qui  in monte Dominum maiestatis exspectauit, uidit, audiuit; qui in prophetis lapidauit, cecidit, secuit et occidit. Sed sermo iste omnis ad gentes est, et gentium  salutaris est.

6. Ita ait: Dum auertit Dominus captiuitatem plebis sue. Captiuitas proprie gentium est, qui in corde suo dixerant  : Non est Deus; qui trepidauerant ubi  non erat timor, qui spem inopis confuderant et illuserant, quia  Dominus spes eius est; qui in generatione iusta Dominum habitaturum negauerant, capti religionibus demonum, superstitionibus temporum, officiis creature. Hec captiuitas  apellitur, hoc seruitium adimitur. Sed  Isrel erit ille qui credit, Isrel erit ille qui Deum oculis cordis adspiciet: quia Isrel Deum uidens est, qui post captiuitatem auersam hoc Dei salutare cognoscit. Letatur Iacob, letatur et Isrel  captiuitate auersa, libertate concessa, Deo contemplato,  Abraham et Iacob patribus per adoptionem familie nuncupatis. In his ergo letemur, et in his exsultemus, scientes per nostram redemptionem ob unius penitentis salutem esse in celis gaudia angelorum ; et cum celestis  letitia pro nobis sit, oportet in Christo gaudia nostra esse perpetua, qui est benedictus in secula seculorum. Amen.



68 PSALMUS XIu.

Domine, quis habitabit in tabernaculo tuo, aut quis requiescet in monte sancto tuo? Qui ingreditur sine macula, et operatur iustitiam; qui loquitur ueritatem in corde suo, qui non egit dolum in lingua sua, nec fecit proximo suo malum, et opprobrium non accepit aduersus proximos suos. Ad nichilum deductus est in conspectu eius malignus: timentes autem Dominum glorificat  . Qui iurat proximo suo, et non decipit: qui pecuniam suam non dedit ad usuram, et munera super innocentes non accepit. Qui facit hec, non mouebitur in eternum.




TRACTATUS PSALMI.

Tractatum hunc percurrentibus non satis primum apparebat unde illum Hilario certo assereremus. Imo ut ei abiudicaremus, multum propendebat animus Et quidem stylus illius nonnichil est planior quam solet. uidebatur quoque inuictissimum fidei ac ueritatis defensorem dedecere, mendacii officiosi fuisse predicatorem: presertim cum Augustinus, epist. CLXXX, n. 3, librum ipsius IX de Trin., ab huiusmodi suspicione uindicasset. Totum tamen tertio ac quarto perlustrantibus  non defuerunt note unde illius auctor internosceretur. Ac primo quidem occurrerunt uoces ei familiares, puta sacramentum et uirtus contuenda uerborum n. 2, uirtus eternitatis n. 5. Deinde quod in eodem num. 5, habetur de Christi corpore, affine est innumeris prope Hilarii locis: quod uero n. 11 de fiducia sui et insolentia, rursum in Psal. LII, num. 15, delibatur. Multa alia huiusmodi facilius est dispicientibus aduertere, quam aliis demonstrare. Itaque cum etiam ei adscribatur non solum a Miciacensi codice, sed et a uaticano; non est ulla ratio satis ualida, ut ei abrogetur. Neque enim mirum, quod psalmi in quo ut in exordio dicitur, non prophetia est, non obscuritas, minus intricata, minus obscura sit expositio. Neque magis est stupendum, quod Hilarius Origenem, cui cum pluribus aliis mendacium  officiosum non uidebatur illicitum, legens ac nonnumquam excerpens, re non multum discussa, in illius abierit sententiam que sue ipsius indoli in beneficentiam propensissime plurimum faueret. Sed et si mendacium officiosum caritatis specie Hilario nostro imposuit, cum mendacium per se malum nullo obtentu queat approbari, ut optime et fuse Augustinus lib. contra mendacium demonstrauit, multa et preclara complectitur iste 69 Tractatus ad mores optimos spectantia precepta aduersus arrogantiam, usuram, de usu muncrum et alia Hilario dignissima. In his non est tacendum, quod quam libera, quam constans, quam, ut ita dicamus, superba aduersus potentes ac principes iniqua iubentes debeat esse christiana humilitas, ut gestis ostendit, ita etiam hic n. 12 et scriptis commendauit.

1. Psalmi scopus.---Psalmus qui lectus est, inscribitur  psalmus Dauid; quia per eum Spiritus sanctus hec locutus est. Et recte ita competit psalmo; nichil enim in tempus alterum destinatur, nichil ex occultis  profertur, sed omne opus eius in presens est. Denique ita incipit, uERS. 1: Domine, quis habitabit in tabernaculo tuo, aut quis requiescet in monte sancto tuo? Oratio est simplex  Dominum precantis et optantis  ab eo noscere, qui mores, quod studium, que uoluntas sit cohabitaturi cum Deo, et in excelsis eius et celestibus quieturi. Non est enim humilis cuiusdam animi nec mediocris operis admisceri Deo  , mereri eiusdem domicilii communionem. Ergo de quibus queritur, statim respondetur: ut quia arduum est atque difficile hec obtinere, quibus modis id consequendum sit intelligatur.

2. Precepta continet paucis multa et preclara.---Dicit enim ad id quod quesitum est, uERS. 2: Qui ingreditur sine macula, et operatur iustitiam, et cetera  psalmo  consequentia  . Talibus preceptis formatur, talibus monitis instruitur, cui ad Deum iter est, cui ad  sublimitatem eius adscensus est, cui in eternis eius est requies. Preceptum autem omne breuitate collectum est, ut memorie mandetur, ut hereat animo, ut foris ac domi, publice priuateque, die ac nocte retineatur,  obtemperetur, instetur. Est enim hec breuitas locuples et infinita, et ex omnibus ueteris ac Noui Testamenti preceptis institutisque decerpta, infantibus, feminis, uiris, senibus aptissima. Atque ut breuitatis ipsius commendabilior esse possit opulentia, quid in singulis uerbis sacramenti sit  prosequimur. 70 Non est hic prophetia, non obscuritas, non exemplum. uox interrogantis est, bonitas respondentis,  confirmatio audientis. Sed in  his uirtus est contuenda uerborum. Distinxit enim ita, habitationem in tabernaculo, requiem in monte: et prior est habitatio in tabernaculo, posterior requies in monte. Ut ergo habitationis et requiei distantia intelligatur, montis et tabernaculi proprietas explicanda est.

3. Tabernacula instituta a Moyse.---Et tabernacula que prius fuisse legimus, fuerunt leuia, caduca, arescentia, ad tempus ex frondibus  tecta, qualia interdum a nobis effici solent uitandi estus causa, ut infra umbram eorum ardorem solis estumque uitemus. Istius modi enim tabernacula populo sunt per Moysen instituta. Sed hec arefacta sunt et dissoluta. Erant enim imaginaria,  et facta ad exemplum  . Ait enim ita Deus Moysi: uide ut facias omnia secundum speciem, quam ostendi tibi in monte .  Dauid quoque templum edificare optans, tabernaculum  cognominauit, sicuti ait: Non dabo somnum oculis meis donec inueniam locum Domino, tabernaculum Deo Iacob . Sed et Moyses  et Salomon tabernaculum condidit   , et deinceps Apostoli plurima tabernacula condiderunt, et per omnes orbis terrarum partes,  quecumque adiri possunt  , quin etiam in Oceani insulis habitationes Deo plurimas parauerunt. De quorum gloria testatur Spiritus sanctus: Quam amabilia sunt tabernacula tua, Deus uirtutum  ! concupiscit et deficit anima mea in atria Domini . Non ergo unum tabernaculum, uel per Moysen frondeum, uel per Dauid exoptatum, uel per Salomonem omnibus humanis operibus ornatum  , Propheta desiderat; sed multa et innumerabilia: quia etsi in orbe Ecclesia una sit, tamen unaqueque urbs ecclesiam suam obtinet; et una in omnibus est, cum tamen plures sint, quia una habetur in pluribus.

 71 4. Templorum iugis habitatio quam felix.---Primus itaque et maximus gradus est ad celestia adscendentibus, habitare in hoc tabernaculo, et illic noctibus diebusque uitam eui totius agere, amotum a seculi curis, et negotia mundi huius relinquentem, sicut plures sanctorum numquam a tabernaculo recesserunt: ut de Iesu Naue scriptum est: Et iehsu iuuenis non egrediebatur tabernaculum; et Anna Prophetes non discedebat a templo, ieiuniis et obsecrationibus seruiens die ac nocte . Post que in monte Domini quiescendum est: hinc enim proficiscentibus eo iter est, et non nisi  per hanc habitationem iter ullum est. Ergo querendum prius de habitatione tabernaculi fuit; quia ex eo in montem esset adscensus, deinde  habitatio est temporis  et laboris. Quies uero non interpellatur extrinsecus, sed otium est iuge, perpetuum, molestia carens, quod in statu suo maneat: ceterum si inquietudo se misceat, otii et naturam et nomen amisit.

5. Mons in quo quies corpus Christi.---Sed mons Domini nullus in terra est: omnis enim terra iam  pridem per uitia hominum  maledictis obnoxia est. Nam et in Ade operibus, et in Abel sanguine meruit offensam, et sub Ne habitantium peccatis fuit plena, et nunc quoque edita et excelsa queque montium fanis, templis sacrisque maculantur. Ergo  non in his talibus exspectandus hic mons est. Sed ut editissime humi partes montes nuncupantur, ita necesse est in his que celestia sunt maxima atque sublimia sub montis nomine opinari. Et quid sublimius Christo? quidue excelsius  Deo nostro  ? Mons autem eius est illud quod ex homine corpus assumpsit, in quo nunc habitat et sublimis et excelsus super omnem principatum et potestatem et omne nomen. Super hunc montem edificata est ciuitas, que non possit abscondi: quia sicut ait Apostolus: Non est  aliud fundamentum, nisi Christus . Ergo quia qui Christi sunt, in Christi corpore ante constitutionem mundi electi sunt, et  Ecclesia corpus est Christi, et fundamentum edificationis nostre Christus est, et ciuitas super montem edificata: hic ille mons est, in quo queritur quis possit esse requiescens. In alio quidem psalmo de hoc eodem monte sic legimus: Quis adscendet montem Domini, aut quis stabit in loco sancto eius ? Et Esaias nobis erit testis: Et erit in nouissimis diebus 72 manifestus  mons domus Domini, et dicent: uenite, adscendamus in montem Domini, in edem Dei Iacob . Et rursum Paulus: uos accessistis ad Sion montem, et ad ciuitatem Dei uiuentis Ierusalem . Si ergo requiei nostre  spes omnis est in Christi corpore, et cum in monte sit quiescendum, montem non aliud possumus intelligere, quam corpus quod suscepit ex nobis, ante quod Deus erat,  et in quo Deus est et per quod transfigurauit  corpus humilitatis nostre conformatum corpori glorie sue; si tamen  et nos uitia corporis nostri cruci eius confixerimus, ut in eius corpore resurgamus. Ad illud enim post habitationem Ecclesie scanditur, in illo in Domini sublimitate requiescitur, in illo cum Angelorum choris, cum et nos simus Dei ciuitas, sociabimur. Quiescitur autem, quia nullus fit  ex infirmitatibus dolor, nullus ex inopia metus; sed omnibus firmitate sua per uirtutem eternitatis utentibus, in his sit extra que nichil indigeant quiescendum.

6. uitia cauere, uirtutes sectari.---Ergo ad id quod quesitum est, Domine, quis habitabit in tabernaculo tuo  ? respondit Spiritus sanctus per Prophetam: Qui ingreditur sine macula, et operatur iustitiam. Igitur impollutus ingrediens, et extra omnem peccati labem uiuens, hic esse responsus est, cui post baptismi  lauacrum nulle adheserint sordes, sed sit immaculatus et nitidus, sitque ei non corpus stupris contaminatum, non oculi spectaculis theatralibus sordidi, non mens uino ebria, non pecunie uita ancilla. Magnum est igitur his abstinere; sed in non his  statim confecti itineris est requies: cepta enim in his uia est, non peracta. Nam sequitur: Et operatur iustitiam. Bonum non tam cogitandum est, quam exsequendum: et beneuolentia non ineunda est, sed explenda. Iustitiam enim uelle, hic erit fructus ut fiat. Et quidem in his utilis est ad Dominum cursus; uerum plura sunt reliqua.

Restat enim, uERS. 3: Qui ingreditur sine macula, et operatur iustitiam. Qui loquitur ueritatem in corde suo. Superiora illa, licet magna atque preclara  sint, solent tamen cum gentibus esse communia, ut uitium caueant,  ut famam bonitatis acquirant. Sed hec animalium, non spiritalium uirtus est. Apostolus enim et carnalem hominem posuit, et animalem, et spiritalem: carnalem, 73 bellne modo diuina et  humana negligentem, cuius uita corporis famula sit, negotiosa cibo, somno, libidine. Animalis autem, qui ex iudicio sensus humani quid decens honestumque sit sentiat, atque ab omnibus uitiis animo suo auctore se referat, suo proprio sensu utilia et honesta diiudicans; ut pecuniam spernat, ut ieiuniis parcus sit, ut ambitione careat, ut uoluptatibus resistat, ut bonitate uenerabilis sit. Sed presens in his tantum et inter homines homini erit usus. De quibus ait gentium Doctor: Secundum doctrinas et  precepta hominum, que sunt rationem quidem habentia sapientie in superstitione et humilitate sensus, ad non parcendum corpori non in aliquo honore, ut ad saturitatem carnis . Spiritalis autem est, cui superiora illa ad Dominum studia sint, et hoc  quod agit, per scientiam Dei agat, intelligens et cognoscens que sit uoluntas eius, arcanum secreti consilii et absconditi a temporibus seculi per reuelationem ac donum Spiritus sancti intelligens, et sciens que ratio sit a Deo carnis assumpte, qui crucis triumphus, que mortis potestas, que in uirtute resurrectionis operatio. Hec, ut idem apostolus docet, animalis homo non percipit, que sunt Spiritus Dei; stultitia est enim illi: nec potest intelligere, quoniam spiritaliter interrogatur. Qui autem spiritalis est, iudicat omnia, ipse uero a nemine iudicatur .

8. Sine fide sterilia opera.---Conscius ergo Spiritus sanctus, ea que superiora sunt in uite innocentia et in operibus iustitie, et gentibus et hereticis esse communia. Namque plures eorum et ieiuniis corpora  defatigant  , et continentiam patrimoniorum largitione testantur, et pudicitiam uirginitate consummant. Sed quia, abundatura hec et multa istiusmodi in ipsis essent, Dominus ad discipulos sic locutus est: Amen dico uobis, cum uenerit filius hominis, putatis inueniet fidem super terram ? Sciebat et uirginitatem et continentiam et ieiunia esse curanda; et quia hec non proficiunt  ad sanctitatem, nisi expleantur in Christo, id est, cum Christi ueritate consentiant; ad id quod superius dixerat, propheta subiecit: Et loquitur ueritatem in corde suo, superiora illa inutilia demonstrans, nisi in confessionis ueritate suscepta sint. Et in his quidem conscendentibus ad requiem montis Domini gradus celsus est, in innocentia uidelicet, et in operibus, et in confessione: sed licet prouecti per  plura simus, adhuc 74 tamen  alia sunt  reliqua.

9. Fidei ueritatem ore et opere proferre.---Solent enim plures gloriosam intelligentie uerborum speciem preferre, et uoluntatis ac iudicii decus etiam sermonum  honestate mentiri; cum de Deo bene sentiant et loquantur, uerbis autem ac sensui suo gestis atque operibus mentiantur. Hi sunt qui que loquuntur oderunt, et his que predicant ipsis rebus inimici sunt. Ergo ad ueritatem cordis adiunxit dicens: Qui non egit dolum in lingua sua; ut ueritatem quam sentit, non fallat in uerbis; ut Catholice doctrine professionem, et ita sentiendi ac predicandi iudicium etiam operatio consequatur: quia, secundum Apostoli testimonium, ut in corde creditur, ita in ore confessio fit ad salutem . Ergo ut sit in Dei  requiem  dignus adscensus, in uerborum ac lingue ueritate uiuendum est: ut per operationum fidem sensus nostri uerba non falsa sint.

10. Mendacium officiosum.---Sed artum hoc, et per seculi nequitias et uitia difficile iter  est. Est  enim necessarium plerumque mendacium, et nonnunquam falsitas utilis est, cum aut percussuro de latente mentimur, aut testimonium pro periclitante frustramur, aut fallimus de difficultate curationis egrotum; et oportet secundum Apostoli doctrinam sermonem nostrum sale esse conditum . Idcirco nunc Spiritus sanctus falsitatis affectum mendacii conditionibus temperauit  dicens: Qui non egit dolum in lingua sua, nec fecit proximo suo malum, ut crimen mendacii in incommodo haberetur alieno.

11. Insolentem in alios aut sibi fidentem non esse.---Sed licet que superius diximus expleantur, et ingrediatur innocens, opereturque iustitiam, ueritatem corde complectens, se ipsum in his que locutus fuerat non fallens, malum proximo non inferens; perfectus  tamen in his non erit. Est adhuc aliquid in nobis edomandum, exspuendum, perimendum: et quid illud sit, idem  qui per superiora confirmat propheta, subiecit dicens: Et opprobrium non accepit aduersum proximos suos. Insolentie scilicet et fiducie uitia depellit, et commune illud superbie malum tollit. Quid enim tam inane, tam miserum, quam homo homini superbiens, quam de se aliquid fidens? Nonne uidemus plures per opum insolentiam, cum  exprobrassent inopum egestatem, amissis omnibus egere; et aliorum miseriam fastidientes, rursum eguisse miserantum? plures etiam per presumptionem uite diu  innocentis ad crimina deuolutos, et eum delicta aliis 75 exprobrarent, ipsos uix ad penitentie ueniam pertinere? Non est igitur opprobrium  aduersus proximos ineundum: sed si quid in iis incuriosum, si quid petulans, si quid negligens, si quid incontinens deprehenditur, sine exprobrationis amaritudine,  blandimento emendationis est corrigendum. Hoc humilitas,  hoc sui per metum diffidentia, que ualidissima fiducie custos est, curat, ne sit admonitio contumelia, ne sit emendatio opprobrium, ne sit doctrina conuicium. Sic fiduciam  orantis pharisei Dominus in Euangeliis damnauit, tum cum in medio consistens ita sermocinaretur: Gratias tibi ago, Domine, quod non sum sicut ceteri homines, adulteri, auari, sicut et hic publicanus. Erat autem publicanus in secreto orans: Domine, misereremei peccatoris . Huic orationi eius Scriptura subiecit, Quia magis iustificatus egressus  est publicanus quam phariseus . Misericordiam Dei peccati confessione promeruit publicanus:  phariseus uero honorem eorum que de se proferebat, per insolentiam opprobrii amisit.

12. Humilitas non careat constantia.---Sed forte iam dignum se quis, si hec uniuersa adeptus sit, promissionibus Dei credit; cum se post innocentiam, post bonitatem,  post prudentie modum  , etiam humilitate moderatus sit. Sed plura adhuc restant. Nam ut significauit in eo mendacio esse peccatum, si alteri malum mentientis falsitas compararet; ita nunc ubi opprobria aduersus proximos non sumenda decernit, habendam tamen rationem ipsius humilitatis adiecit. Que autem hec ratio sit, coheret in uersu: Et opprobrium non accepit aduersus proximos suos. Ad nichilum deductus est in conspectu eius malignus. Non oportet humilitatem carere constantia, et libertas  Dei a nobis in ea quam omnibus debemus seruitute retinenda est , ne ad potentium impetus terreamur, ne ad maleuolorum arbitria cedamus. Interdum enim etiam regibus iniqua poscentibus turpi adulatione famulamur, et uitiis alienis conscientie nostre infirmitate blandimur. Ergo si iam in professionem iniquitatis abruperit, ut in uersu explicatur: Ad nichilum deductus est in conspectu eius malignus: oportet istius modi hominem apud nos non alicuius, sed nullius esse iudicii, ut sit nobis  nullus  , abolitus, interemptus. Spiritalia 76 enim tractantem, et celestia contuentem decet humane nequitie despicere momenta, et animo sublimi et excelso  istiusmodi maleuolentie hominem tamquam nullus sit opinari.

 13. Honor nulli Deum timenti denegandus.---Sed magnitudinem fidei nostre nimium forte erexisse propheta aduersus iniquos iudicabitur. Sed spectandum est quid sequatur: Ad nichilum deductus est in conspectu eius malignus: timentes autem Dominum magnificat. Ergo ut sine persone exceptione nullus nobis qui malignus est debet esse; ita et sine exceptione persone omnis qui Dominum timeat honorandus est. Non nos moueat innocens pauper, non  ieiunans anus, non seruus fidelis, non confidens in ecclesie habitatione peregrinus; sed omnes pari iudicio reuereamur, ut talis sit in eorum qui timent Dominum magnificatione humilitas, qualis esse debet in nichil estimandis maleuolis libertas.

14. Baptismo iurata constanter tenenda.---Et quia  in regenerationis nostre natiuitate in hec  sacramenta iuramus, renuntiantes diabolo, seculo, peccatis,  cum interrogantibus respondemus; retinendam usque in finem confessionis huius fidem statuit dicens: Qui iurat proximo suo, et non decipit. Quamuis enim quis in mandatis Dei diu manserit, tamen si aliquando fefellerit, iam non manet cum fefellit, et iustitia anterior iniustitia tempore amittitur. In Euangelio  : Beati, qui manserint usque in finem . Idcirco apud Salomonem omnis laus in exitu canitur: quia in his que promissa sunt Deo, non est aliquando fallendum .

15. Usure iniquitas.---Sed tendit usque ad consummationem perfectam admonitio celestis. Num cui uitium omne detersit, cupiditatem quoque  eius, que nimium nos detinet, pecunie auertit dicens: Qui pecuniam suam non dedit ad usuram. Fallax hoc beneficium,  et humanitas fraudulenta, damnosa hec beneuolentia docetur. Quid enim tam intolerabile, quam ut indigenti ita beneficium tribuas, ut magis egeat; et miseriam inopis opem laturus accumules? Si christianus es,  quid a Deo premii exspectas, ipse ab hominibus non beneficia  exspectando, sed damna? Si christianus es, quid otiosam  pecuniam tuam in reditum componis, et fratris tui inopiam pro quo Christus mortuus est, thesaurum 77 tuum efficis? Si christianus es, non quero ut largiaris, saltem debitum sic reposce, ne spolies; et memento eum a quo usuram repetis, esse inopem et pauperent, propter quem Christus inops uoluit esse et pauper. Itaque siue iniuriam, siue beneficium cum pauperi prestas, Christo prestare te nosce; quia propter  eum, cum Deus esset, indigentiam eius est dignatus et nomen.

16. Munerum usus qui licitus, qui uetitus.---Sed ne durus sermo admonitionis istius crederetur, tamquam si penitus sub usurarum nomine habendi curam remouisset: non igitur acquirendi sollicitudinem sustulit, quin etiam modestiam accipiendi muneris temperauit, dicens, ad id quod dixerat: Qui pecuniam suam non dedit ad usuram; et munera super innocentes non accepit. Est quedam munerum consuetudo, que honorem afferat largienti, ita ut  maximi doloris sit oblata contemni, quam damni donasse que sumpta sunt. Igitur ea munera que in alterius operarentur iniuriam inhibuit. Nam si usum  munerum omnino abstulisset, satis fuerat dixisse: Et  munera non accepit. Sed quia simplex donorum usus aut ex hominis, aut etiam ex Dei reuerentia uenit; ea uetuit munera, que integritatem iudicii corrumperent, que innocentis iniuriam emerent, que nullum in se caritatis mutue officium continerent. Ut enim que Deo offerimus, his quidem ille non eget, sed per nos debite reuerentie  impletur officium: ita eam in muneribus docet obseruandam esse rationem, ut ea sumantur a nobis, que sint grata et utilia offerentibus, non que nos faciant uenales, nec insidiosa innocentibus sint, nec munerantibus sumptuosa, officio potius quam cupiditate sumpta, honore ingesta  quam metu, caritate magis suscepta quam lucro.

17. Qui facit hec, non mouebitur in eternum.--- Per hec igitur est habitatio in tabernaculo, per hec requies in monte. Restat ergo preceptorum custodia, et mandatorum opus. Condendus est psalmus in uiscera, scribendus in corde, in memoria signandus, et huius nobiscum noctibus diebusque copiose breuitatis thesaurus comparandus: ut acquisita hac in uiaticum eternitatis opulentia, et habitantes in Ecclesia, tandem in gloria corporis Christi quiescamus.



78 PSALMUS LI.

In finem  intellectus Dauid, cum uenit ad eum Dec idumeus, et nuntiauit Saüli, uenit Dauid ad domum  Achimelech.

Quid gloriaris  in malitia,  qui potens es in iniquitate? Tota die iniustitiam cogitabit  lingua tua:  sicut  rasorium acutum fecisti dolum. Dilexisti malitiam super benignitatem, iniquitatem  magis quam loqui equitatem. Diapsalma. Dilexisti omnia uerba precipitationis, linguam dolosam. Propterea Deus destruet te in finem,  euellet te, et emigrabit te de tabernaculo tuo, et radicem tuam de terra uiuentium. Diapsalma. uidebunt iusti, et timebunt; et super eum ridebunt, et dicent: Ecce homo qui non posuit Deum adiutorem suum: sed sperauit in multitudine diuitiarum suarum, et preualuit in uanitate sua. Ego autem sicut oliua fructifera in domo Dei, speraui in misericordia Dei in eternum, et in seculum seculi. Confitebor tibi in  seculum, quia fecisti, et exspectabo nomen tuum: quoniam bonum est in conspectu sanctorum tuorum.




TRACTATUS PSALMI.


1. uERS. 1, 2. Superscriptio ipsa psalmi sollicitam expetende intelligentie postulat diligentiam. Est enim in exordio eius statim positum, In finem intellectus. Nam et non sui temporis res psalmus continere ostenditur, cui prescriptio tituli in finem est. Et cum in fine  intelligentia sit, non potest in eo alicuius alterius magis rei intelligentia esse quam finis. Finis autem est, ut frequenter ostendimus, quo concluduntur omnia, cuius causa cetera sunt, ad quem uniuersa spei, rerum, negotiorum opera festinant.

2. Quid spectet hic psalmus.---Intelligentia ergo psalmi in eo consistit, ob quem  omnia sunt, extra quem nichil est. Et quis iste sit, superscriptio ipsa que continere historiam existimatur ostendit. Est enim  talis: In finem intellectus illi 79 Dauid. Cum uenit Dec  Idumeus, et annuntiauit Sauli, et dixit ei: uenit Dauid in domum  Abimelech  . Atque ut absolutius rationem superscriptionis consequi possimus, ipse rerum gestarum ordo subdendus est. Dec prepositus erat mulorum Saul: qui ad Saul ait: uidi filium Iesse uenientem in Noba ad  Abimelech filium Achitob. Et interrogauit  eum in Domino et manducare dedit illi, et gladium Golie alienigene dedit ei. Quibus auditis, rex potestatem Dec sacerdotum et ciuitatis dedit . Dehinc Scriptura subiecit: Et circumiuit, inquit, Dec Idumeus, et tetigit sacerdotes, et mortificauit in die illa octoginta et quinque, omnes ferentes ephod,  et Noba ciuitatem sacerdotum deiecit in ore gladii . Hec itaque omnis  gestorum fides est: ex qua tantum ad psalmi titulum  presumptum est, quantum et sacramento psalmi, et prophetice satisfaceret doctrine. Id enim solum in superscriptione est: Cum inquit, uenit Dec, et annuntiauit Saul, et dixit: Quia uenit Dauid in domum Abimelech. Et necessario post quinquagegesimum psalmum (in quo peccatorum remissio secundum sanctificati huius, ut in exordio psalmorum ,  psalmus iste tempore anterior, ordine posterior collocatur: ut id quod in finem intellectus prescribitur, perfectis undique et absolutis sacramentorum generibus possit intelligi.

3. Abimelech quid significet.---Abimelech, interpretatione uerbi, fratris mei imperium significat. Quod enim nobiscum fratris mei imperium dicimus, id Hebrei Abimelech nuncupant. Cum ergo Sauli dicitur: uenit Dauid in domum Abimelech; illi inimico Dauid nuntiatur, quod domum ingressus sit fratris imperii. Domus autem imperii fratris que sit, Petrus apostolus docet, dicens: Et uos quasi lapides uiui edificamini  domus spiritalis ad sacerdotium sanctum . Et infra: uos autem genus electum, regale sacerdotium, genus sanctum, plebs ad  possidendum . In hanc igitur spiritalem domum edificandi in regale 80 genus sumus, si per spiritalem corporum edificationem conformes Deo facti, genus perfici regale mereamur. Hanc ergo Abimelech domum, id est, domum fraterni regni Dauid ille uerus, sanctus, rex, iustus, oriens ingressus est; factus scilicet nostri corpori homo. Que domus fraternum  ei regnum est: quia in eiusdem corporis gloria coheredes sumus regni eius, ipso dicente: uenite, benedicti patris mei, possidete preparatum uobis regnum a constitutione mundi . Quod autem fratres eius sint, quorum domum regiam fuerit in gressus, per prophetam testatur in psalmo dicens: Annuntiabo nomen tuum fratribus meis, in media ecclesia laudabo te . Concessa ergo secundum  precedentem psalmum peccatorum remissione, uerbum caro factum habitat in nobis, qui et fratres, et domus spiritalis, et regale genus sumus.

4. Quis prodat ingressum.---Populus autem impius et parricidalis et proditor, qui in Dec  persona  significatur, regi suo inimicus, scilicet Dauid, prodit quod in domo Abimelech sit. Et hoc fit, cum Pilato traditur, cum homo crucifigendus offertur, cum repudiato rege regem suum Cesarem  confitetur  prodens quidem eum in domo esse Abimelech, sed non intelligens eum,  cum in domo Abimelech sit in domo esse imperii fraterni, corpus scilicet, in quo ei  sanctorum Ecclesia, que corpus est Christi, conformis conregnabit, ingressum, id est, in qua et desideratum sibi cibum sumpserit: desiderio enim manducare pascha desiderauit ; et ex qua Golie, id est, diaboli arma sustulerit; fortis enim spolia ipse diripuit  post quod ab hoc eodem Dec  , id est, populo proditore Apostoli occisi, ecclesie subuerse sunt. Hinc ergo titulus psalmi, in finem intellectus; quia in Christo, qui Dauid, oriens, iustus, rex et eternus et pastor est, totius spei nostre consummatio, et legis finis intelligitur esse: qui et secundum psalmi titulum et ordinem  in ea corporis sui domo proditus est, que ei fraterni domus esse significatur imperii.

81 5. uERS. 3. Gloria alia bona, alia mala.---Quid gloriatur  in malitia, potens  iniquitate tota die? Querela Prophete est, gloriari eum in  iniquitate  tota die, qui in malitia potens sit. Et hec quidem gloria iniquitatis arguitur. Ceterum est gloria et expetenda et confitenda, et affectu quodam exsultantis gaudii eloquenda: quod utrumque sub iisdem dictis alius propheta demonstrat, dicens: Non glorietur sapiens in sapientia sua, neque fortis in fortitudine sua, neque diues in diuitiis suis: sed qui gloriatur, in Domino glorietur . uetitis enim primum improbabilis glorie causis, causam rursum glorie competentis ostendit. Quo exemplo beatus  Apostolus scit, in nullo sibi, nisi in uno tantum esse gloriandum, cum ait: Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo . Non ergo gloria istiusmodi, sed gloria iniquitatis offendit; et eius iniquitatis, que die tota sit. Diem pro etate uel tempore hominis nuncupari solere meminimus, cum dicitur: Diem hominis non concupiui : uel rursum cum Abraham diem Domini desiderauit : uel cum Apostolus Satane tradit in interitum carnis, ut spiritus saluus sit  in  die Domini , non hunc diem ortu solis occasuque finitum, sed diem constituti temporis uel etatis ostendens. Potens ergo in malitia, gloriatur in iniquitate tota die.

6. Dec, id est, Iudei semper in iniquitate.---Sed absolute intelligitur, in Dec persona rationem querele huius non conuenire. Quid enim potentie habebat mulorum custos, et ius in animalia uectionis regie sortitus,  aut tantum nuntians Dauid domum Abimelech ingressum? Numquid tota die in iniquitate gloriatur? uerum sub persona eius, populus cui omnis iniquitate etas fuit, cui ex potentatu malitie, gloria iniquitatis ipsius abundauit, significari intelligendus est. Potens enim fuit,  cum seruiens uisitabatur a Domino, cum propter eum tot plagis percussa  est Aegyptus, cum in trium dierum tenebris tenebras ipsas lumine secum manente non sensit, cum Aegyptum ipsam argento et omni ornatu despoliatam cladi sue reliquit, cum secundum diei noctisque tempora columna nunc nubila 82 nunc igneausus est, cum rubrum mare  pedes  transiuit, cum Angelorum cibo uixit, cum maiestatem descendentis ad montem Dei uidit, cum uocem  de igne loquentis audiuit, cum regna multa bellis grauibus euertit, cum Iordanem refluentem ut sibi areret spectauit, cum prophetas habuit, cum sacerdotibus ad emundationem peccatorum et redemptionem anime sue usus est, cum obtinere regnum suum meruit. Sed in his omnibus cum potens esset, tamen in malitia sua potens semper fuit, cum cepas et alia Aegypti et cum  carnes desiderauit, cum ob uitiorum consuetudinem seruitutem impiam libertati pie pretulit, cum uitulum adorauit,  Moysi maledixit, Deum abominatus est, filios suos demonum  hostias uouit, prophetas occidit, ipsum quoque Deum ac Dominum suum sui causa natum hominem, proditum  pretori in crucem sustulit. Ac sic toto uite sue die in iniquitate glorians, cum potens esset, potens tamen in malitia esse permansit.

7. Lingue officium.---Post hanc ergo de eo prophetici doloris querelam, iam in ipsum sermo conuertitur,  uERS 4: Iniustitiam cogitauit lingua tua. Lingue humane officium est, ut naturali impulsa ratione, motu uario eodemque moderato uocem in uerba distinguat: exstetque  per eam ex confuso erumpentis spiritus sono dissonans ad rerum intelligentiam sermo. Et quamuis quidem hic eius ad id efficiendum rationalis motus sit; tamen ipsa subdita potius esse rationi intelligitur, quam  sensu rationis intelligens. Quod uero caret sensu intelligentie, caret et rationis instinctu. Quidquid autem caret rationis instinctu, caret et meditatione consilii. Et quomodo recte a Propheta dictum intelligitur, linguam iniustitiam cogitare, cum cogitatio ex rationabili sensu anime uiuentis ineatur; lingua uero non ad naturam rationis ineunde, sed ad ministerium nature  sit rationabilis instituta? Sed dicti huius perfecti et prophetici auctoritatem et alius propheta demonstrat dicens: In ore stultorum cor eorum est ; quia nichil ex rationis consilio tractantes et cordis meditatione pendentes, temerario tantum motu lingue inconsulte res 83 fortuitas et inconditas eloquantur. Atque ideo in ore stultorum cor eorum est, quia non quod cogitauerint, loquentur, sed quod locuti fuerint, cogitabunt. Et hoc quidem de lingua stulti. At uero de lingua sapientis ita legimus:  Lingua intelligentis  meditabitur sapientiam; et rursum: Lingua mea calamus scribe uelociter scribentis : quia intelligentis lingua ex meditatione sapientie sit; et eadem rursum tamquam calamus scribentis, nichil incompositum, nichil incertum  agat: sed his que aut cogitata aut lecta fuerint, obtemperans celeriter ex ratione consilii obsecundet.

8. Lingua malum cogitans nouacule apte comparata. ---Et quia ex ratione nature cogitatis potius famuletur lingua, quam cogitet; hec lingua que iniustitiam cogitauit, non nature sue usa esse docetur officiis. Sequitur enim: Sicut nouacula acuta fecisti dolum. Nouacula ad nitorem uultus acuitur; ut abradens hirsutam atque horrentem barbam, faciem  leuiget. Hec si potius uulneret, dolum fecit: quippe cum preparata ad ornatum, ministerium suum prebuerit ad uulnus. Lingua hec ergo huius in malitia potentis iniquitatem cogitans, dolum fecit: id est, quam natura ad eloquendas rationabiles cogitationes consulti cordis preparauerat, ipsa potius irrationabiles  cogitat iniquitates. Populus enim ille qui in Dec  significari intelligendus est, ad magnificandum  Dei nomen electus, et ad celebrandas laudes ipsius preparatus, hunc inhonorat, hunc tradit, hunc, quantum in se est, morte crucis perimit: et hoc lingue sue nouacula acuta, per quam clamauit: Crucifige, crucifige, consummat. Dolum itaque tamquam nouacula acuta et iniquitatem cogitans fecit hec lingua; et cuiusmodi dolum, consequentia docent.

9. Malitia que neglecta bonitate diligitur.---Sequitur enim, uERS. 5: Dilexisti malitiam super benignitatem, iniquitatem super quam loqui iustitiam. Doli huius crimen ex comparatione fit grauius, cum malitia diligitur, bonitate neglecta; cum iniquitas agitur, pretermisso sermone iustitie. Hunc  propense malitie affectum  Dominus in Euangeliis condemnat, dicens: Hoc est autem iudicium, quia lux uenit in  hunc mundum, et dilexerunt homines tenebras magis quam lumen . Populus itaque cui ad redemptionem peccatorum uerbum caro factum est, et Deus homo natus est, ut per fidei iustificationem 84 maledicto legis liber esset, cum in transgressione legis mauult seruire maledictio, ipsum illum Deum suum tradidit  pene sanguinem eius, ut pretor esset innocens, in se ipse suscipiens. Et hec agens, demutat nature sue consuetudinem. Malitiam enim diligit super benignitatem, et ex bonis amorem conuertit in pessima. Diligere quoque iniustitiam super quam loqui iustitiam maluit.

10. Iudeorum in Christum odium.---Tenuit uero secundum Iudaicam consuetudinem, propheticus sermo in ipsa sermonum uirtute rationem, cum ait:  Dilexisti malitiam super benignitatem, iniustitiam super quam loqui iustitiam. Nam ubi ait: Dilexisti malitiam super benignitatem; nichil ultra quam dilectionem ipsam ex comparatione condemnat. Ubi uero ait: Iniustitiam super quam loqui iustitiam; ibi coarguit non iam prelati amoris affectum, sed ipsum illud odium in loquendo, dicens: Super quam loqui iustitiam. Possunt enim et solent Iudei, licet non ament bonitatem, tamen eam uel loquendo simulare. At uero loqui de Domino nostro Iesu Christo, qui secundum beatum apostolum Paulum factus est nobis iustitia et sanctificatio et redemptio , nullo modo possunt. Non continentur ad aliquam sermonis patientiam, si cum quando ex propheticis auctoritatibus ostenditur a nobis unigenitus Deus,  qui ante secula natus est, in homine et passus et crucifixus et mortuus, tum enim omne de eo eloquium  euitant et fugiunt: et si discedendi quoquam locus nullus sit, ui quadam taciti doloris oppressi, aures manibus obstruunt, et auditum  ne in se penetret excludunt; bonitatem quidem  tantam  non amantes, interdum tamen eam loquentes, ceterum iustitiam nec diligentes,  que Christus est, nec loquentes.

11. Diapsalma mutat sensum.---Intercessio diapsalme, etsi persone non attulerit conuersionem, tamen sensus fecisse intelligitur demutationem. Nam cum et eius cuius antea, et ad eum ad quem antea, sermo sit, idem tamen sermo aliud nunc quam ante significat. Et quidem superiora querelis grauia fuerunt, adeo ut ex Prophete dolore antequam edicerentur increpita sint: cum iniustitiam lingua cogitat,  cum tamquam nouacula acuta dolum efficit, cum  malitia super bonitatem diligitur, et iniustitie super iustitie eloquium est. Propter que quedam quasi Prophete accusatio 85 apud Deum premissa est arguentis, cum dicitur: Quid gloriatur in malitia, potens iniquitate tota die? Et ne inanis querele dolor reperiretur, ipsa querele causa subiecta est.

12. Peccato exposito subiicitur pena.---Nunc uero intercedente diapsalma, non precessit querela, sed demonstrata ante causa peccati grauissima, tum hec damnationis est subiecta sententia, uERS. 6: Dilexisti omnia uerba precipitationis,  linguam dolosam: propterea Deus destruet te in finem, euellat et emigret te de tabernaculo  tuo et radicem tuam de terra uiuentium. Exemplo quo in Genesi dictum  legimus his uerbis: Quia fecisti hoc, maledictus tu a terra ,  et rursum: Quia audisti uocem mulieris  tue ; sed et ab Apostolo, cum grauissima humane impietatis crimina percensuisset, ita dictum: Propter hoc tradidit eos  Deus in sensum reprobum ; ita et nunc: Dilexisti uerba precipitationis, linguam dolosam; propterea Deus destruet te in finem. uerbi uirtutem latinus sermo non tenuit. Que enim nobiscum uerba precipitationis sunt, ea a Grecis commemorata sunt: quo dicto significatur id quod nobiscum precipitatio est, cum illis esse demersio in profundum maris. Potest autem nobiscum secundum  generalem sensum precipitatio, non in mari tantum, sed ex editis aut edium aut rupium aut quorumcumque generum locis decidentium casus intelligi. Ergo secundum demonstratam precipitationis rationem, quia uerba precipitationis Dec dilexerit, seuerissime damnationi subiectus est.

13. Infidelis uelut naufragus.---Omnis etenim anima infidelis, in seculi huius tamquam maris profundo naufraga, incerto motu uagoque differtur, et diuersarum cupiditatum estu mobilis fluctuat  potestate diaboli seculum incolentis illusa, et nulla ad resistendum obnitendumque ei subiecte soliditatis firmitate consistit: ex quo facile est, incentiuis circumagentium cupiditatum pendulam uagamque iactari. Quod autem seculi huius motus atque fluctus  undantis maris sit estibus comparatus, qui dominantis sit diaboli incolatus, secundum propheticam et allegoricam intelligentiam, psalmus centesimus et tertius sub corporali tamen creaturarum significatione demonstrat: Hoc mare magnum et spatiosum, illic serpentes 86 quorum non est numerus. Animalia pusilla et magna: illic naues pertransibunt. Draco iste quem formasti ad illudendum ei. Et rursum in sexagesimo-octauo psalmo: ueni in altitudinem maris, et tempestas demersit me. Unigenitus itaque Dei filius, et Dei uerbum, et Deus uerbum  ad eruendos nos ex profundo seculi huius naufragio descendit, doctrine sue reti, cui regnum celorum simile est , hec uniuersa piscium genera extracturus. Ab impio populo proditur et inhonoratur: seseque  populus  conformatus ad illudendum, draconi socium ipse demergit, et in hoc se profundum ad incolatus eius consortium precipitat. Sic et incredulus Moysi Aegyptiorum populus precipitari demergique meruit, et impiam gentem refusi in se maris fluctus absorbuit, precipitationis uerba tum cum Deo obstitit diligentem.

14. Iudei auulsi de patria.---Quia ergo Iudeus populus incredulus, et regem suum prodens, uerba  precipitii dilexit, dicens, Regem non habeo nisi Cesarem : Deo rege neglecto ac rege homine confesso, in hoc se seculi profundum ipse demersit; ideo in linem destruitur: , et de tabernaculo euulsus et transmigratus est: uagus nunc in toto orbe terrarum, et ubique peregrinus, consummatis omnibus suis in Domini passione peccatis.

15. De legis ritibus.---Quia precipitationis uerba dilexit, tabernaculo illo caret in quo  Propheta semper Dei spiritu plenus fuit, in quo sanctarum uirtutum tremende contemplationes et salutares uisiones exstiterunt, in quo hostiarum ad redemptionem anime utiles oblationes, in quo pasche agnus in clade Aegypti fidelium custos, et in liminum sanguine potens signum, in quo emule eternorum temporum temporarie festiuitates. Ab hoc itaque tabernaculo euulsi, his spiritalium donorum honoribus carent.

 16. De Christi Dei et hominis corpore.---Euulsi autem sunt non ex hoc terreno tantum tabernaculo, sed ex illo de quo dictum est: Eleuabo tabernaculum Dauid quod cecidit : sanctum illud scilicet et uenerabile nati ex uirgine Dei corpus et templum, in quo qui crediderit, tamquam consors dominice carnis habitabit. 87 Omnis autem infidelis a cognatione hac non crediti corporis, id est, Dei tabernaculo euelletur et emigrabitur, spiritalis huius tabernaculi indignus habitaculo: quod significare Dominus intelligitur, cum ait: Ego sum uitis uera, uos estis propagines, pater meus agricola est. Omnis propago in me non manens, neque ferens fructum, eradicabitur. Et omnem  propaginem in me manentem emundabit  pater meus ut fructum ampliorem ferat . Si qui igitur per fidem corporati Dei manere in natura assumpti a Deo corporis merebuntur, hi emundantur in fructus eternos ex se afferendos: quia necesse est, ut naturam uere uitis propago intra uitem manens teneat. At uero qui incredulus nati  in corpore Dei fuerit, uel si et credens maneat, fructibus tamen fidei sue careat, eradicabitur, aut ob infidelitatem, aut ob inutilitatem fructuum negatorum. Natus enim ex uirgine Dei filius, non tum primum Dei filius cum filius hominis, sed in filio Dei etiam filius hominis, ut et filius hominis esset filius Dei  , naturam in se uniuerse carnis assumpsit, per quam effectus uera uitis, genus in se uniuerse propaginis tenet. Si qua ergo propago infidelis aut infructuosa  est, eradicandam ipsa se prebet; per naturam quidem manens, sed per infidelitatem aut inutilitatem euellitur. Ex hoc ergo tabernaculo, tamquam ex  uera uite, hic impius Dec et euellitur et emigratur, manens per naturam et in tabernaculo et in uite, sed per infidelitatem dignus auelli.

17. De Christi regno.---Auulsus autem de tabernaculo, eradicabitur et de uiuentium terra. Qui enim non manebit in Christo, regni Christi incola non erit. Non erit autem, non quod sibi non patuerit incolatus : sed unusquisque pro merito et euellendum se de tabernaculo, et eradicandum de terra uiuentium prebet; non prohibitus umquam inesse,  quia per nature assumptionem incola sit receptus; sed eradicatur ob infidelitatis  crimen, nature consortio indignus exsistens. Eradicatur ergo de uiuentium terra, que in beata regione sanctis Domino  conregnantibus preparatur: cuius ipse in Euangelio meminit, dicens: Beati mansueti, quoniam ipsi hereditabunt 88 terram ; et hic idem propheta: Et placebo Domino in regione uiuentium , a qua proditor populus eradicari meruit, postquam destructus in finem, a tabernaculo et emigratus est et euulsus.

18. Terra uiuentium: et quod mortui Deo uiuant.---uiuorum autem idcirco terra est, quia omnis fidelis in Domino, licet mortuus sit, Deo tamen uiuit; ut dictum est: Ego sum Deus Abraham et Deus Isaac et Deus Iacob: non est Deus mortuorum, sed uiuorum . Et rursum per Iacob: uiuat Ruben  et non moriatur ; et illud: Ismel hic uiuat in conspectu tuo . Sed et illud Apostoli : Et nos qui uiuimus, qui residui erimus, rapiemur cum nubibus obuiam  Domino in era: et sic semper cum Domino erimus . Interceptio quidem corporum affert temporarium mortis occasum: sed lex constituta moriendi, legem non adimit resurgendi: quia decernenti legem, lex non affert necessitatem: neque sibi Deus ius uiuificandi adimit, legem nobis decernendo moriendi. Mors autem in eos tantum,  in quos est decreta, legitima est. uiuunt autem Deo omnes, ex cuius lege sunt mortui. Neque mors, que non nisi per legem decernentis inualuit, potest per se  in id inualescere  , ne per decernentem renouande uite legem demutabilis sit   : cum decernentis potestas constitutam ab exordio in Adam sub conditione  decreti  uite legem  demutauerit lege moriendi. uiuunt itaque sancti quique et  fideles Deo. Nam cum se Deum eorum qui mortui fuerant, id est, Abrahe et Isaac et Iacob esse dicat; et continuo testetur, non mortuorum se, sed uiuorum Deum esse; docet per id eos qui iudicio humane opinionis mortui existimentur, sibi legem decernenti non mortuos esse, sed uiuos.

19. Intercessio diapsalme, etsi non personam, sensum tamen innouauit. Nam post prenuntiatam Dec damnationem, ad quem tamquam ad presentem fuit sermo, nunc ad alterius expositionis significationem se retulit Propheta, uERS. 8 et 9: uidebunt iusti, et timebunt, et ridebunt super eum, et dicent: Ecce home qui non posuit Deum adiutorem suum, sed  sperauit in multitudine diuitiarum suarum, et preualuit in uanitate sua. Destructo Dec in finem, et euulso de tabernaculo atque emigrato, et de terra uiuentium eradicato, sancti 89 quique necesse est metuant: cum uideant tot tantisque diuine misericordie auxiliis populum  adiutum atque usum post ingentem illam et ultra humanas opes gloriosi regni dignitatem, maximum de se ac ultimum humane calamitatis exemplum prebuisse. Quis enim memoria recenseat antiquas glorie eius et innumeras beautitudines, quas superius pro parte memorauimus, cum post Aegypti funera itineri eorum diuisum mare cessit, cum ardorem diei columna nubis inumbrauit, cum noctis tenebras ignis columna discussit,  cum cibum celem per angelos prebuit, cum fontem petra fluxit,  cum Iordanis refluxit, cum ciuitas  maxima ad solum arce testamenti circuitum concidit, cum sol de cursu suo inhibitus diem distulit, et diuine legis ordo ex illo elementorum celestium indefesso imperturbatoque motu ad belli moram restitit: post illam deinde diuine maiestatis et conspectus et auditus familiaritatem, consumptos eos bellis, fame emortuos  , et antea mortuorum cadaueribus  ad moram famis  pastos, reliquos deinde in seruitutem redactos, exules ubique esse, ubique degeneres, nusquam cognitos, semper nouos, et demutatione incolatus semper ignobiles, semper alienos? Iam si  spiritales quis oculos erigat, de quibus Dominus ait: Eleuate oculos uestros, et uidete regiones, quia albe sunt ad messem ; tum sciat auulsos esse  ex consortio corporis Dei, et ex illo beatitudinis regno, ex illo resurrectionis honore, et esse sine Dei  Spiritu, sine intelligentia prophetie, constitutosque gehenne pabulum, quos immortalis uermis exesurus sit, et inextinguibilis ignis crematurus ; quorum sciat legislationem, quorum testamenta, quorum patres, ex quibus Christus secundum carnem, qui est super omnia Deus . Quanto ergo has damnationes eorum et presentis et eterne calamitatis sancti quique metu contuebuntur; quia punitorum contemplatio sit hoc terribilis exemplo? uidebunt ergo iusti, et timebunt: nichil non sibi metuendum,  tanta horum calamitate intelligentes. Sed quia iusti sunt, licet timeant de exemplo, tamen de fructu proprie iustitie gaudebunt. Ridebunt enim super eum, ridentes  igitur et timentes, quia Deo subditi sunt, punitorum seueritate terribili. Temperat  90 ergo metum risus: dum et metus de exemplo, et risus ex merito est. Moderatur autem rursum metus risum, dum ita gaudebuut in bonis, ne desit terror exempli: quia impie et diffidentis de se conscientie est, timere sine gaudio; et insolentis nature est, sine timore gaudere.

20. Spes omnis nostra in Deo.---Sed qui timentes ridebunt; id quoque adiicient ad hunc moderatum in timore risum, ut dicant: Ecce homo, qui non posuit Deum adiutorem suum. Stultitie atque impietatis extreme est, non intelligere se sub Deo et ex Deo uiuere, sed in his que gerit et exspectat, sua magis uelle considere potestate; cum si quid illud in se sit, ex Deo sit. Ad Deum itaque spes omnis nostra sit, et confessio omnis in Deo sit, exemplo Prophete  dicentis: Domine, adiutor meus, et redemptor meus : et rursum: Leuaui oculos meos in montes, unde ueniet adiutorium mihi. Auxilium meum a Domino, qui fecit celum et terram  . . . . . Metuamus itaque semper, ne quando nos eternus ille ignis exurat, et uermis immortalis absumat; cum audiamus quid iusti timentes ridentesque dicant: Ecce homo, qui non posuit Deum adiutorem suum; sed sperauit in multitudine diuitiarum suarum.

21. Contra diuitum arrogantiam.---Diuites quosdam insolentes esse prestat opulentia, et maxime timorem Dei diuitiarum fiducia inanis auertit: stulti, non intelligentes hoc se magis religiosos oportere esse, quod diuites sunt; quia gratiam referre largitori bonorum sibi desiderabilium conueniat: et hoc magis  inexcusabilis auaritie sit reatus, quia auaritie necessitatem non excuset opulentia. Iam uero quam infelix  fiducia est rei inanis: Deum contemnere habendo aurum, quasi aurum non ex Dei sit creaturis; aut aliquem per id, iudicio sane mentis, beate uite acquirat profectum, quod sibi aurum iaceat suffossum: et hinc fiat non generalis anime et corporis homo  , aliusque possit esse quam natus est; aut cum uita excedat, auro suo sit usurus in morte! Utetur plane si eo recte  utetur in uita, si esurientem pane suo aluerit, si nudum ueste sua texerit, aut egrum sumptu suo refouerit, aut captiuum libertati sue reddiderit. He sunt plane ambitiose ambitiose apud Deum humani thesauri legationes, hec potentia deprecandorum criminum et uera suffragia. Sic auro 91 demutabimur, ut ex terrenis celestes, et ex mortalibus simus eterni. Hec infidelis ille populus non cogitans,  et Dei mandata contemnens, putansque se per legem, que futurorum bonorum umbra est, esse diuitem, et adeptis diuitiis male usus, ex uiuentium terra et tabernaculo eradicatus et emigratus, auulsus est: prepotentem se in uanitatibus credens, in regni scilicet sui gloria, in templi auro, in mandatis hominum, secundum prophetam dicentem: Sine causa colunt me, docentes doctrinas et precepta hominum ,  Dei lege contumeliosa humane consuetudinis obseruatione mutata.

22. Dauid sub lege euangelicus.---Propheta autem, quem necesse est iustum esse intelligi, aliter de se fiducia spei sue loquitur, uERS. 10: Ego autem, sicut oliua fructifera in domo Dei, speraui in misericordia Dei in eternum et in seculum seculi. Differt quidem  tempore etas hominum: sed prophetie spiritus idem est. Propheta manere se in domo Dei sicut oliuam fructiferam dicit, arborem semper uirentem, et fructus optimi feracem. Apostolus huic olee prefractis ob infidelitatem ramis eius, fideles gentes ex ignobili oleastro esse insitas predicat : ut contra naturam generis, naturam radicis acciperent. Sed Propheta in lege dicet manens, euangelicus tamen et propheta simul, et in lege et in Euangeliis cum fructu suo in domo Dei esse persistit: non perfringendus in ramis, non relinquendus  in truncum,  non inutilis iam ipse inserendo sibi prebendus oleastro, nec radicis sue uirtutem arbori transfusurus aliene; sed totus integer ut est fidei apostolice predicator, non ex gentibus radici legis ad fidem euangelicam inserendus, sed etiam in gentium euangelica fide,  propria  radicis sue ramorumque uirtute totus ipse ex legis pingui conscientia fructuosus. Est autem Dei domus, secundum apostolum Petrum, Ecclesia et omnes fidei euangelice sectatores, sicut ait: Aedificamini domus spiritalis, regnum sacerdotale . Et Paulus: Ut scias quemadmodum te oporteat in domo Dei  conuersari  columna et firmamentum ueritatis, que est Ecclesia Dei uiuentis . In hac igitur Dei domo iustus et sanctus propheta, tamquam fructifera  oliua consistens,  propria sua usus fructuosa pinguique radice, sperauit in misericordia 92 Dei; non ad tempus, non in huius corporalis tantum uite breui seculo, sed in seculum seculi. Extendit enim spes suas ad infinitam perennitatis etatem, nec concluditur mortis occasu: cum sciat sibi in Abrahe sinibus exemplo pauperis Lazari esse uiuendum, sciat quoque gloriose resurrectionis demutatione ceternum se et conformem Deo esse mansurum: mansurum autem ob id quod sequitur, uERS. 11: Confitebor tibi,  Domine, in seculo  , quia tu fecisti: et exspectabo nomen tuum, quoniam bonum ante conspectum sanctorum tuorum.

23. Misericordia Dei opus est ad beatitudinem merendam. ---Spes in misericordia Dei in seculum et in  seculum seculi est  . Non enim ipsa illa iustitie opera sufficient ad perfecte beatitudinis meritum, nisi misericordia Dei etiam in hac iustitie uoluntate humanarum demutationum et motuum uitia non reputet. Hinc illud Prophete dictum est: Melior est misericordia tua super uitam : quia quamuis probabilis per iustitie operationem uita iustorum sit, tamen per misericordiam Dei plus meriti consequetur. Ex hac enim uita in uitam  proficit eternam: et operationem iustitie in tantum misericordia Dei muneratur, ut miserans iustitie uoluntatem,  eternitatis quoque sue iustum quemque tribuat esse participem. Idcirco in seculum et in seculum seculi misericordie spes est: sed confessio tantum in seculo, non etiam in seculum seculi. Non enim confessio peccatorum nisi in huius seculi tempore est: dum uoluntati sue unusquisque permissus est, et per uite licentiam habet confessionis arbitrium. Decedentes namque de uita simul et de iure decedimus uoluntatis. Tunc enim ex merito preterite uoluntatis lex iam constituta, aut quietis aut pene excedentium ex corpore suscipit uoluntatem. Cuius temporis non iam liberam, sed necessariam uoluntatem ostendit Propheta, cum dicit: Non est mihi in diebus illis uoluntas. Cessante enim uoluntatis libertate, etiam uoluntatis, si qua erit, cessabit effectus   . Transire namque ad Abraham uolens diues, chao medio non sinitur : cum tamen per libertatem uoluntatis in Abrahe sinibus esse potuisset. Interclusa est ergo libertas uoluntatis, quia confessio nulla est mortuis, secundum id quod dictum est: In inferno autem quis confitebitur tibi ? Sperans 93 ergo Propheta misericordiam in seculum et in seculum seculi, confitetur tantum in seculo: temporaria confessionis officia seculi tempore gerens, spem uero eternam seculorum eternitate protendens. Confessionis autem causam addidit dicens: Quia fecisti: auctorem scilicet uniuersitatis huius Dominum esse confessus, nulli alii docens confitendum  , quam qui fecit oliuam fructiferam   spei misericordia in seculum seculi.

24. Psalmista Christum uidere exspectat.---Et quis  hic sit qui fecit ista, demonstrat, dicens: Et exspectabo nomen tuum, quoniam bonum est in conspectu sanctorum tuorum. Exspectabit ergo Dei nomen cui confitetur, per quem facta sunt omnia, ut ait Paulus: Unus enim Deus pater, ex quo omnia, et nos in ipso: et unus Dominus noster iehsu Christus, per quem omnia, et nos per ipsum . Huius ergo nomen exspectat, Iesum scilicet uidere, id est, saluatorem suum nosse, Angelo dicente: Et cognominabis nomen eius Iesum; ipse enim saluum faciet populum suum  a peccatis;  . Christum conspicere, ut per professionem generose familie sit christianus, exspectat. Bonum autem hoc nomen est, quod Angeli atque Archangeli adorant, quod demones tremunt et ferre non possunt, quod ad salutem  homines assumunt: qui scriptum est: Et omnis qui inuocauerit nomen eius, hic saluus erit . Exspectat autem non occulte, non trepidus, non solus; sed in conspectu sanctorum eius, fide scilicet libera  testimonium expectationis sue uel sub sanctorum celestium conscientia non recusans, uel, prophete exemplo, sanctis omnibus qui in terra sunt in se ipso prebens exspectationis exemplum.



94 PSALMUS LII.

Dauid  in finem  pro Abimelech  intellectus Dauid  .

Dixit  stultus in corde suo: Non est Deus. Corrupti sunt et abominabiles facti sunt in iniquitatibus suis:  non est qui faciat  bonum, non est usque ad unum. Deus de celo prospexit super filios hominum, ut uideret  si est intelligens aut requirens Deum. Omnes declinauerunt, simul inutiles facti sunt: non est qui faciat bonum, non est usque ad unum. Nonne scient omnes qui operantur iniquitatem, qui comedunt populum meum ut cibum panis? Deum non inuocauerunt: ibi timuerunt ubi non  erat timor. Quoniam Deus dissipauit ossa hominibus placentium, confusi sunt; quoniam Deus spreuit eos. Quis dabit ex Sion salutare Isrel? In  auertendo 12 Dominus captiuitatem populi sui, exsultabit Iacob, et letabitur Isrel.




TRACTATUS PSALMI.

1. Psalmi presentis et XIII discrimen.---uERS. 1. Presens psalmus tertio decimo psalmo pene conueniens est: sed habet in hac ipsa uerborum similitudine non  exiguum intelligentie discrimen. Primum uirtute inscriptionis ipsius. Nam tertius decimus ita inscribitur: In finem   illius Dauid, quo titulo id significatur, psalmum illum a Dauid prophetatum fuisse: 95 hic uero: In finem pro  Meleth intellectus illi Dauid. Ubi enim est, in finem intellectus, adhortationis et admonitionis est significatio, qua iubemur secundum finis cognitionem intelligentie nostre admouere iudicium: ut ea in psalmo denuntiari intelligamus, que consummabuntur in fine; secundum illud Apostoli: Dehinc finis, cum tradiderit regnum Deo patri. Cum euacuauerit omnem principatum et potestatem et uirtutem, tunc et ipse subiicientur subiicienti sibi omnia. Nouissima autem inimica euacuabitur mors . Hic ergo finis est, qui intelligitur in psalmo.  Illud autem, quod illi Dauid psalmus inscribitur, ostenditur omnis de Christo, qui Dauid uerus est, prophetari: quia ubi illius inscribitur, ibi eum qui dixerit significant; ubi uero illi est, ibi eum ad quem dicatur, ostendit.

2. Deum esse cuique persuasum est, quod nollent impii.---Dixit insipiens in corde suo, non est Deus. uitii humani est, pudenda eloquia uerbis oris non audere committere, sed instinctu nequitie interioris urgente, ea intra cor eloqui: dum aduersum publici pudoris necessitatem  uoluntatis iniquitate luctante, quod pudet dici, non pudet cogitare. Et idcirco stultus in corde suo dicit: Non est Deus: quia si uellet uerbis oris hoc eloqui, stultus esse, sicuti est,  publici assensus iudicio argueretur. Quis enim mundum  contuens, Deum esse non sentiat?  Sed fit frequenter, ut cum nos ueri necessitas ad confessionem Dei cogat, oblectatio tamen uitiorum Deum nobis non esse persuadeat: et quod contra fidem credimus, id tamen de consilio impii cordis eloquamur. Ex quo illud Dei dictum est per prophetam: Populus hic labiis me honorat, cor autem eorum longe est a me ; quia nolunt credere, quod negare non possunt.

3. Iniquitas negandi Dei causa.---Causam uero huius stultissimi in corde eloquii ostendit, dicens, uERS. 2: Corrupti sunt, et abominabiles facti sunt in iniquitatibus suis. Iniquum est, quidquid extra legem est. Et legem Dei excedentes, primum corruptioni subditi sunt, dehinc abominationi: quia iniquitas  corruptionem affert, corruptio autem abominationem meretur. Cum enim quis transgredietur Dei legem, tum Deum negabit: et Deum negare, corruptio est. Dominus enim noster  ad depellendam corruptionem uerbum caro factum est. Oportet enim, secundum Apostolum, corruptionem 96 uestiui incorruptionem. Sed qui iniquus est, et qui uerbum Deum carnem factum esse non credit,  et quia Deus non sit loquitur in corde; corruptus et abominabilis permanebit. Tertius decimus psalmus pro eo quod abominabiles facti sunt in iniquitate, ita ait: Abominabiles facti sunt in adinuentionibus suis. Nec differt  sensus et crimen: quia homines ea que sibi sunt placita sectantes, diuine legis constituta transgressi sunt.

 4. Bona in lingua quandoque, uix in factis.---Consequitur deinde hec querela: Non est qui faciat bonitatem. uersum hunc, quia inferius etiam cum accessione subiectus est, suo loco tractabimus. Qui tamen nunc opportune et competenter adiectus est, corruptis omnibus et abominatis, neminem in operibus repertum esse bonitatis: quia cum loqui que bona sunt aliquando soleamus, factis tamen ipsis difficile que bona sunt exsequimur.

5. Dei ad homines uarii prospectus.---Ac ne indiligens Dei erga homines uoluntas esse existimaretur; adiecit dicens, uERS. 3: Dominus de celo prospexit super filios hominum ut uideret  si est intelligens, aut requirens Deum. Prospectio Domini de  celo frequens fuisse cognoscitur: quotiens peccatis  humani generis commotus, salutis nostre causa aut Ne ante diluuium eligit, aut Abraham iustificat per fidem, aut Isaac sponsionis sue promittit heredem, aut in Iacob  posterioris populi  primogenita prefigurat, aut Moysen prophetam et ducem preficitet latorem legis instituit, aut prophetas in omni tempore legis inspirat. Per has igitur uirtutis sue istiusmodi efficientias ad filios hominum prospexit: ut uideret si quis esset intelligens et requirens Deum.

6. Deum exquirentium paucitas, modus exquirendi. ---Non est autem facile illud, ob quod Deus prospicere dignatur ut uideat: magnumque illud est, quod tam studiose an in aliquo reperiri possit inspicitur. Prospicit enim e celo Deus, ut uideat an se quisquam hominum intelligenter exquirat. Quorum enim quemque  hominum inuenies, qui secundum perfectam intelligentiam Deum uelit exquirere? qui primum causas creaturarum, et dehinc constitutionem humani generis pertractans, per rationem intelligentie, auctorem ac parentem tante uniuersitatis exquirat? dehinc cur mundus, cur homines, cur seculi tempora; cur patriarcha electus, cur lex constituta, cur propheta 97 premissus, et in quem profectum causarum omnium origo constiterit? tum preterea  quem uirtutes celorum, et angelorum ministeria, et archangelorum potestates, et diaboli regnum, et sancti Spiritus donum, et Deus ex Deo unigenitus Dei filius, profectum nobis ex tam uariis officiorum generibus impertiant? Hunc ergo exquirentem se  per intelligentiam uirum Deus uidere prospectat.

 7. Intelligere proprium est hominis.---Est enim intelligentie non exiguum meritum, Salomone dicente: Intelligentia enim bona omnibus qui inueniunt eam; et rursum per alium prophetam: O Isrel, quid Deus exquirit a te, nisi facere iudicium, et intelligere iustitiam ? Proprium enim intelligentia humane rationis officium est: et idcirco nobis natura anime spiritalis inserta est, ut per eam ad intelligentie sensum, qui solus rationis est particeps, tenderemus. Sed obruti uitiis, et per oblectamenta corporis natura corporee grauitatis oppressi, declinamus nos a studio intelligentis exquisitionis.

8. Peccatum parit affectum declinandi a Deo.---Declinamus autem postea quam esse inutiles cepimus: id enim propheticus sermo significat, uERS. 4:  Omnes declinauerunt, simul inutiles facti sunt. Non cum declinant, inutiles fiunt; sed cum inutiles ceperint esse, declinant. Et uirtutem dicti facile est ex consuetudine humane demutationis intelligi. Namque cum ex bonis mali esse ceperimus, et ex prudentum familiaritate et publice fame honestate per uitia nos et  dedecora secreuerimus; effecti per id inutiles, tum omnes probabilium uirorum declinamus occursus, sectantes deuia, et presentiam bonorum conscientie nostre pudore uitamus. Denique Adam per peccatum inutilis factus tum Dei declinauit aduentum . uiuens autem aliquandiu innocens, et per mandatorum obseruantiam  utilis, familiarem sibi occursum antea Dei, simul atque inutilis cepit esse, refugit.

9. An bonus nemo, non Abel, non Seth, etc.---Non repertis autem Deum intelligenter exquirentibus, et omnibus, simul atque inutiles facti, declinantibus, ex affectus dolore iteratur querela dicentis: Non est qui faciat  bonum, non est usque ad unum. Grauis Dei professio est, et indissolubile super humana uitia iudicium,  cum bonitatem usque ad unum nemo facit. Et queretur post hec, quomodo Abel placuerit, Seth probatus sit, Isaac heres sit,  Enoch translatus sit, Ne reseruatus sit, Melchisedech sanctificatus sit, Abraham electus sit, Iacob Isrel sit, Iob inculpabilis sit, Moyses amicus sit, Aaron christus sit, Dauid secundum cor Dei sit, 98 Prophete spiritales sint, Apostoli celorum claues sortiti sint, si excepto uno tantum, bonus nemo sit? Iam uero illud quomodo dictum intelligetur: Bonus homo de bono thesauro profert bona ; et illud: Serue bone, intra in gaudium Domini tui ? Quomodo enim bonus aliquis nuncupabitur, nemine faciente bonitatem?

 10. In quos cadat, NON EST QUI FACIAT BONUM.---Ac primum ne etiam in hos quos superius commemorauimus, iudicio Dei probatissimos uiros, cadere tamquam generalis huius sententie professionem existimemus, superiorum dictorum sensus obsistit. Omnis enim de stultis et corruptis et abominabilibus ceptus est sermo: et Deo prospiciente de celo, ut uideret si quis intelligenter exquirens esset, omnibus postquam inutiles esse ceperant declinantibus, nemo repertus est bonitatem faciens usque ad unum, id est, ex illis qui et stulti et corrupti et abominabiles, et postquam inutiles facti sunt, declinantes esse cepissent; sententia in eos diuini iudicii congruente, a quibus cepit et sermo. Id autem quod ait usque ad unum, non unum excepit ex omnibus; sed omnibus inutilibus  et declinantibus, cum usque ad unum bonitatem nemo faciat, ne unum quidem secreuit ex omnibus. Non enim ait, preter unum, sed usque ad unum. Et in eo quod preter unum est, exceptio significatur unius: in eo uero quod usque ad unum est, uniuersitas generalis per prospicientis e celo  scientis diligentiam,  sub quodam speciali et personali numero continetur.

11. Bonitas perfecta que: et quod hec in nemine. ---Quamquam uero eam esse infirmitatem humane nature meminerimus, ut ex comparatione diuine bonitatis bonus nemo sit: sed incomparabilis illa diuinitatis exceptio non interclusit bonitatis officium, ut secundum comparationem humanam inter homines bonus nemo sit. Bonitas namque primum perfecta est, que indemutabilis nature uirtute consistens, nescit aliquando aliud esse quam fuerit, nec potest non id esse quod semper est. Humani uero motus ipsa plerumque mutatione diuersi sunt, et terrene legis imperfecta natura fit alia, ex alio instinctu se perturbante demutans: et ad id nos diuersarum affectionum  motus impellit, dum contumelia irascimur, dum damno mouemur, dum ira accendimur, dum metu perturbamur, dum amore inflectimur, dum odio impellimur, dum gaudio efferimur, dum dolore stimulamur, dum iudicio dissidemus, dum etate mutamur. His ergo subditi nature infirmis motibus, equales esse 99 non possumus, dum et affectu demutabiles sumus et tempore. Et idcirco perfecta bonitas in nullo est, quia eam naturalium perturbationum incentiua demutent. Sed tamen  cum in bonitatis sumus uel uoluntate uel gestis, non possumus uel tunc non hoc esse quod sumus. Et quamuis imperfecti ad id simus, ne semper id simus: quod tamen sumus in tempore, licet per nature infirmitatem demutationi bonitatis obnoxiis, non adimitur nobis bonos nos uel  tum esse cum sumus.

12. uoluntati bone indulget Deus lapsus infirmitatis. ---Bonus autem solus per naturam indemutabilem suam semper Deus, non predurus huius demutationis  nostre arbiter fuit, indulgentiam infirmitati nostre, qua non semper boni permanemus, ex merito uoluntatis impertiens, qua bonos nos esse delectat: magisque his   que uelimus propitiatus est, quam his que non possumus iratus est. Namque cum Moysi, fideli utique amico suo, et quem in Deum Pharaoni constituerat, dixisset, Quia non glorificasti me   in aquis contradictionis, adscende in montem, et morere: hunc sibi postea, sepulture eius loco a nemine cognito, una cum Elia ab Apostolis in monte conspectum beati et eterni regni sui consortem et  martyrem reseruauit. Et ne per Aaron et Dauid et  Salomonem, pluresque alios istiusmodi bonitatis Dei exempla percurram, quibus, increpitis demutationum offensis, ob fidei tamen meritum adfuit uenia procliuis  ,  conscius Dominus infirmitatis humane, cum Apostolis dixisset, Omnes uos scandalum patiemini in hac nocte , et beato Petro ter, non tam ad denuntiationem  damnate negationis, sed quia 100 per timorem carnis demutabilis homo  , id quod negaturus esset admonito, et neganti quidem claues tamen regni celorum non ademit: quia cum per trepidationem obrepsisset negatio  , uoluntatis tamen usque ad martyrium confitendi fides firma non deerat. Et aliud est nolle, aliud non posse. Territus enim Petrus, etsi per carnis sensum responsionis non potuit tenere constantiam; per fidem tamen animi statim fleuit. Et cum decussum se ab eo quod uolebat agnouit, lacrymarum dolore fidei effudit affectum. Et ipsum illud fuit  negationis tempus et fletus,  scilicet secundum trepidationis demutationem, uoluntatis  firmitate potiore. Nam mox inconstantiam trepidationis, constans fides fleuit, probatissimam deinceps apostolice  constantie firmitatem martyrii  confessione confirmans. Hec idcirco in presenti loco commemorauimus, ne generaliter dictum  existimaremus, Non est qui faciat bonitatem, non est usque ad unum: cum hi tot et tanti placentes  Deo uiri, etiamsi per nature demutationem de proposito fidei aliquantulum decidissent, tamen maximis ac pulcherrimis bonitatis operibus  gloriam sint celestis de se iudicii consecuti.

13. Atque hanc quidem intelligentie nostre rationem ea que consequuntur, absoluunt, uERS. 5 et 6: Nonne scient  omnes qui operantur iniquitatem, qui comedunt populum meum ut cibum panis? Deum non inuocauerunt: ibi timuerunt   ubi non fuit timor. Quoniam Deus dissipauit ossa  hominibus placentium, confusi sunt; quoniam Deus spreuit illos.  Si enim usque ad unum bonitatem nemo facit; quomodo populus Dei est, qui ut cibus panis manducetur 101 ab operantibus iniquitatem? Generalitas ergo sententie  amota est, cum a Dei populo, quem in bonitatis operationibus non ambiguum est permanere, iniquitatem secernuntur operantes. Comedunt itaque operarii iniquitatis populum Dei ut cibum panis, qui sanctorum iniuriis uiuunt, quos uexatio prophetarum, et uastatio Ecclesie, et omnis iniquitatis delectat operatio. Comedunt quoque etiam illi ut cibum panis Dei populum, qui eum obtrectationis morsu, et laniatu inuidie dilacerant, secundum illud Apostoli: Si autem inuicem mordetis et comeditis, uidete ne consumamini ad inuicem . Sed  et sunt comedentes populum Dei ut cibum panis, quibus, ut  idem beatus Apostolus ait, Deus uenter est , qui ministerium deputant ad negotiationem, collationibus se plebis et muneribus ditando: dum conuiuia sub obtentu religionis sumptuosa sectantur, dum apothecas suas  inutili religiosorum obsequio distendunt ; de quibus scriptum est, Comedentes domos uiduarum, et oratione longa orantes . Hi ergo ut cibum panis, Dei populum comedunt, et Dominum non inuocauerunt. Stulti enim in corde dixerunt, Nou est Deus. Non inuocant ergo quem negant. uel certe si qui in Ecclesia positi,  Dei plebem obtrectatione, insectatione et sumptu comedunt ut cibum panis, etiamsi Dominum inuocare se credunt, audient dictum in Euangelio fuisse. Scimus enim quia peccatores Deus non audit . Hi ergo Dominum non inuocauerunt: quia oratio  non uerborum sit professio, sed fidei.

14. Timent non timenda.---Sed qui Deum non inuocant, et illud impietati sue addunt, ut timeant non timenda , saxa, metalla,  robora, ignem, aquam, ethera, reges mortuos atque morituros, uel cetera religionum superstitiosa commenta uenerantes: et hoc ipso impio inanium metu,  contemptuque necessarii timoris ex comparatione condemnandi; cum 102 non tam obliuisci timorem Dei impium sit, quam impietate precellat, timori eius metum inanium pretulisse. Docuit autem Dominus, solum in nobis metum eorum que uere timenda sunt oportere esse, cum dicit: Nolite timere eos qui possunt corpus occidere, animam autem non possunt occidere. Timete autem magis eum, qui potest et animam et corpus perdere in gehenna . Impius ergo timor est, cum que non timenda sunt timentur, et que timenda sunt non timentur. Et plerumque  nos tamquam pro debita officii religione pie adulari regibus existimamus, quia in corpus nostrum sit his aliquid potestatis: quibus nichil ultra  de nobis licet, quam latroni, quam febri, quam incendio, quam naufragio, quam ruine.   His enim casibus corporum pro summa potestate deseuiunt: et propter breuem dolorem  libertatem Ecclesie, spei nostre fiduciam, confessionem Dei addicimus,  punitorem perditoremque in igne iudicii et corporis et anime nostre Deum non timentes, et eternis diuine ultionis penis momentanea atque abolenda supplicia preferentes; dum placere nos ipsis, et in eorum gratia permanere famulatu impio gloriamur.

15. Gratiam humanam sectari quando nefas.---Hoc ipsum decreto grauissimo sententia diuina condemnat. Namque ad illud quod dixerat: Nonne  scient qui operantur iniquitatem, qui comedunt populum meum ut cibum panis: Deum non inuocauerunt, ibi trepidauerunt ubi non erat timor; id ad summam cepti sermonis adiecit: Quoniam Deus dissipauit ossa hominibus placentium, confusi sunt; quoniam Deus spreuit illos. Hi ergo qui operantur iniquitatem, et populum comedunt ut cibum panis, et Deum non inuocauerunt,  et in non timendis trepidauerunt, nonne cognoscent, quia ossa eorum qui hominibus placere uelint, Deus dissipauit  ? Timuit huius prophetici dicti sententiam sanctus ille gentium doctor, dicens: Ego si adhuc hominibus placerem, Christi seruus non essem . Inutilis est humane gratie et irreligiosa sectatio. Namque   Deo magis, quam in contumeliam Dei, hominibus est placendum: ut per diuina instituta, et probitatem 103 fidelis uite innocentisque placeatur. Ceterum placere tantum hominibus uelle, Deo est displicere. Non auocat autem ab hominum gratia Deus iustorum mentes, et fidelium rationabilem sanctitatem. Et audiamus eum per Paulum loquentem: Sine offensione estote Iudeis et Grecis, et Ecclesie Dei, siculi et ego  omnia omnibus placeo,  non quereus quod mihi  utile sit, sed quod multorum est, ut saluentur . Hoc est, non hominibus, sed Deo placere, cum per id quod Deo placetur, et hominibus sit placendum. Ex causa enim placendi Deo, causa etiam hominibus probabilis fit placendi. Ceterum studium, quod ut hominibus tantum placeatur impenditur, ad id quod Deo placendum est non refertur: quia tantum eorum causa quibus placetur adhibetur. Non est autem maius uinculum hominibus placendi, quam ut nemo sui causa uelit  iis placere quibus placeat: quia quod in profectum proprie utilitatis efficitur, non potest non aliquam interdum offensionem ex causis accedentibus  excitare: cum quod alii utile est, alteri sepe fiat incommodum. At  uero qui nichil sui causa uelit, et omnia in profectum aliene utilitatis  exerceat, necesse est ut causam sibi inoffense placabilitatis acquirat; quia et ex alienis utilitatibus placeat, nec offendat ex propriis. Et  hanc sibi esse causam probabilem placendi cunctis Apostolus docuit, quia utilitatis sue negligens, utilitati se dedisset aliene.

16. Ossibus eternitatis spes significatur.---Dissipauit ergo ossa Deus hominibus placentium. Et ossa non hec corporalia dissipari intelligenda sunt: sed quia spes eternitatis in ossibus significari solet, ex quo dictum est: Hoc nunc os de ossibus meis . Quod beatus Apostolus, quia magnum mysterium est, ad Christum et ad Ecclesiam refert , que ex Ade sui eternitate eternitatis substantiam mutuatur. Quod in Domini uulnerato licet corpore confixoque non frangitur. Os, inquit, eius non conteretur ; quia cum fuerit iniquis ius  passionis in carnem, in eternam  tamen  diuinitatis et impassibilem naturam nichil licuit passioni. Integram autem et incorruptam spem eternitatis significari in ossibus etiam illic meminimus, ubi dicitur: Custodit Dominus omnia ossa iustorum, unum ex his non conteretur , quia secundum demonstratam Ezechieli resurrectionem, sacramentum eius sub ossium significatione sit reuelatum . Ergo ut custodit Deus 104 ossa iustorum, ita et hominibus placentium dissipauit; et dissipauit non ita, ut eo quod essent carerent, sed ut per contemptum Dei tamquam deperdita et abiecta uilescerent  .

17. Confusio duplex impiis post iudicium.---Id enim sequitur: Confusi sunt, quia Deus spreuit illos. Confunditur quisque, et pudore dedecoris sui, et  comparatione honoris alieni. Et hic  illud est, quod Apostolus significat dicens: Omnes quidem resurgemus, sed non omnes immutabimur . Sed et propheta et confusionem resurrectionis et honorem discernit, ita dicens: Et resurgent alii quidem in uitam, alii autem in confusionem eternam . Confundentur ergo quorum ossa dispersa sunt, quos spreuit Deus, quos tamquam indignos ne conformes essent glorie sue et resurrectionis abiecit. Resurrecturi adeo, ut confundantur: non immutabuntur uero, et ex eo confundentur. Hec enim resurrectionis statuta conditio est: et idcirco tamquam ex preterito pro decreti definitione fit sermo, quia id ut ita maneat sit statutum.

18. Spes, uite huius unum leuamen.---Commemoratis  uero humanis et insolentie et iniquitatis impietatibus, ut is qui titulo prefertur intellectus in finem possit intelligi: tali Propheta spem beatorum finis ipsius adhortatione confirmat, dicens: Quis dabit  ex Sion salutare Isrel? dum auertit Dominus captiuitatem plebis sue, exsultabit Iacob et letabitur Isrel. Una enim hec spes reliqua fuit humane  infirmitati et fidei, per quam inter tantas presentis uite calamitates eternorum bonorum exspectatione requiesceret. Et idcirco certus huius beatitudinis Propheta, tamquam ex uasto humanarum miseriarum proclamat profundo, dicens: Quis dabit ex Sion salutare Isrel? Namque secundum alium prophetam: Ex Sion exiet lex, et uerbum Domini ex Ierusalem . Hoc uerbum Domini caro factum est. Hec caro et Sion et Ierusalem est, ciuitas   noue pacis, et speculatorium nostrum. Hinc salutaris, hinc iehsu. iehsu enim, ut sepe diximus, ipso nomine salutaris est  . Lex autem ex Sion non fuit salutaris,  opere quidem uiuificans, sed non iustificans ex fide.

19. Salutaris est iehsu. Datus uero Isrel non carnali. ---Hic uero exspectatus est salutaris, et datus est Isrel: sed non carnali illi Isrel. Non enim qui filii carnis, filii Dei sunt, sed filii promissionis deputantur in semen . Testatur et Ioannes, non esse secundum carnem Abrahe filios, cum et filii uiperarum sunt: et potens est Deus Abrahe filios de lapidibus 105 excitare. Dominus autem ipse docuit, ex fidei operibus proprietatem successionis exsistere, nec secundum carnis generationem filiorum originem deputari, cum ait: Si filii Abrahe essetis, opera Abrahe faceretis . Sed et Daniel presbyteros condemnans, ita dicit: non, Semen Abraham; sed, Semen Chanaan, et non Iuda .  Ezechiel quoque increpitis populi iniquitatibus ait: Pater tuus Chananeus, mater tua Chethea, radix tua et generatio tua de terra Chanaan . Non est ergo Isrel iste ex successione corporea, cui ob infidelitatem origo profanissimi generis deputatur. Neque huic data salus est, qui non suscepit oblatam  : sed ei qui auersa captiuitate populus Dei factus est.

20. Populus captiuus, gentes.---Captas autem imperitarum gentium mentes, et impiissimis uitiis ac religionibus subditas, in libertatem fidei et nomen familie celestis absoluit. Qui enim erant demonum seruitus, facti sunt Dei populus. Et quis hic sit captiuitatem auertens, de se ipse testatus est. Hanc enim non lex, non patriarcha, non propheta, non angelus, non aliqua alia celestium, uel dominatuum  , uel potestatum,   uel thronorum, uel uirtutum uirtus  auertit; sed ille qui accepto libro in synagoga cum ista legisset: Spiritus Domini super me, propter quod unxit me, predicare captiuis remissionem, et cecis uisionem, dimittere confractos in remissionem, predicare annum Domini acceptum , fidem et   auctoritatem consummate significans prophetie, ait: Quia hodie impleta est prophetia hec in auribus uestris .  Hoc igitur populi Dei auersa captiuitas est, cum oculi  intelligentie panduntur, cum prefracta peccatis corda in requiem relaxantur, cum annus Domini acceptabilis nuntiatur, quo penitentie  nostre Deo accepta est confessio, cum nichil preteritorum reputatur ad crimen, cum noua omnia sunt, noua libertas est, noui filii, et eterna letitia est.

 21. Iacob supplantator.---Exsultabit Iacob, et letabitur Isrel: idem namque ipse patriarcha utrumque nomen sortitus ex merito est. Nam quia manu calcem fratris continuisset in partu, Iacob nuncupatus est: supplantaturus deinceps et emendo primogenita, et benedictiones occupando .  Et interpretationis uirtutem Genesis exposuit, Iacob eum, quia supplantator fratris sit , nuncupatum. Per agnitionem autem confessi Dei, tum cum se ab 106 eo homine, cuius in lucta dominabatur, benedici poposcit, quia Deum, aduersus quem generis sui populus secundum future passionis sacramentum in lucta carnis inualuit, fidei oculis conspexisset in corpore; Isrel, quia Isrel Deum uidens sit, meruit nominari. Et secundum ipsius Genesis prophetiam, in  Iacob iuniorem populum, qui esset ex gentibus crediturus, significari absolutum est.   Hoc ergo exsultabit Iacob, et letabitur Isrel. Secundum Ecclesie ordinem hic unus est populus, duplicis et professionis et honoris; neque enim geminatis sententiis idipsum celestis sermo significat. Sed quia fides prima quo quis inuocari super se Dei nomen  precatur, fide anteriorem populum supplantat, cum Iudeo infideli fidelem se optat esse gentilis. Hic ergo Iacob est, spe preoccupate benedictionis  exsultans. Iam uero ubi baptismo renatus, et fide consummatus, Deum intelligentie oculis et mente  adspexerit; tunc iam Isrel letabitur, quia iam supplantato seniore Deum fide uideat, uisurus ueriore conspectu, secundum illam beatitudinis sponsionem, Beati mundo  corde, quoniam ipsi Deum uidebunt . Domini  et Dei nostri Iesu Christi, qui est benedictus in secula seculorum. Amen.



PSALMUS LIII.

In finem  in hymnis, intellectus Dauid, cum uenerunt Ziphei, et dixerunt ad Saul: Nonne ecce Dauid absconditus est apud nos?

Deus, in nomine tuo saluum me fac, et in uirtute tua iudica me. Deus, exaudi orationem meam, auribus percipe  uerba oris mei: quoniam alieni insurrexerunt super me, et fortes quesierunt animam meam, et non proposuerunt Deum ante conspectum suum. DIAPSALMA. Ecce enim Deus adiuuat me, et Dominus susceptor est anime mee. Auerte  mala inimicis meis, in ueritate tua disperde illos. uoluntarie sacrificabo tibi, et confitebor  nomini tuo, Domine, 107 quoniam bonum est: quoniam ex omni tribulatione eripuisti me, et super inimicos meos respexit  oculus meus.




TRACTATUS PSALMI.

1. Dauid euangelice doctrine cultor.---Sanctus et beatus Dauid non ignarus, sed ut propheta, euangelice doctrine, et in tempore licet legis hanc corporalem agens uitam, tamen, quantum in se est, apostolici mandati precepta consummat,  testimonio de se Dei fidem prestans, cum dictum est: Inueni uirum secundum cor meum Dauid  qui filius Iesse est . Non enim inimicos suos bello persequitur, neque insidiantibus sibi decertando armis resistit: sed exemplo Domini, cuius et nomen et lenitatem prefigurabat, proditus orat, periclitans psallit, patiens  odia gratulatur; et ideo secundum Domini cor repertus est. Quia cum Domino  duodecim millia legionum angelorum  possent in tempore passionis assistere: tamen ad omne officium humilitatis explendum, passioni se et  infirmitati ipse permisit, orans tantum, et dicens: Pater commendo in manus tuas spiritum meum . Quo exemplo hic idem, per similitudinem passionum future eius passionis propheta, non contradicit, non resistit inimicis, malum pro malo ex precepto euangelico non reddens: sed dominice mansuetudinis emulator, cum tribulatur, cum proditur, cum fugatur, Dominum, cuius tantum aduersus impios armis utitur, deprecatur.

 2. Hoc psalmo Christi personam gerit.---Psalmo autem huic  titulus ex historia prescribitur: sed ante historiam, quatenus et quando et in quem ea, que sub historia dicuntur, a nobis sint intelligenda, monstrantur. Est enim primum, uERS. 1: In finem intellectus illi Dauid. Tum deinde sequitur, uERS. 2:  Cum uenerunt Ziphei, et dixerunt Saul: Nonne ecce Dauid absconsus est  nobiscum? Ergo hoc, quod a Zipheis Dauid proditur, in finem est intelligendum. Per quod ostenduntur ea, que in presens tum erga Dauid gerebantur, preformationem in se futuri temporis continere: cum innocens insectatione uexatur, cum propheta contumeliis illuditur, cum Deo placens ad mortem requiritur, 108 cum rex inimico suo, ut Dominus Herodi atque Pilato, ab his proditur, cum  quibus tutus esse debebat.  Psalmus ergo intelligentie in finem est, et in Dauid illo intellectus, in quo finis est legis, et qui Dauid habet claues, aditum intelligentie  tum aperiens, cum que de se a Dauid sunt prophetata consummat.

3. Ziphei hebraice oris adspersio.---Ipsa autem secundum hebream proprietatem interpretatio nominis affert non exiguum nobis ad intelligendum profectum. Ziphei namque significantur, que nobiscum sunt oris adspersiones: he ab Hebreis Ziphei nuncupantur  . Adspersio autem secundum legem emundatio peccatorum erat, per fidem populum sanguinis adspersione purificans (cuius adspersionis hic idem beatus Dauid ita meminit: Asperges [; sacramentum future  ex Domini sanguine adspersionis, fide interim legis sanguine holocaustomatum repensante  . Sed hic populus, ut populus Ziphei, ore potius quam fide adspersus, et emundationem adspersionis labiis magis quam corde suscipiens, infidelis in Dauid suum et proditor exstitit, quod ante per Prophetam dixerat: Populus hic labiis me honorat, cor autem eius longe est a me ; ad prodendum Dauid ob id pronus, quia cessante fide cordis, omnia per oris fraudulentiam legis sacramenta gessisset.

4. Christus hominibus per omnia congruit.---uERS. 3 et 4: Deus, in nomine tuo  saluifica me, et in uirtute tua iudica me. Deus, exaudi orationem meam, auribus percipe uerba oris mei. Secundum demonstratam  tituli rationem, passio Dauid prophete, Dei ac Domini nostri Iesu Christi passionis exemplum est. Et idcirco oratio quoque eius, etiam ad intelligentiam orationis eius,  qui uerbum caro factum est, temperatur: ut qui omnia secundum hominem passus est, idem omnia secundum hominem et loquatur ; et quorum infirmitates portauit et peccata suscepit, eorum ad Deum deprecetur obsequio. Proprietates autem uirtutesque uerborum, etiam inuitis licet et cunctantibus nobis, intelligentie huius exigunt sensum: ut omnia ex persona eius dici non ambigamus in psalmo. Ait enim: Deus, in nomine tuo saluifica me. In humilitate corporis unigenitus Dei filius sub prophete  sui dictis hec precatur, 109 qui et gloriam quam ante secula habuerat reposcebat. Saluificari se  in Dei nomine rogat, in quo est et nuncupatus et natus: ut se in eo corpore, in quo erat natus, idipsum quod nature anteriori sue et generi erat proprium, saluum faceret Dei nomen.

5. Dei scilicet nomen ac uirtutem.---Et quia omnis hec ex persona forme seruilis oratio est, cui forme seruili  usque ad crucem mortis assumpte, salutem eius nominis quod Dei est deprecatur; et saluandus ex Dei nomine id continuo subiecit: Et in uirtute tua iudica me. Namque ob meritum humilitatis, quia se exinanisset formam serui accipiens, formam  nunc rursum Dei consortem  in ea quam assumpserat humilitate repetebat; in Dei nomine homine ipso, in quo Deus nasci obedierat, saluato. Et ut huius nominis, in quo se saluari orabat, honorem  non nude tantum nuncupationis doceret esse, iudicari se in uirtute Dei precatur. Primum enim ex iudicio est, quod meretur: Factus, inquit, obediens usque ad mortem, mortem autem crucis. Propter quod exaltauit illum Deus, et donauit illi nomen, quod est super omne nomen : ut ei nomen  quod super omne nomen est donetur. Tum deinde  hoc ipsum iudicium sit in uirtute iudicii: quia per uirtutem Dei is, qui ex Deo homo mortuus fuerat, idem rursus in Deum ex homine mortuo resurrexit; secundum illud Apostoli,  Crucifixus ex infirmitate, resurrexit ex uirtute , et rursum: Non enim erubesco Euangelium: uirtus enim Dei est in salutem omni credenti . Per iudicii enim uirtutem infirmitas corporalis  in Dei nomen naturamque saluatur; atque ita ob meritum obedientie, in salutem nominis Dei ex iudicii uirtute prouehitur, ut in eo Dei et nomen et uirtus sit. Ceterum si ex consuetudine humana sermo iste cepisset; in misericordia potius uel equitate, quam in uirtute, iudicari se Propheta poposcisset. Sed uirtutis illic opus fuerat iudicio, ubi Dei filio in filium hominis ex partu uirginis nato, rursum ipsi hominis filio per iudicii uirtutem Dei filii et nomen  redhibendum esset et uirtus.

6. Orantis hic fiducia non conuenit nisi Christo.---Sequitur  dehinc: Deus exaudi orationem meam,   auribus percipe uerba oris mei. 110 Promptum Prophete fuerat dixisse: Deus, exaudi me. Sed quia ex persona eius loquitur, qui solus sciret orare; idcirco constans postulatio  exaudiende orationis ostenditur. Paulus beatus neminem hominum, qualiter orare  oporteat, scire docet dicens: Quod enim, quid oremus qualiter oporteat, nescimus . Non est ergo infirmitatis humane, exaudiri orationem suam postulare: cum Doctor gentium, post constitutam  licet iam a Domino formam orandi, quid et quatenus oret ignoret. Sed eius ista fiducia est, qui solus patrem uidet, qui solus Patrem scit, qui solus potest orare pernoctans (secundum [, qui per speculum uerborum formam ipsam occultissimi sacramenti sub communibus uerbis, dum oraremus, ostendit. Et qui orationem suam poposcit audiri, ut peculiare hoc fiducie sue doceret esse, subiecit, Inaurire uerba oris mei. Et quisquam  hoc humane fiducie esse existimabit, ut uerba oris sui uelit audiri? An illa quibus motus animi nostri et impetus pronuntiamus, tum cum de ira exardescimus, tum cum de odio obtrectamus, tum cum de dolore querimur, tum cum de adulatione blandimur, tum cum aut pro spe lucri aut de ueritatis pudore  mentimur, aut de contumelie offensione maledicimus? Et quis usquam uite ita emendate et patientis ad omnia fuit, ut his humane demutationis uitiis non esset obnoxius? Solus hoc potuit cum fiducia uelle, qui peccatum non fecit, in cuius ore dolus non fuit, qui flagellis dorsum prebuit, maxillas ab alapis non deflexit  , sputamentorum contumeliam non exprobrauit, et in nullo uoluntatem eius, cuius ad hec uoluntati in omnibus uolens obediebat, offendit.

7. Querela Christi omnis ex humane nature affectu est.---Causam deinde, cur uerba sua audiri oret, adiecit, uERS. 5: Quoniam alieni insurrexerunt aduersus me, et fortes quesierunt animam meam, et non proposuerunt Deum  ante conspectum suum. Unigenitus  Dei filius, Dei uerbum, et Deus uerbum (cum utique omnia que Pater posset, omnia ea et ipse posset, sicuti ait: Quecumque enim Pater facit, eadem et Filius facit similiter ; [ ut absolutissimum nobis humane humilitatis esset exemplum, omnia que hominum sunt, et orauit, et passus est. Et ex communi nostra infirmitate salutem sibi est deprecatus a Patre: ut natiuitatem nostram cum ipsis infirmitatis nostre  iniisse intelligeretur officiis. Hinc illud est, quod esuriuit, sitiuit, dormiuit, lassatus fuit,  impiorum cetus fugit, mestus fuit, et fleuit et passus, et mortuus est. Et ut his omnibus non natura , sed ex assumptione , subiectus esse posset intelligi, perfunctus his omnibus resurrexit. Omnis ergo eius in psalmis ex nature nostre affectu querela est. Nec mirum si ita nos intelligimus dicta psalmorum: cum ipse Dominus secundum euangelicam fidem passionis sue sacramenta scripta esse fuerit testatus in psalmis .

8. Qui alieni. Qui fortes. Hi Christum, qui Deus et homo, Deum nescierunt.---Alieni igitur super eum insurrexerunt. Non enim iam filii Abrahe sunt, neque filii Dei: sed natio uiperarum, sed serui peccati, sed  semen Chanaan, patre Amorrheo, matre Chethea , et diabolo patre, filii diabolice uoluntatis. Querunt quoque et animam suam fortes; cum Herodes principes sacerdotum ubi  nasci habebat Christus interrogat , cum omnis Synagoga aduersus eum testis falsa coniurat. Sed animam hanc humane nature et infirmitatis esse existimantes  non proposuerunt Deum ante conspectum suum: quia Deus ex eo quod Deus manebat, usque ad originem nascendi se hominis humiliasset, id est, ut hominis filius esset, qui erat antea Dei filius. Non enim alius filius Dei, quam qui filius hominis; et filius hominis  non ex parte,  sed natus, forma enim se Dei ex eo quod erat ad id quod non erat, id est, ut nasci posset, in animam suam corpusque euacuante  , usque ad naturam scilicet hominis nascendi, qui totus ex anima et carne formabilis est, Dei se humiliante substantia. Ob quod cum insurgunt aduersum eum alieni, cum potentes animam eius 112 exquirunt, que frequenter in Euangeliis tristis et mesta est; Deum ante conspectum suum non proposuerunt, quia Deus Dei filius, ante secula manens, humane nature habitu, id est, nostri corporis atque anime homo ex partu uirginis natus esset: per operum magnificentiam non intelligentes, quia hominis filius, cuius animam querebant, ad id quod homo esse ceperat,  ex Dei filio, quod semper manserat, exstitisset.

 9. Interuentu  diapsalme, non dicentis, sed cui dicebatur, demutata persona est. Nunc enim generalis sermo est prophetie. Nam post eam orationem, que ad Deum fuerat, ut fiducia orantis posset intelligi, in eo ipso precationis tempore quod poposcerat  impetrantis continuo subiecit, uERS. 6: Ecce enim Deus adiuuat me, et Dominus susceptor est anime mee.  Conuertit mala inimicis meis. Effectus proprios propriis reddidit postulatis, docens non negligentem orationis nostre Deum esse, neque irrationabilem prestationem misericordie  sue existimandam, cum nos secundum quod precaremur audiret. Namque ad id quod ait: Quoniam alieni insurrexerunt super me; proprium illud est, Deus adiuuat me; ad id autem: Et fortes quesierunt animam meam; in eo exaudite orationis peculiaris effectus est, quod ait: Et Dominus susceptor est anime mee: ad id uero quod ait: Et non proposuerunt Deum ante conspectum suum, hoc competenter adiecit, uERS. 7: Conuertit mala inimicis meis. Deus ergo et aduersus insurgentes adiuuat, et quesitam a fortibus animam sancti sui suscipit, et non propositus ante oculos, neque ab impiis cogitatus, ad inimicos mala ipsa conuertit: ut dum Deum non cogitant, iusti animam querendo, et aduersum eum insurgendo, adiuto eo atque suscepto,  eum, quem inter iniquitatum  opera non cogitabant, ultorem malitie ipsius retributione sentirent.

10. Iusti inter calamitates fiducia.---Habeat itaque hanc innocens religio fiduciam, ut inter humanas insectationes et anime pericula adiutorem sibi Deum esse non ambigat: et si quando iniuste mortis uis afferatur, excedentem habitaculo corporis animam sciat in  Dei susceptione 113 requiescere. Habeat ultionis quoque certissimam securitatem, cum mala omnia in eos qui inferant reuertantur. Non potest iniquitatis argui Deus; nec perfecte bonitati, maligne uoluntatis instinctus ac motus admixtus est. Mala enim non maleuolus excitat, sed ultor retorquet: neque ea ex malitia sua affert, sed in merita nostra conuertit. Statuta enim in  omnes sunt,  ad ultionum ministeria, mala ista cum lege uiuendi, iusti id   iudicii seuera equitate moderante. Sed hec et auersa a iustis sunt lege iustitie, et conuertuntur in iniquos equitate iudicii. Utrumque iustum, ut et iustis ad metum prompta sint  nec admixta, quia iusti sunt; et in iniustos ad penam sint conuertenda, quia meriti sunt: nec iustis admixta cum prompta sint, nec iniustis defutura quia prompta sunt.

 11. Qui in ueritate disperditi Iudei.---Dehinc rursum fit ad personam Dei, ad quem primum deprecatio erat cepta, conuersio: In ueritate tua disperde illos. ueritas mendacium confutat, et perimitur falsitas ueritate. Omnem autem superiorem orationem esse eius hominis, in quo filius Dei natus est, docuimus, etiam hoc quoque nunc a Deo patre deprecantis, ut inimicos suos in ueritate disperdat. Et que sit ueritas, non ambigitur; nempe ille ipse qui dixit, Ego sum uita, uia, ueritas . Disperduntur ergo in ueritate inimici, cum falsis testibus damnationem Christo comparantes, resurrexisse eum a mortuis audiunt, et in Dei ueritate gloriam suam resumpsisse cognoscunt. Nam postea ob penam Dei in crucem acti, fame et bello absumpti ac perditi  sunt: uite auctorem morte damnantes,   neque Dei in eo ueritatem per operum magnificentiam cogitantes. Hos igitur disperdit Dei ueritas, cum ad resumendam glorie paterne maiestatem resurgens,  absolute in se diuinitatis probauerit ueritatem.

12. De passione Christi Hilarii sententia.---Quod autem et in crucem actum unigenitum Dei filium, et morte damnatum 114 eum, qui natiuitate, que sibi ex eterno patre est naturalis,  eternus sit, frequenter, imo semper predicamus, non ex nature necessitate potius, quam ex sacramento humane salutis passioni fuisse  subditum, et uoluisse se magis passioni subiici, quam coactum. Et quamquam passio illa non fuerit conditionis et generis, quia indemutabilem  Dei naturam nulla uis iniuriose perturbationis offenderet: tamen suscepta  uoluntarie est, officio quidem ipsa satisfactura penali, non tamen pene sensu lesura patientem: non quod illa ledendi non habuerit pro ipsa passionis qualitate naturam; sed quod dolorem diuinitatis natura non sentit. Passus ergo est Deus; quia se subiecit uoluntarius passioni: sed suscipiens naturales  ingruentium in se passionum  uirtutes, ipse tamen a nature sue uirtute non excidit ut doleret.

13. Christi oblationis pre oblationibus legis prestantia. ---Sequitur enim, uERS. 8: uoluntarie sacrificabo tibi. Legis sacrificia, que in holocaustomatis et oblationibus hircorum atque taurorum sunt, non habent in se uoluntatis professionem: quia maledicti sententia legem sit decreta uiolantibus. Quisquis enim a sacrificio destitisset, ipse obnoxium se efficiebat esse maledicto . Necesse ergo erat effici quod fiebat: quia sacrificii negligentiam maledicti non admittebat adiectio. A quo maledicto nos Dominus noster iehsu Christus exemit, Apostolo dicente, Christus nos redemit  de maledicto legis, factus pro nobis ipse maledictum , quia  scriptum est: Maledictus omnis qui  pendet in ligno . Maledictorum se ergo obtulit morti, ut maledictum legis dissolueret, hostiam se ipse Deo patri uoluntarie offerendo; ut per hostiam uoluntariam maledictum, quod ob hostie necessarie et intermisse reatum erat additum, solueretur. Cuius sacrificii alio loco meminit in psalmis: Hostiam et oblationem noluisti, perfecisti autem mihi corpus ; Deo patri legis sacrificia respuenti, hostiam placentem 115 suscepti corporis offerendo. Cuius oblationis beatus Apostolus ita meminit: Hoc enim fecit semel se ipsum offerens hostiam Deo ; omnem humani generis salutem oblatione sancte huius et perfecte hostie redempturus.

14. Christus de obtentis a se postulatis gratulatur.  ---Ob que omnia ita gesta, laudem Deo patri refert: Confitebor nomini tuo, Domine, quoniam bonum est; uERS. 9: quoniam ex omni tribulatione eripuisti me.   Reddit singulis propositionibus proprias absolutiones.  Nam in exordio dixerat,  In nomine tuo saluifica me. Post precum uero satisfactionem, congruam  gratulationis esse oportuit professionem, ut eius nomini confiteretur, in cuius nomine saluari sese fuerat deprecatus; et quia auxilium contra alienos insurgentes in se poposcerat,  idipsum adeptum sese fuisse professus, per hoc gaudii exsultationem memoraret, Quia ex omni tribulatione  eripuisti me. Ad id uero quod dum fortes quesierunt animam eius, Deum non proposuerunt in conspectu suo, preclare indemutabilis diuinitatis sue docuit eternitatem in eo quod dictum est, Et super inimicos meos respexit  oculus meus. Morte enim non interceptus est unigenitus Dei filius. Ad explendam quidem hominis naturam, etiam morti se, id est, discessioni   se tanquam anime corporisque subiecit, et ad infernas sedes,  id quod homini debitum uidetur esse, penetrauit: sed manet resurgens, et inimicos suos immortali oculo despicit, glorificatus in Deum, et ex hominis filio in Dei filium,  ex quo etiam hominis filius esse ceperat, per resurrectionis gloriam iam renatus. Inimicos suos despicit, quibus dixerat, Soluite templum hoc, et post triduum   reedificabo illud . Aedificato igitur hoc corporis sui templo, eos qui quesierant animam suam ex edito uidet, et ultra humane mortis legem auctores mortis sue sublimis ipse despectat, mortem perpetiens, sed mori nesciens, Deus homo Dominus noster iehsu Christus, qui est benedictus in secula seculorum. Amen.



116 PSALMUS LIu.


In finem in carminibus  intellectus Dauid.

Inaurire Deus orationem meam, et ne despexeris deprecationem meam: intende mihi, et exaudi me. Contristatus  sum in exercitatione mea,  conturbatus sum a uoce inimici et a tribulatione peccatoris: quoniam declinauerunt in me iniquitates  , et in ira molesti erant mihi. Cor meum conturbatum est in me: et formido mortis cecidit super me. Timor et tremor uenerunt  super me: et contexerunt me tenebre  . Et dixi: Quis dabit mihi pennas sicut columbe? et uolabo, et requiescam. Ecce elongaui fugiens: et mansi in solitudine. DIAPSALMA. Exspectabam eum  qui saluum me fecit a pusillanimitate spiritus et tempestate. Precipita, Domine,  diuide linguas eorum: quia uidi iniquitatem et contradictionem in ciuitate. Die ac nocte circumdabit eam super muros eius  iniquitas, et labor in medio eius et iniustitia  : et non defecit de plateis eius usura et dolus. Quoniam si inimicus meus  maledixisset  mihi, supportassem utique. Et si is qui oderat me  , super me magna locutus fuisset, abscondissem  me utique ab eo. Tu uero homo unanimis, dux meus et notus meus, qui simul mecum dulces capiebas cibos: in domo Dei ambulauimus cum consensu  . ueniat mors super illos: descendant in infernum uiuentes: quoniam nequitia in hospitiis eorum, in medio eorum. Ego autem ad  Deum clamaui: et 117 Dominus exaudiuit me. uespere et mane et meridie narrabo et renuntiabo: et exaudiet uocem meam. Liberabit in pace animam meam ab his qui appropiant mihi: quoniam inter multos erant mecum. Et exaudiet me Deus, et humiliabit eos, qui est ante secula. DIAPSALMA. Non enim est illis commutatio, et non timuerunt Deum: extendit manum suam in retribuendo. Contaminauerunt  testamentum eius, diuisi sunt ab ira uultus eius, et appropiauit cor eius. Mollierunt sermones eius super oleum, et ipsi sunt iacula. Iacta in Deum cogitatum tuum  . Et ipse te enutriet, et non dabit in eternum fluctuationem iusto. Tu uero Deus deduces eos in puteum interitus. uiri sanguinum et dolositatis non dimidiabunt dies suos: ego autem sperabo in te  .




TRACTATUS PSALMI.

1. Psalmus hic de Christo est.---Superscriptio psalmi sine historia est tantum, uERS. 1: In finem in hymnis intellectus est. Hymnos aliqui translatores nostri carmina nuncupauerunt: plerique autem hymnos ex ipsa grecitatis usurpatione posuerunt. De nomine nichil differt, dummodo res una esse, que uel in hymnis uel in carminibus significabitur, intelligatur. Hoc  ergo de psalmo sentiendum est, quod que hymno eius uel carmine continentur, in finem intelligenda  sunt: omni intellectu scilicet nostro ad Dominum nostrum Iesum Christum, quem Apostolus finem legis docuit esse referendo .

2. Christus Deus simul et homo.---Frequenter autem admonuimus, eam in psalmorum cognitione sensus nostri temperandam esse rationem, ut eum, de quo et per quem omnis prophetia est, ex Dei filio hominis filium natum meminerimus,  et Dei naturam omnibus ante seculis manentem in naturam hominis esse ex partu uirginis genitam: ita ut nature posterioris adiectio nullam defectionem nature anterioris afferret; neque   qui etiam homo esse ceperat, id quod ante hominem manebat, Deus scilicet, esse desineret. Hic ergo assumens carnis nostre fragilitatem, et manens suus atque noster, ita agit, orat,  profitetur, exspectat 118 omnia illa que nostra sunt, ut in his admisceat etiam illa que sua sunt: loquaturque interdum ex persona hominis, quia et homo et natus et passus et mortuus est; interdum autem omnis ei secundum Deum sermo sit, quia ex Deo homo, et ex Dei filio hominis filius exstitisset: nature scilicet eius confidentiam non oblitus in uerbis, qua  in assumptione licet hominis non carebat, et ita ex nobis atque ex infirmitate nostra humani sermonis consuetudine usuque loquens, ut ex se atque ex uirtute sua que Deo sunt propria et digna loqueretur, ut in presenti psalmo cognosci potest, qui ita ceptus est.

3. uERS. 2---8. Inaurire Deus orationem meam, et ne despexeris deprecationem meam: intende mihi,  et exaudi me. Contristatus sum in exercitatione mea, et conturbatus sum a uoce inimici et a tribulatione peccatoris: quoniam declinauerunt in me  iniquitatem, et in ira molesti erant mihi. Cor meum conturbatum est in me, et formido mortis cecidit super me. Timor et tremor  uenit super me, et contexit me tenebra. Et dixi: Quis dabit mihi pennas sicut columbe? et uolabo, et requiescam. Ecce elongaui fugiens, et mansi in solitudine. In exordio psalmi etsi humilitatis uoce usus sit, cum ait: Inaurire Deus orationem meam: non tamen sine aliqua propria  conscientia altioris fiducie intelligitur hec locutus. Non enim cuiuscumque est innocentie, id postulare ut orationem suam Deus inauriat. Prompte namque semper precationi hominum Dei aures sunt: quia qui naturam audiendi  humano generi impertit, ipse extra auditus non potest esse naturam  et qui ubique  hunc in nobis sensum auditionis operatur, non potest non ubique in ipso esse quod prestat. Deus itaque ubique et semper audit: sed non omnium meriti est  ut quod audit, et inauriat: auditum quidem eius orantis uoce penetrante, sed dignationem eorum que audiantur inauriendi sola orationis innocentia promerente.

4. Orationum triplex genus.---Triplex autem in exordio  oratio precationis est edita. Prima enim ea est, ut inauriatur oratio. Sequens est, ne despiciatur deprecatio. Tertia est, ut intendat sibi, seque exaudiat. Et necesse est discretam esse uniuscuiusque generis naturam: ut non idem sit inaurire, et non despicere; rursumque differat ab utroque intendere, et exaudire. Et quia de inaurienda oratione  quid intelligi posset ostendimus; quid illud sit: Ne despexeris deprecationem meam, tractandum est. Despiciuntur orationes leues, diffidentes, 119 inutiles, seculi curis anxie, et rerum corporalium desideriis implicate, bonorum operum fructibus infecunde. He igitur despicabiles sunt orationes, Dei dignatione non digne, de quibus per Esaiam prophetam ait: Et cum extenderitis manus uestras ad me, auertam oculos meos a uobis . Et causam despiciende orationis continuo subiecit, dicens: Manus uestre sanguine plene sunt . Ubi ergo operatio iniquitatis exstabit, illic despicitur oratio deprecantis. At uero tum in eum qui sperat intenditur, cum tacite spei fides, pie conscientie religione cohibetur. Et est nobis hoc absolutissimum uniuscuiusque proprietatis  exemplum. Inauriuit Dominus uerba Chananee sepe clamantis : despexit orationem adolescentis illius, qui ab eternitatis largitore diuisionem patrimonii postulabat ; intendit autem in eam feminam, que fidei silentio salutem sibi etiam a uestis fimbria expetebat .

5. Christi in hoc mundo exercitatio.---His ergo totius precationis sue generibus distinctis, nunc causam ipsam exposuit deprecandi: quia in exercitatione sua conturbaretur a uoce inimici, et a tribulatione peccatoris. Et quidem exercitatio numquam nisi ad res utiles salutaresque suscipitur: quas quia in sancto quoque impii ferre non possunt, omnibus eum  iniuriis afficere, et usque ad formidinem mortis defatigare contendunt. Sed hec in Domino Iesu Christo exercitatio, nostre salutis operatio est, quam diuersarum sanationum, de hinc passionis ipsius exercitatio prouehebat. In hoc quoque se mundo consortio nostre infirmitatis exercens (quam exercitationem egressu suo Isaac in campum prefigurauit, cum inuecte camelo Rebecce , a uoce inimici etiam turbatur, cum Samaritanus demonium habens dicitur , cum quia se a cruce non eruat, negatur esse ceteris salus. Declinantes in eum iniquitatem falsorum testimoniorum et sententie mortis, in ira quoque molesti sunt ei, dum flagellis, dum colaphis, dum alapis deseuiunt.

 6. Patientia, infirmitas salua diuinitate.---Sed inter hec habens potestatem  duodecim 120 millia legionum celestium euocare, non ad iram commouetur, neque ad ultionem exacerbatur. Sequitur enim: Cor meum conturbatum est in me. Pati omnia in se ipso constituit, dummodo humane salutis sacramenta perficeret. Difficillimum autem hominis infirmitati est, intra se ipsum perturbationes mentis commotionesque cohibere, ut non etiam usque ad ipsam uultus demutationem, tacito licet motu, significatio anxietatis uel indignationis erumpat. uerum unigenito Deo, quamuis infirmitas nostra suscepta sit, tamen diuinitatis sue non est   abolita natura, ut non his omnibus que infirma sunt salua  maiestatis sue dignitate perfunctus sit, dum uniuersa que mortis nostre sunt ac timoris ita pertulit, ut in eum inciderent hec potius quam inessent,  dum infirmitas nostra magis est, quam naturalis in Deo est. Denique idipsum sequens sermo connexuit, cum dicit: Et formido mortis cecidit super me. Timor, et tremor uenit super me, et  contexit me tenebra. Et hec quidem in eum omnia que nostre necessitatis sunt irruerunt; sed ab eo nature sue uirtute suscepta sunt, dum mortem nostram, potens non mori, etiam  timorem in se mortis ingruentem non renuit.

7. Pennas non aliunde sumit.---Et cum hec eadem tamquam in hominem imbecillitati eius dominatura cecidissent: tamen ut non subiectum se his que ingruerent  edoceret, subiecit: Et dixi, quis dabit mihi pennas sicut columbe? et uolabo, et requiescam.  Non infirmus est, cui ad euolandum de contegentibus se tenebris metuque mortis penne non aliunde sumende sunt. Cum enim dicit: Quis dabit mihi? non poscentis ab aliquo, sed non aliunde sperantis est. Euolare autem ut columba festinat, id est, in spiritalem redire naturam. Nam et in columbe specie Spiritus in eum uolando requieuit  habitatione aliquando in eo homine, qui tum de Iordanis aquis adscendebat, inuenta. Et hec quidem precationis est causa, quia infirmitate corporis degrauatus, hoc quod nobis est mortale susceperat, ut caro factus  in spiritum euolaret. Et harum quidem 121 pennarum suarum in psalmo alio ita meminit: Si  sumpsero pennas meas ante lucem, et habitauero in postremis maris. Etenim illuc manus tua deducet me . Suas itaque sumet,  ut intelligatur eas ex his euacuatus assumere.

8. Desertum quo se a requie recipit.---Sed sumptis pennis ut uolando requiescat, quo sit quieturus ostendit, dicens: Ecce elongaui fugiens, et mansi  in deserto. Ceciderunt quidem super lucem tenebre, sed tenebre eam non comprehenderunt. Elongauit enim fugiens, qui ne   a contegentibus quidem potuit comprehendi. Fugit ergo etiam eos qui se persequebantur, et ab his longe factus habitat in deserto. Et quod desertum hoc uel que sollicitudo sit , et ita alius propheta declarat: Letare desertum sitiens,  exsultet desertum, et floreat tanquam lilium: et floreant et exsultent deserta Iordanis. Inualescite manus inualide et genua dissoluta: consolamini modici animi, sensu inualescite, et nolite timere. Ecce Deus  noster iudicium reddet, ipse ueniet et saluabit nos. Tunc aperientur oculi cecorum, et aures surdorum audient, erudietur lingua mutorum. Tunc saliet claudus tanquam ceruus . uenerat quidem ad oues perditas domus Isrel; sed ab iis fugatus hec deserta letificat. In his enim manet,  et manet postquam uolando requieuit. Est enim Dei requies, que  impiis denegatur cum dicitur: Si intrabunt in requiem meam . Resumpta spiritali gloria, unigenitus Deus in his, tanquam in templo digno se corporibus que erant antea deserta requiescit, quia plures iam filii deserte magis quam eius que habet uirum .

9. Litteram solam in psalmis uolentes.---Non sum autem nescius, plerosque solum uerborum sonum et litteram contuentes, nichil de omnibus fere psalmis   congruum persone Domini nostri Iesu Christi existimare, putentque totum querelis Prophete increpari. Sed nos litem non mouemus. Neque enim destruimus, sed adstruimus, addentes potius de obscuris intelligentiam, quam simplicibus detrabentes: quia quecumque Dauid aut passus aut questus est,  etiam passionibus eius, qui uniuersitatis nostre caro est factus, impleta sunt. Et, ut 122 arbitror, ea que sequuntur intelligentie nostre cursum probabunt.

10. Salutem exspectat Christus.---Intercedens uero diapsalma demutauit et sensum. Nam omnis rursum aduersus eos, de quibus est querela, fit sermo, honore tamen eius, ad quem omnia est referre solitus, antelato. Sequitur enim, uERS. 9: Exspectabam saluificantem me a pusillanimitate et tempestate. Non noua hec eius exspectatio est: nam et in eo psalmo, quem ex persona eius esse non dubium est, sic precatus est:  Salua me, Deus, quoniam intrauerunt aque usque ad animam meam. Infixus sum in limo profundi, et non est substantia. ueni in altitudinem maris, et tempestas demersit me . Ab hac igitur tempestate  atque ab hac pusillanimitate (humiliatus [ saluari exspectat ab eo ad quem precatus est, dicens: Pater, clarifica me apud temetipsum claritate, quam habui apud te prius quam mundus esset .

11. Iudei qualiter iam demersi et linguis diuisi.---Sed exspectans saluari se, plus iam quam spem salutis exspectat. Sequitur enim, uERS. 10: Precipita, Domine, et diuide linguas eorum. Proprietatem uerbi siue hebraici siue greci latinitas, uti in multis, non elocuta est. Nam id quod precipita dicitur, cum illis   enuntiatum est: quo sermone non ut precipitentur, sed ut in profundum demergantur oratur. Demergi ergo eos, linguasque eorum  diuidi rogat. Quorum aliud sub Ne , aliud post edificationem turris scimus effectum , cum illos diluuio submersos consumpsit profundum, hos uero linguarum diuisio ad causam eterne  inter se concertationis discreuit: ut conspirationem aduersus Deum initam, dum se inuicem et nesciunt et metuunt, non tenerent. Non dispar ergo nunc in hos pena deposcitur, scilicet  ut iure gentium, quas in aquis signficari meminimus, absumpti, et in omnes linguas cum quibus nunc habitant et quibus loquuntur diuisi, amitterent uite ac regni sui dignitatem.

 12. Ut autem ob uitia ciuitatis contradictionemque preceptorum suorum hec consecutura nosceremus, adiecit: Quia uidi iniquitatem et contradictionem in ciuitate. uERS. 11 et 12. Die ac nocte circumdabit eam  super muros eius et 123 iniquitas, et labor in medio eius: et non defecit de plateis eius usura et dolus. Ob hec igitur uitia et crimina future captiuitatis et dispersionis pena deposcitur; sed potissima inter crimina sunt iniquitas et contradictio. Nam eum, quem lex et prophete nuntiauerant, reiicientes contradictione impia respuerunt. Que contradictio nocte et die circumdans muros ciuitatis ipsius supergressa est, qui et ipsa passionis sue nocte, cum se uidendum in consessu et a dextris uirtutis profiteretur, discissa ueste etiam cum blasphemie inuidia  contradixerunt . In muris autem, tuitionem salutis significari meminimus: sicut cum noue Ierusalem edificatio et munitio, id est, constructio et custodia Ecclesie celestis optatur, ita scriptum est: Benigne, fac Domine, in bona uoluntate tua Sion, ut edificentur muri Ierusalem . Erat ergo tum in eo populo custodia spiritalis: et disposite per angelos legis administratio communiebatur. Sed ubi ipso Mediatore legis reiecto, hos muros et hanc custodiam circumdans iniquitas supergressa est: tum cepit maius esse ipsa munitione peccatum, ut iniquitas uinceret  custodie uoluntatem, usura et dolo, ceterisque que in lege sunt uetita redundantibus.

 13. Non de passione, sed de proditore queritur Christus: cur non de passione.---Et indignitatem tante huius iniquitatis ostendens, subiecit: Quoniam si inimicus meus improperasset mihi, supportassem utique,  et si odiens me super me magna locutus fuisset, absconderem me utique ab eo. Tu autem homo unanimis, dux meus et notus meus, qui simul mecum dulces capiebas cibos, in domo Dei ingressi sumus cum concordia. Querela non de passione est, sed de Apostolo proditore. Nam cum salutem generi humano suscepta crucis morte donaret, non potest uideri sacramentum hoc magne pietatis arguere. Nam utique si inimicus esset, querele causa non esset: cum id in se consummaretur, quod ad salutem nostram perpeti ipse uoluisset. Et sicuti si odiens se  locutus super se magna esset, absconsus ab eo fuisset: quia ei non cognitus in homine Deus esset, et ob hoc minus esset criminis nescienti (non enim gentes uerbum carnem factum  prenuntia sibi lege didicerunt, quod utique  his qui sub lege sunt, etiam ipsis gestis ad speciem future ueritatis aptatum est, cum et hominem Abraham adorauit   portasse se utique  hec opprobria  gentium, quod cum esset homo Deum se faceret, quod demonium habens populum seduceret; quia ignorassent 124 hec omnia in lege, que ad Isrel lata est, contineri. uerumtamen cum unanimis et dux et notus hec faciat: unanimis, cum electus  in Apostolum est; dux, cum demorante Domino, ipse ad predicationem aduentus sui ad castella premissus est, futuri regni dux ab eo ac princeps est constitutus; notus autem, cum omnes ingressus eius egressusque didicisset, cognosceretque in hominis filio, et Dei filium, qui et particeps  in demutando ex aqua uino, et dulcificando  in populi cibum hordeo exstitisset, conuiuioque eodem usus esset, secumque Dei domum semper esset ingressus: maiorem de se querelam in hoc consortium diuini ministerii assumptus exhibuit.

14. Iniquorum pena.---Sed quamquam specialia hec in impietatem eius dicta essent, tamen pene decretum refertur ad plures. ueniat mors super eos, et descendant in infernum uiuentes, quoniam nequitia in hospitiis eorum  in medio eorum, ita super eos morte uentura, ut ad pene sensum uiuentes descendant in infernum, cum in hospitiis eorum et in medio eorum: id est, totos ipsos intra extraque nequitie opera circumdent.

 15. uerum ille hec his agentibus atque meditantibus ad quem spes et precatio sua esset ostendit, dicens, Ego ad Deum clamaui, et Dominus exaudiuit me. uERS. 17---20. uespere et mane et meridie narrabo  et renuntiabo; et exaudiet uocem meam. Liberabit in pace animam meam ab his qui appropiant mihi quoniam inter multos erant mecum. Et exaudiet me Deus, et humiliabit eos, qui est ante secula. Clamorem fidelem mox Dominus exaudit, et hanc ipsam exauditi clamoris sui gratulationem uespere et mane et meridie narrabit, diem omnem in his diei partibus per quas dies continetur ostendens. Talis autem temporum ordo non nisi ex prophetica scientia distributus est, ut uespere et mane et meridie nuntiet  quia secundum legem et obseruantiam legis a uespere dies cepta , eadem ipsa usque in meridiem deputatur, cum inchoationem diei non mane lux reddita, sed uespere nox facta perficiat. Narrat ergo et renuntiat ea que psalmo continentur, quod uocem eius audiat, et in pace  animam suam liberet (pacificauit enim omnia in celo et in terra  et liberet ab appropiantibus sibi. Superior enim querela de proximis, cum etiam unanimis et dux et notus hec ageret, cum apostolis ceteris et ipse electus in apostolum. Deus ergo qui est ante secula, id est, per quem 125 omnia sunt,  quia ante omnia sit, exaudiet eum, et humiliabit eos; cum indigni gloria eterne resurrectionis effecti sunt.

16. Iudeorum pena ob impenitentiam.---Nam interiecto diapsalma omnem his ob impenitentem impietatis professionem spem recidit, dicens: Non enim est illis commutatio, et non timuerunt Deum. Omnes secundum Apostolum resurgent, sed non omnes commutabuntur , quia non timuerunt  Deum. Fas enim fuerat  ignorantes in homine Deum, resurgentem tamen Deum ex mortuis credidisse, patente his etiam post passionis piaculum penitentia et indulgentia  . Non enim solum non timuerunt Deum; sed cum ad retribuendum his manum extendisset, id est, auxilium obtulisset; contaminauerunt testamentum eius: cum eum qui testamento legis ad salutem prenuntiatus est, repulerunt. Sequitur enim, uERS. 21 et 22: Extendit manum suam in retribuendo. Contaminauerunt testamentum eius: diuisi sunt ab ira uultus eius. Et idcirco demutatio his non relicta est, quia pro peccato semel mortuus est, et resurgens eos tantum demutatione donauit, qui secum per fidem et commortui sunt et resurgent. Hos autem ab ira uultus sui euersa ciuitate  diuisit, partemque eorum cum infidelibus ponens, cos uel dispersit in omnia, uel diuisit a sanctis.

17. Iude blandiloquium.---Dehinc de generali  querela ad significationem eius qui ei et dux et unanimis et notus fuerat sermo se retulit: Et appropiauit cor eius. Mollierunt sermones eius super oleum, et ipsi sunt iacula. Admixtus apostolis, et curam pauperum agens, maximum scilicet  ministerii opus curans, appropiauit cor suum : non utique ministerio fidei appropians, sed ire Dei et contaminationi testamenti eius. Ceterum ipse blandiloquus, emollito super oleum sermone curam agere se pauperum fallens, etiam tum cum pretiosi unguenti effuso alabastro conquestus est, tamquam id magis   uenire in sumptum inopum debuisset . Sed ille occasionem furti de pecunie collatione querebat. Et istiusmodi  forte blandiloquii  oleum psalmo alio euitat Propheta, cum dicit: Oleum peccatoris non impinguet caput meum , quia sub specie boni operis, malitie arma commoueat. Sunt autem etiam in uerbis iacula, sicuti dentes 126 scutum et sagitte sunt, et lingua machera acuta est . Hec igitur sermonum iacula detestatur, que magis sub blandimento et adulatione nocitura sunt.

18. Curare quid debeamus.---Sed inter ista inimici iacula imperterritus manet, nobisque portum securitatis   fidum tutumque demonstrat. Sequitur enim, uERS. 23: Iacta in Dominum cogitationem tuam, et ipse te enutriet: non dabit in eternum fluctuationem iusto. Ademit nobis etiam in Euangeliis Dominus sollicitudinis necessitatem, dicens: Nolite solliciti esse  de crastino; sufficit enim diei malitia sua . Querite primum regnum Dei et iustitiam  eius et omnia prestabuntur uobis : omnem scilicet curam in promerendo Dei regno et iustitia collocandam. Iactanda ergo super eum cura est: ipse enim enutriet, secundum illud: Super aquam refectionis enutriuit me . Enutriens autem non relinquet in fluctibus istius seculi, sicuti enutritus Iacob omnem tempestatem et odiorum et dure seruitutis euasit dicens: Deus qui enutriuit me a iuuentute mea . Ipse enim uite auctor est, ipse cibi largitor, non terreni tantum, sed etiam spiritalis.

19. Puteus uite, et puteus mortis.---Sed illo super aquam refectionis educato, et a procelle fluctibus liberato,  digna impios pena consequitur, cum dicit: Tu uero Deus deducet illos in puteum interitus. uiri sanguinum et dolositatis  non dimidiabunt dies suos:  ego autem sperabo in te, Domine. Est quidem puteus aque uiue: sed est puteus interitus, secundum illud: Non me demergat tempestas aque, neque  absorbeat me profundum, neque contineat super me puteus os suum . Non relicto igitur  in fluctuatione iusto, illi in puteum interitus deducentur; cuius os clausum  resurgenti ex inferis unigenito Deo esse non potuit. Ceterum post passionem Domini, statim eos belli uictoria cum excidio ciuitatis absumpsit: omni promiscua etate ad satisfactionem uincentium interempta, non dimidiatis uite diebus iuuentute prostrata. Dies autem pleni sanctis et fidelibus reseruantur, secundum illud: Et dies pleni inuenientur  in his quorum spes semper in Domino est: qui est benedictus in secula seculorum. Amen.



127  PSALMUS Lu.


In finem pro populo, qui a sanctis longe factus est, Dauid in tituli inscriptionem, cum tenuerunt eum allophyli in Geth.

Miserere mei, Domine, quoniam conculcauit me homo, tota die pugnans tribulauit me, conculcauerunt me inimici mei tota die. Ab altitudine diei  non timebo: quoniam multi qui debellabant me, timebant  : ego uero in te sperabo. In Domino laudabo sermones meos tota die: in Deo sperabo, non timebo quid faciat mihi caro. Tota die uerba mea exsecrabantur: aduersus me omnia consilia eorum in malum. Habitabunt, et abscondent: ipsi calcaneum meum obseruabunt. Sicut exspectauerunt animam meam, pro nichilo saluos facies illos, in ira populos confringes  . Deus uitam meam  nuntiaui tibi: posuisti lacrymas meas in conspectu tuo, sicut in promissione tua. Conuertantur inimici mei retrorsum, in quacumque die inuocauero te. Ecce cognoui quia Deus meus es tu. In Domino laudabo sermonem  , in Domino sperabo: non timebo, quid faciat mihi homo. In me sunt Deus uota tua, que reddam laudationes tibi  : quoniam eruisti animam meam de morte, et pedes meos de lapsu: ut placeam coram Deo in lumine uiuentium.




TRACTATUS PSALMI.

1. Dauid passio passionum Christi prophetia.---Multa psalmi superscriptio comprehendit, que preter rerum gestarum notionem alterius intelligentie intimant sensum: cum, uERS. 1: pro populo qui a  sancti longe est psalmus est, cum tituli inscriptio  prefertur, cum postremo exordium ipsum in fine prescribitur. Si enim eam solam querelam presens sermo  concineret 128 quod cum fugeret ab allophylis, in Geth Dauid teneretur; totum se circa id tantum hic iniquitatis increpite motus exsereret. At uero cum hec ante rei geste significationem ad imbuendum  legentium sensum dirigendumque prelata sint; sine dubio intelligimus, per rerum gestarum que in Dauid gerebantur effectus, imprimi nobis, secundum spiritum prophetie, earum rerum que sub his prescriptionibus  significate sunt notionem: ut quod Dauid passus est, prefiguratio fuerit passionum Domini nostri Iesu Christi: ut quod tituli inscriptio est, eius qui moriendo uicerit significata uideatur eternitas, quia tituli inscriptio, quam stelographiam   sermo grecitatis enuntiat, his maxime, qui probabilem uitam degentes etiam pro salute patrie mori in bello non timuerunt, ad eternitatis gloriam deferatur.  Populo autem qui longe sit factus a sanctis, Isrel indignus factus sanctificatione gentium longeque ab ea discedens esse noscendus est. Quod autem in finem est, proprium ei esse qui finis legis est intelligatur: quod idipsum psalmi fine noscetur, cum huius ipsius intelligentie nostre absolutionem  is maxime, quo psalmi finis concluditur, sermo declaret.

2. Psalmus hic de Dauid simut et de Christo tractandus. ---Per hec ergo, que superscriptioni preter rerum  gesta connexa sunt, psalmum etiam ex persona Domini tractabimus, non tamen a prophete  ipsius dissidentes querelis. Neque eum in his que pertulit, non etiam  non gemuisse existimandum est; quia idcirco his ipsis que spiritalem sensum intimant, rerum gesta connexa sunt, ut per actionem prophete sensus ac sermo notesceret prophetie; cum propheta non tam spiritu quam passionibus prophetarit. Erit ergo sermo inter Dauid ipsum et hominem Iesum Christum temperatus: ut quia infirmitates omnium portauit, et peccatorum nostrorum frequenter et uoce sit usus et lacrymis, extra contumeliam Dei sit et affectus et sermo qui hominis est.

3. Impii in pios demonum adiumenta.---uERS. 2 et 3. Miserere mei, Domine, quoniam conculcauit me homo, tota die pugnans tribulauit me, conculcauerunt me inimici mei tota die. Diem frequenter significari  pro etate cognouimus  ut ubi dies tota est,  illic omne uite tempus ostensum sit. Neque enim uel Dauid, uel Dominus unius tantum diei insectatione uexatus est. Sed qui misericordiam Dei postulat, seseque conculcatum esse conqueritur, habet securitatis et uirtutis sue arma, quibus non solum terrena odia, sed et spiritalium 129 nequitiarum bella sustentat, aduersum quas potius, quam aduersum carnem et sanguinem, pugnam nobis Apostolus docet esse . Ministeriis enim impiorum utuntur  ad uexationes tribulationesque sanctorum: cum eorum corda penetrantes in omnem eos impetum turbulente mentis instigant.

4. Iniquorum terror.---Hanc igitur supereminentem in hoc seculo efferentemque se altitudinem propheta non pertimescens, ait, uERS. 4: Ab altitudine  dierum  non timebo, quia multi qui debellant me timebunt. Scit eterni iudicii diem, nouit etiam eternum ignem penis eternis preparatum: atque ideo magis illi qui eum debellare tentant timebunt; quia hoc sancto non timente, in eos magis iudicii terror incumbit. Pro fiducia uero securitatis sue subiecit, uERS. 5: Ego uero in te sperabo. In Domino laudabo sermones meos tota die. Spes omnes in Deo collocat, sermonesque suos toto tempore uite sue laudat. Neque obscurum est quid in loquente se laudet.

5. Non timet a carne sperans in Deo, aut carnem assumens Deus.---uox enim hec sancto est digna que sequitur, In Deo sperabo, non timebo quid faciat mihi caro. Non hunc frangit seculi terror, neque conspirantium aduersus se odia perturbant. Spes enim que  in Deo est, terrores humanorum non pertimescit odiorum. Carnem autem pro significatione hominum, per quam in corpore continentur, frequenter accipimus;  uel cum hic de impiis dicit: Non habitabit spiritus meus in hominibus istis, quoniam caro sunt ; uel illud: uidebit omnis caro salutare Dei ; uel illud Apostoli: Nonne estis carnales, et secundum hominem ambulatis ? Manet itaque imperterritus sub misericordia Dei : atque ideo in eo sperans, omnes carnis impetus insectationesque non metuit. Sed digna plane etiam hec unigenito Deo uox est, cui exinanienti se ex Dei forma, uirtutem Dei atque naturam seruilis forma non abstulit. Factus enim caro Deus, etiam in assumptione carnis Deus esse permansit, utens uirtutis sue  sub consortio nostri corporis potestate . Non enim carne est degrauatus, ne super undas ambularet, neque non ut usque ad fimbrias uestis uirtus diuine potestatis exiret, neque ut non peccata dimitteret, et sputo suo naturam uidendi cecis  ab utero oculis accenderet, et aure producta de uulnere abcise auris uulnus obduceret, neque ut non solida parietum, corpore interlabente, penetraret. Non ergo metuit a carne, uel in Deo sperans 130 propheta; uel sub assumptione carnis Deus opera diuina consummans.

6. In his etiam que consequuntur, rei in eo quoque geste significatio continetur. Ait enim, uERS. 6, 7: Tota die uerba mea exsecrabantur: aduersus me omnia consilia eorum in malum. Habitabunt et abscondent: ipsi calcaneum meum obseruabunt. Nusquam enim nisi occultis consiliis aduersum eum testimonia falsa, et captiose interrogationes sunt comparate: in commune habitantes, et consilia malitie occulentes. Sed et increpationem uerborum eius, quibus impietatem  eorum exprobrare non destitit, non tulerunt: egressus quoque omnes ipsius in calcaneo contuentes, dum in eius supplantationem fraudulenta conspiratione consentiunt: ob quod eos digna hec  iudicis sententia comprehendit.

7. Salus ad nichilum, resurrectio impiorum, hanc eis meruit Christus.---Sequitur enim, uERS. 8: Sicut expectauerunt animam meam, pro nichilo saluos facies illos, in ira populos deduces. Nouus hic prophete sermo est, ut eos qui expectant animam suam ad nichilum Deus saluet: et cum aliud sit in nichilum, aliud saluari, nunc salus que in eos fiet in nichilum sit. Est ergo quod saluetur in nichilum? Est plane, quidquid resurrectione concessa demutatione non dignum est. Nam cum omnis caro redempta in Christo sit ut resurgat,  et omnem assistere ante tribunal eius necesse sit; non tamen omnibus gloria et honor est promiscuus resurgendi. Quibus ergo tantum resurrectio, non etiam demutatio est tributa, hi saluantur in nichilum. In ira enim deducentur hi populi, quibus ad pene sensum salus resurrectionis est constituta: a qua ira eripiendos nos Apostolus pollicetur, dicens: Quoniam si cum adhuc peccatores essemus, Christus pro nobis mortuus est; multo magis  iustificati in sanguine eius saluabimur per eum ab ira . Pro peccatoribus igitur ad salutem resurrectionis est mortuus, sed sanctificatos in sanguine suo saluabit ab ira.

8. Spes iustorum et unde meritum.---Denique pro nichilo populis saluatis, et in ira deductis, spem uite sue sanctus hic nuntiat, dicens, uERS. 9: Deus,  uitam meam nuntiaui tibi, posuisti lacrymas meas in conspectu tuo, sicut in promissione tua. Dignus promissione Dei est ob constantiam predicandi, et ob meritum non tacendi; lacryme enim sue, quas uel  pro se propheta, uel pro nobis Dominus profudit, in  Dei sunt conspectu, legatione earum ad obtinenda que Deus promisit usurus.

131 9. Impiorum pena.---Sed se  gratiam eterne promissionis inituro, inimici eius conuertentur retrorsum, ut quo in ira deducerentur ostenderet. Id enim sequitur, uERS. 10:  Conuertentur inimici mei retrorsum, in quacumque die inuocauero te. Illo Deum inuocante, illi eo unde processerint conuertentur: deducente eos Dei ira, et resumpto ad penas corpore puniendos.

10. uerbum Deus.---Sed illis ad eternitatem pene in infernum post resurrectionem reuersis, hic officio gratulationis sue fungitur, dum ait, uERS. 11: Ecce cognoui quia Deus meus es tu, et in Deo laudabo uerbum. Hoc ergo uerbum suum in Deo laudat, quod  Deum suum esse cognouit.

11. uox digna sanctis inter humanas insectationes. ---Neque id tantum laudat, sed etiam illud, quod sperauit in eo, non metuens quid homo sibi faciat. Hec plane digna sanctis omnibus uox est, constantem inter insectationes humanas fidem tenere, et metu terrene turbulentie non moueri, speque certissima  quod aliquid aduersum anime eternitatem homo effecturus sit non timere: cum post intercessionem mortis istius, in immortalem gloriam et corruptio et infirmitas nostra mutetur. Atque ob id sermones suos, quibus se sperantem in Domino humanam uim protestatur non metuere, collaudat dicens: In Domino laudabo sermonem, in Domino sperabo: non timebo quid faciat mihi homo. Ob hoc ergo sermonem  suum laudat in Domino, quia sperans in eo hominem non timebit.

12. Christus resurrectionis sue dominus. Resurget idem corpus. Qui Deus in suscitatis.---Sed ut doceret, idcirco se nichil ab homine pertimescere, quia si quid potestatis sue exseruisset in corpore, id rursum resurrectionis gloria sine corporum labe redhiberet; subiecit, uERS. 12, 13: In me sunt, Deus,  uota que reddam laudationis tibi: quoniam eruisti animam meam a morte, et pedes meos de lapsu; ut placeam coram Deo in lumine uiuentium. Non extra se sunt ista que sperat: nec laudationis uota, que  reddet, sunt extrinsecus capessenda. Ipse enim sibi resurrectionis est dominus; ipse huic emortuo et intra sepulcrum  relicto corpori diuine nature sue  tribuit  consortium. Neque enim resurrecturis omnibus ab exteriore materia corpus acquiritur, neque peregrine originis externarumque causarum natura  redhibetur: sed idipsum in profectum eterne claritatis emergit, fitque in eo demutatione potius 132 quam creatione, quod nouum sit. Sunt ergo in se uota que reddet, tum cum infirmitas corporum detrahetur, id est, lapsus et lacryme: tum cum corruptionem incorruptio deuorabit, tum cum mortem potestas immortalis absorbet, tum cum sit Deus omnia in omnibus, tum cum lumen uiuentium sit in eodem uiuentium lumine Deo ipse placiturus. Nam si sibi in creatione mundi, secundum Sapientie professionem , super filios hominum adgaudebat Pater, longe magis in reconciliatione mundi intelligendus est Patri  esse placiturus. Est enim lux uera mundi, illuminans omnem hominem uenientem in hunc mundum, Dominus noster iehsu Christus, qui est benedictus in secula seculorum. Amen.



PSALMUS LuI.

In finem, ne disperdas, Dauid in tituli inscriptionem, cum fugeret Dauid a facie Saul in speluncam.

Miserere mei Deus, miserere mei: quoniam in te confidit anima mea. Et in umbra alarum tuarum sperabo, donec transeat iniquitas. Clamabo ad Deum altissimum, Deum qui benefecit mihi. Misit me  e celo, et liberauit me: dedit in opprobrium conculcantes me. Misit Deus misericordiam suam, et ueritatem suam:  et eripuit animam meam de medio catulorum leonum;  dormiui conturbatus. Filii hominum dentes eorum arma et sagitte, et lingua eorum machera acuta. Exaltare super celos Deus, et super omnem terram gloria tua. Laqueos parauerunt pedibus meis, et incuruauerunt animam meam. Foderunt ante faciem meam foueam, et inciderunt in eam. Paratum cor meum, Deus, paratum cor meum: cantabo et psalmum dicam tibi. Exsurge gloria mea, exsurge psalterium  in cithara: exsurgam diluculo. Et confitebor tibi in populis 133 Domine  , psallam tibi in gentibus: quia magnificata est usque ad celos misericordia tua, et ueritas tua usque ad nubes. Exaltare super celos Deus, et super omnem terram gloria tua.




TRACTATUS PSALMI.

1. Psalmi huius cum superiore connexio.---De superioris  psalmi superscriptione id tantum demutatum in consequenti est, quod ubi pro populo longe a sanctis facto  enigmatum est, nunc ne corrumpas uel disperdas prescribitur: quod uno uerbo utrumque grecus sermo complexus est. Consequens enim erat, ut quia corruptio eos qui longe a sanctis discederent mansura esset, ne huic sanctus subderetur oraret. Nam in psalmo alio gratulationem auerse huius a se corruptionis ostendit, dicens: Nec dabis sanctum tuum uidere corruptionem . Neque ambiguum est, psalmum  hunc secundum apostolorum professionem ex persona esse Domini intelligendum.

2. Tituli expositio.---Itaque Dauid ad humane carnis gloriam resurrectionis dominice tempus exspectans,  nunc et non corrumpi se rogat, et auersam a se corruptionem in eo, in quo primitie resurrectionis sunt,  prophete prescientia gratulatur. Ideo autem, uERS. 1: In finem tituli inscriptio est, quia et gloriosa ad eternitatis honorem uita suscepta, et mors plurimis salutaris uirorum fortium inscribatur  sepulturis; et hec omnia ad eum referri oporteat, qui uel finis est legis, uel quem psalmi ipsius finis ostendat. Id autem quod in spelunca clausus hec loquitur, tempus est prophetie, quo psalmum intelligitur scripsisse ipsa illa spelunce habitatione  mansuri in corpore Domini humilitatem prophetans. Ceterum uideri non potest, ut qui ob metum erat intra speluncam reconditus, psalterio et cithara, ut testatur in psalmo, id est totius artis musice perstreperet apparatu.

3. Misericordia Dei quibus speranda. Quo fructu, quamdiu.---Cepit autem ita, uERS. 2: Miserere mei, Deus, miserere mei: quoniam in te confidit anima mea. 134 Misericordiam rogat; quia confidit in Deo, docens ab his misericordiam Dei sperandam esse qui crederent. Et misericordie Dei quod momentum quiue sit effectus, ostendit dicens: Et in umbra alarum tuarum sperabo donec transeat iniquitas. Auibus nature est infirmitatem pullorum alis inumbrare, eosque a preteruolantium ui atque improbitate defendere. Quod et in gallinis maxime noscimus, cum collectos intra pennas fetus suos  aut opacant aut  tuentur. Quarum consuetudinem ad exemplum sollicitudinis sue Dominus commemorat, dicens ad Ierusalem interfectricem prophetarum: Quotiens uolui colligere filios tuos, sicut gallina que congregat pullos suos sub alis suis, et noluisti ? Sperat ergo in umbra alarum Dei sanctus, donec iniquitas transeat, id est dum aut seculi scandala, aut iniquitates impiorum, aut terrene humilitatis infirmitatem, dum  hanc ipsam quasi speluncam  habitaculi et corporis sui Dauid qua nunc est clausus, euadit.

4. Prophetica scientia. Diapsalma. Mors somnus. Dormientis conturbatio, Christi passio. Leonum catuli qui.---Sperans sub umbra alarum Dei, officio spei sue semper intentus est, dicens, uERS. 3: Clamabo  ad Deum altissimum, Deum qui benefecit mihi. Clamat fide potius quam uoce, qui fugiens et latens clamat. Porro autem non est in sermone sperantis gratulatio adeptorum: sed prophetice scientie ac fidei est, gerendis non aliter gaudere quam gestis: et idcirco ad eum qui sub indemutabili constitutione bonitatis iam sibi benefecerit, clamat: Et quatenus benefecerit Dominus, consequentibus docet, dicens, uERS. 4 et 5: Misit e celo, et liberauit me, dedit in opprobrium conculcantes me. Misit Deus misericordiam suam et ueritatem suam, eripuit animam meam de medio catulorum leonum; dormiui conturbatus. Dignum fuit, etiamsi nulla demutatio persone esset ac sensus, diapsalma interuenire: quia ad intelligentiam dictorum sensus esset credentium erigendus. Benefecit  Deus sancto suo, mittendo de celo: ut liberato eo, in opprobrium hi qui eum conculcabant darentur. Et misit misericordiam suam ac ueritatem ad eripiendam de catulorum medio animam ipsius, tum cum conturbatus dormisset. Si  mors significatur in somno, uel cum dormiturus 135 Dauid cum patribus suis est, uel cum dormiens Lazarus excitandus est, uel cum centurionis illius non est mortua puella sed dormit, uel cum eos qui dormierunt non preueniemus in resurrectione: si conturbatio dormientis significatio est passionis, cum dicitur: Nunc anima mea turbata est ualde : quam tamen eripi de manu canis ita antea est deprecatus: Libera  me de ore leonis, et de manu canis unicam meam : et non alii canum uel leonum catuli intelligi possunt, quam qui sunt et natio uiperarum, de quorum medio anima eripitur, et eripitur  per missam e celo misericordiam et ueritatem; secuncundum illud: Misericordia et ueritas obuiauerunt , et si misericordia et ueritas Dominus iehsu Christus est: non ambigitur quin illi in opprobrium  dedantur, qui conculcantes Dominum in passione, ista non credunt; quibus utique opprobrium est, unigeniti Dei aduentum et peccatorum indulgentiam perdidisse.

5. uitia mentium designantur officiis corporum.---Et quia huic sanctorum spei uel persequentum odia uel negantum aduersatura semper essent; commemoratis  humane salutis sacramentis, subiecit: Filii hominum, dentes eorum  arma et sagitte, et lingua eorum machera acuta. uitia motusque animarum sub corporalibus officiis diuinus sermo significat: ut in Deuteronomii cantico , Incrassauit, et calcitrauit dilectus, impietatis luxu sub significatione consuetudinis corporalis increpito; uel illud: Qui deuorant plebem meam ut cibum panis ; uel etiam: Dentes peccatorum contriuisti ; nec non et illud Apostoli: Quod si mordetis inuicem, uidete ne consumamini ab inuicem : ut quod singulis quibusque membris officii actionisque mandatum est, id ad efficientiam mentium animorumque referatur: ut nunc uel persequentium uel obtrectantium commemoraturus effectus, ait: Filii  hominum, dentes eorum  scutum et sagitte, et lingua eorum machera acuta, cum et consumerent seuitia potestatis, et obtrectationum iaculis uulnerarent.

6. Deus exaltari nequit, nisi prius descenderit. Spiritus sancti dono omnis terra Domini gloria plena.---Sed inter hec  que scit et exspectat Propheta non tacuit. Deprecatus enim ne corrumperetur, absorbende corruptionis istius tempus exoptat, dicens, uERS. 6: Exaltare super celos Deus, et super omnem terram gloria tua. Que in altum de humilibus efferuntur, ea 136 exaltari uidentur quia per profectum quemdam in id quod sublimius est euadunt. Quod autem super celos exaltandum est, necesse est ut prius descenderit ad inferiora de celis, per quod rursum  exaltandum sit super celos. Quod ipsum Apostolus  absolutissime ita dicit: Qui cum adscendisset in altitudinem, captiuam egit captiuitatem, dedit  dona hominibus. Ascendit autem quid est, nisi quia et descendit in inferiora terre? Qui descendit, ipse est et qui adscendit super omnes celos, ut adimpleret omnia : hinc exaltandi super celos causam significans exstitisse, quod descendendi usque in inferiora terre humilitas esset assumpta. Ex uoto ergo propheta prenuntiat exaltari super celos Deum. Et quia exaltatus super celos impleturus esset in terris omnia sancti Spiritus sui gloria; subiecit: Et super omnem terram gloria tua: cum effusum super omnem carnem Spiritus donum, gloriam exaltati super celos Domini protestaretur.

 7. Qui gloriam aut passionem Christi suam Dauid dicat.---Omnis autem hic profectus non nature diuine, sed infirmitati hominis optatur: quia se per assumptionem carnis in celestibus collocandum propheta non nescit, quippe cum  concorporales et comparticipes effecti simus in Christo Iesu. Et idcirco hec ad carnis sue infirmitatem, que et in passionibus Domini uexanda, et super celos esset exaltanda, connexuit, uERS. 7: Laqueos parauerunt pedibus meis, et incuruauerunt animam meam. Foderunt ante faciem meam foueam, et inciderunt in eam. Per compassionis fidem  etiam se ipso in Domino propheta patiente, tanquam et ipse sit passus, hec queritur. Sed in eos qui maiestatis Dominum persecuti sunt, cum in foueam preparatam inciderint, mortis ipsius et sensus refertur et pena.

 8. Diapsalma. Dauid psalterio et cithara se significat. ---Et quia compatiendi et commoriendi fides nos glorificat in Christo: uelut in procinctu spei fideique huius propheta consistit dicens, uERS. 8 - 10: Deus, paratum cor meum: cantabo et psalmum dicam tibi. Exsurge, gloria mea, exsurge psalterium et cithara. Exsurgam diluculo, et confitebor tibi in populis, Domine, psalmum dicam tibi in gentibus. Interiecto diapsalma hunc ad Deum retulit propheta sermonem, psalmi interim fide hec eadem in que cor eius paratum est concinendo: et animi sui et corporis gaudia sub significatione psalterii et cithare adhortatus, sese ipsum 137 in eo quod cantet psalmumque dicat ostendit. Ait enim: Exsurge, gloria mea, exsurge, psalterium et cithara: exsurgam diluculo; se ipsum scilicet  ostendi  in psalterio citharaque declarans, cum ad exsurgendum  cithara psalterioque commonitis, ipse potius qui in his significetur exsurgat. Exurgens autem diluculo, cum gloria sua spei euangelice gloriam cantat, congruenti diluculi et orationis tempore et salutis. Nam id sequitur: Et confitebor tibi in populis, Domine, psalmum dicam tibi inter gentes. Laudaturus in populis et in gentibus Deum, necesse est ut in eo salutem gentium laudet: quia iam non in uno Isrel funiculus hereditatis arctatus sit, neque Iacob portio, sed terre plenitudo iam Dei sit; neque simus iam imago terreni, sed imago celestis.

9. ueritas usque ad nubes quid. Misericordia usque ad celos, caro corruptionis expers.---Quid autem confitendum in populis, psallendumque inter gentes esset ostendit. uERS. 11. Quia magnificata est usque  ad celos misericordia tua et ueritas tua usque ad nubes. Hec est ergo in populis gentibusque confessio, quia magnificata usque ad celos sit misericordia, et ueritas usque ad nubes. Nam cum Domino obuiam Sancti rapientur in nubibus , ipso illo nube in resurrectionis corpore elati  , et creatura omnis secundum Apostolum a corruptione sit liberanda , pacificataque  omnia per eum que et in celo sint et in terra , merito et usque ad nubes ueritas nostra  in eo resurrectionis effertur, et magnificatur usque ad celos misericordia eius, congemiscentis creature corruptione depulsa. Sed horum quidem usque ad nubes et usque ad celos significatur elatio, uerum illi proprium est celos transgredi, et omnem sensum existimate sublimitatis euadere.

10. Gloria Dei omnem excedens sensum, qui in terris maneat.---Repetita itaque spei sue precatione propheta sic clausit, uERS. 12: Exaltare celis, Deus, et super omnem terram gloria tua. Nullus exaltando Deo modus est; nam super celos eius elatio est. Dominus enim creaturarum ultra creaturas intelligendus. Et cum nobis non aliud sit in cognitione quam celum, ultra omnem sensum est, qui super celos exaltatus sensum notionis excedit  . Misericordia quidem eius usque in nos redundauit: sed magnificata usque ad celos in celestibus mox futuris.  Et cum usque ad nubes ueritas eius elata sit, nobis obuiam in nube rapiendis, 138 sed  celos omnes tamen concessurus a Dei dextris ipse transcendit, gloria quoque eius in terris, id est, nobiscum mansura, cum dicit: Ecce ego uobiscum sum omnibus diebus uite usque in consummationem seculi , Dominus noster iehsu Christus, qui est benedictus in secula seculorum. Amen.



PSALMUS LuII.

In finem, ne disperdas, Dauid in tituli inscriptionem.

Si uere utique iustitiam  loquimini, iusta  iudicate filii hominum. Etenim in corde iniquitates operamini, in terra iniquitatem complectuntur manus uestre. Alienati sunt peccatores ab utero: errauerunt a uentre,  locuti sunt falsa. Indignatio  illis secundum similitudinem serpentis, sicut aspidis surde, et obturantis aures suas, que non exaudiet uocem incantantium, et ueneficii  quod medetur a sapiente. Deus contriuit dentes eorum in ore ipsorum: molas leonum confregit Dominus.  Ad nichilum deuenient uelut aqua decurrens: intendet arcum suum donec infirmentur. Sicut cera liquefacta auferentur: supercecidit ignis, et non uiderunt solem. Priusquam producat spinas uestras rhamnus sicut uiuentes, sic in ira absorbebit  eos. Letabitur iustus cum uiderit uindictam: manus suas lauabit in sanguine peccatoris. Et dicet, si utique erit fructus iusto. Utique est, Deus iudicas  eos in terra.




TRACTATUS PSALMI.


1. Argumentum psalmi.---uERS. 1. De superioris psalmi superscriptione, sola deest significatio aliqua gestorum. Nam et in finem, et ne disperdas, et tituli inscriptio est. Neque 139 enim psalmus quidquam per rerum gesta continet prophetie; ut  sicut in ceteris, sanctus Dauid et dictis prophetet et gestis: sed increpatio in impios, et denuntiatio iudicii Dei in peccatores, et retributio letitie in sanctos, et fructus homini  iustitie continetur. Hic ergo finis, in psalmo est, hec depellende  corruptionis fiducia, hec ei, qui nos per mortem redemit, tituli inscriptio est.

 2. Iustitie sermo communis, non studium. Peccatum cordis. Cor Deo patet.---Et quidem talem totus  psalmus ipse se profert. uERS. 2 et 3: Si uere utique iustitiam loquimini directa iudicate filii hominum. Etenim in corde iniquitates operamini, in terra iniquitatem complectuntur manus uestre. Iustitie sermo communis est; sed equi iudicii studium et consuetudo paucorum est. Sed plane tum uere quis loqui iustitiam existimandus est, cum iudicium retineat ueritatis; Deo ob id non eloquia humana, sed cordis opera, id est, cogitationum molitiones iudicante. Solet autem iniquitas  sub publice conscientie pudore non peragi: et ideo licet complexe manus non sint iniquitatem, tamen iniquitatem Deo cor operatur in terra. Hinc adulterium solo conceptum  corde iam crimen est: hinc secundum Pauli Euangelium secreta hominum Deus iudicat, uoluntates hominum Deo in ipsis humane natiuitatis exordiis contuente. Nam cum nature potentis uirtus non tam uiscerum fibras, quam appetitus mentis intreat  ; necesse est non per motus sensuum perspiciendi sumat exordium, sed per nature scientiam etiam futuros motus sensuum presciens apprehendat.

3. Prescientia peccati non infert necessitatem.---Et idcirco de his, qui complexas  manibus iniquitates corde perficiunt, continuo subiecit, uERS. 4: Alienati sunt peccatores ab utero, errauerunt a uentre, locuti sunt falsa. Sic Esau alienatus ab utero est, cum maior minori seruiturus, etiam ante quam existeret  , 140 nuntiatur, Deo future non nescio uoluntatis,  cum et sermonis falsitas, et uite error a uentre est: ipso potius hoc sciente, quam aliquo ad necessitatem genito naturamque peccati. Ac ne uitium referri posset ad originem  ; predurate in his ad obediendum uoluntatis crimen exprobrat, dicens, uERS. 5 et 6: Furor illis secundum similitudinem serpentis, sicut aspidis surde et obturantis aures suas:  que non exaudiet  uocem incantantium, medicamenti  medicati a sapiente. Non excusatur  quedam necessitas naturalis in crimine. Nam serpens innocens esse potuisset, cui aures per se ut surde sint obstruuntur: uocemque incantantis non audit, cum medicata medicamina a sapiente non percipit. Neque hic Marsorum  cantus et consopita uiperarum sibila memorat, quia hec eadem maiore cum inertia  per fidem nominis Dei uirtutemque torpescunt; sed illam contumacem atque insolentem antiqui serpentis inobedientiam docet aduersum sanctorum cantus et medicata a sapiente medicamina obsurdescentis; cum ei quotidie  , ne fallat, ne subrepat, ne mordeat, etiam sub diuini nominis denuntiatione mandetur et tamen obstructo deseuit  auditu; ex quo obedientes Euangelio natio  uiperarum sunt.

4. Impiorum contritio et inanitas.---Sed quia potestas eius suorumque conteritur, et omnia in his seuitie arma franguntur; hec subdita sunt. uERS. 7, 8, 9: Deus contriuit dentes eorum in ore ipsorum, molas leonum confregit Dominus. Spernentur uelut aqua decurrens: intendet arcum suum donec infirmentur. Sicut cera liquefacta auferentur: supercecidit ignis, et non uiderunt solem. De peccatorum  dentibus et molis leonum frequenter nobis fuit sermo, quia in his deseuientis malignitatis significatur instinctus. His ergo confractis contritisque, uelut decurrens aqua spernentur. Omnis enim superfluentium 141 aquarum cursus est otiosus, cum unusquisque ex his id tantum  quod sibi utile putet esse deriuet, ceteris meatu transcurrente perituris, cum ad solam sui abolitionem usque ad maria deferantur. Atque  huius quidem in his nature atque contemptus in psalmo alio meminit, cum dicitur: Effusus sum tamquam aqua, et dispersa sunt ossa mea. Factum est cor meum tamquam cera liquefiens in medio uentris mei . Et multa quidem que ex solidis in liquida soluuntur, demutant habitum sine abolitione nature, ut ex rigentibus  fluant: cera autem solo suscepta igni sic liquescit, ut pereat. Eodem nunc modo creationis utriusque in perdendis peccatoribus posuit exemplum: Spernentur uelut aqua decurrens, intendet arcum suum donec infirmentur: sicut cera liquefacta auferentur. Primum ergo spernentur sine consistendi spe et manendi, inutiliter defluentes: dehinc arcus Domini erit donec infirmentur intentus: infirmati autem liquefacti  cere modo auferentur. Et in arcu seueritatem iudicii Dei significari frequenter ostendimus, peccatorum hunc semper penis his qui punientur intentum. Et sane intento arcu, igne iudicii eos ut liquefactam ceram auferendos  sequens sermo declarat: Supercecidit ignis, et non uiderunt solem. Superiectus ergo ignis eo auferet, ne solem iustitie contemplentur; indigni enim sunt, qui sint coheredes eterni luminis.

5. Impii statim a morte ignis penas luunt.---Ac ne id, quod tamquam cera liquefacta auferentur  igne super eos ne solem uideant decidente, abolitionem eorum potius quam penam significaret; adiecit, uERS. 10: Priusquam producat spinas uestras rhamnus, sicus uiuentes, sic in ira absorbet  uos  . Rhamnus sentium genus est, quod plures ex se condensasque spinas modo rubi effert: florescit autem cum ceteris uere confotum. Ergo antequam rhamnus peccatorum spinas producat, ut  uiuentes eos ignis in ira absorbet. Neque enim suspenso adhuc   iudicii tempore quiescere peccatores sine pena erat dignum 142: uiuentes itaque eos, cum pene scilicet sensu, absorbet ignis etiam antequam resurgant. Corporum enim resurrectio significatur in rhamno, que ipsa  in se spinas, quibus compungenda sunt, exhibebunt: aliis fructus eterni floris habituris, his uero tantum ad efferendos in se modo rhamnorum spinarum aculeos excitandis. Peccatorum autem  uim et dolorem significari meminimus in spina, cum dicitur: In erumnam incidi   , dum configitur spina ; quia usque ad mortem humiliatus de peccato condemnauit peccatum in carne, uelut cum configens spina configitur. Et unusquisque, secundum Apostolum, siue bona siue mala percipiet in carne  cum ipsam materiam ac sensum, in qua compungatur, habiturus sit peccator. Ante resurrectionem carnis, id est, antequam spinas suas rhamnus emittat; uiuens absorbetur ad penam anima eius, secundum diuitem euangelicum punienda que uiuens sit .

6. Manus lote in sanguine peccatoris, innocentia.---Sed inter hec  , [iusti cuiusque, tamquam Lazari in sinu Abrahe requiescentis,] letitia monstratur.  Sequitur enim, uERS. 11 et 12: Letabitur iustus cum uiderit uindictam, manus suas lauabit in sanguine peccatoris. Et dicet  : Si utique erit fructus iusto? Utique est Deus iudicans eos in terra. Letitia iusti est cum uiderit uindictam; quia peccatoribus puniendis, deductum se per Angelos in eternam requiem letatur: manus suas  non peccatorum sanguine abluens, sed cum peccatores in sanguine sint, quia rei sanguinum sunt, manus ille ab omni reatu sanguinis ablutas continebit. Idipsum psalmo alio testatus est, cum dicit: Odio habui  congregationem malignorum, et cum impiis non sedebo: lauabo inter innocentes manus meas . Et commemoratis innocentie  officiis, adiecit: Ne perdas cum impiis animam meam et cum uiris sanguinum uitam meam . In peccatorum  scilicet sanguine manus ille abluet inter innocentes. Adeo autem hi uiri sanguinum sunt, ut omnium ab Abel usque ad Zacariam 143 interfectorum ab his sanguis sit reposcendus , et abluente manus suas Pilato, super se suosque esse iusti sanguinem sint professi .

7. Sed manus suas lauante iusto atque letante, dicet homo: An fructus erit iusto? Et utique eum esse  dicit, quia Deus sit in terra eos iudicans. Dicens ergo homo: an fructus sit iusto, non ambigitur exspectare iudicium; iusto tamen iam in terris  , quia per Angelos in Abrahe sinum deductus sit, iudicato, secundum illud: Qui credit in me, non iudicatur, sed transit de morte in uitam: qui autem non credit, iam iudicatus est . Cum ergo sanctus non iudicandus sit, qui in uitam sit transiturus ex morte, et infidelis iam iudicatus ad penam sit  : intelligitur in eos reliquum esse iudicium, qui pro gestorum qualitate inter peccata fidemque sint iudicandi, per Dominum nostrum Iesum Christum, qui est benedictus in secula seculorum. Amen.



PSALMUS LuIII.

In finem, ne disperdas, Dauid in tituli inscriptione,  quando misit Saul, et custodiuit domum eius, ut interficeret eum.

Eripe me de inimicis meis  , et ab insurgentibus in me libera me. Eripe me de operantibus iniquitatem, et de uiris sanguinum libera me: quia ecce  captauerunt animam meam, et irruerunt in me fortes. Neque iniquitas mea, neque peccatum meum, Domine, sine iniquitate cucurri, et direxi. Exsurge in occursum mihi, et uide, et  tu, Domine, Deus uirtutum, Deus Isrel, intende ad uisitandas omnes gentes: non  miserearis omnibus qui operantur iniquitatem. DIAPSALMA. Conuertentur ad uesperam, et famem patientur ut canes,  circumibunt ciuitatem. Ecce loquentur in ore suo, et gladius in ore eorum: quoniam quis audiuit? Et tu Domine deridebis eos, pro nichilo habebis omnes gentes. Fortitudinem  meam ad te custodiam, quia Deus susceptor meus  . Deus meus misericordia 144 eius preueniet me. Deus  ostendit mihi inter inimicos meos, ne occideris eos: ne quando obliuiscantur legis tue. Disperge illos in uirtute tua, et destrue eos, protector meus Domine. Delicta oris eorum, sermonem labiorum ipsorum et comprehendantur  in superbia sua. Et de exsecratione et mendacio conuellentur consummatione  : in ira consummationis, et non erunt. Et scient quoniam Deus dominabitur Iacob  et finium terre. DIAPSALMA. Et conuertentur in uesperam: et famem patientur ut canes, et circuibunt ciuitatem. Ipsi dispergentur ad manducandum: si uero non saturabuntur, el murmurabunt. Ego autem cantabo uirtuti tue, exaltabo   mane misericordiam tuam: quia factus es susceptor  meus et refugium meum in die tribulationis mee. Adiutor meus tibi psallam: quia Deus susceptor meus, Deus meus misericordia mea.




TRACTATUS PSALMI.

1. Christi passio hoc psalmo prenuntiata.---uERS. 1. Superscriptio psalmi a superiore non differt: sed psalmus eo differt, quod quedam ex his que in Dauid ipsum gesta sunt preferuntur, cum Saul misit et custodiuit ad interficiendum eum domum eius. uerum si ob id dirigenda ad Deum esset oratio: superiora illa, id est, in finem, et ne disperdas uel corrumpas, et in tituli inscriptione, non necesse fuerat anteferri. Hec autem maxime quamquam spiritali sint distributa ratione, cum et finis legis sit Christus, et corruptioni subiecta non fuerit eius eternitas, et gloriose  mortis ipsius titulus in salute sit gentium: tamen etiam ipsa que de gestis eius prescripta sunt, prophetica esse declarant, cum passionis dominice propheta  non nescius, sub occasione ac tempore eorum que perpetiebatur odiorum, et patiendo prophetam se docuerit et loquendo. Tractabimus autem psalmum, ut eorum qui secundum litteram sapiunt intelligentiam non grauemus: sed et ut quod a Saul custoditus ad interficiendum est, non minus eius sit temporis prophetia  quam a populo, et in Ierusalem tamquam in domo sua conclusus, et custoditus sit ad mortem.

145 2. Iniquitatis progressus.---uERS. 2 et 3. Eripe me de inimicis meis Deus, et ab insurgentibus in me libera me. Eripe me de operantibus iniquitatem, et  de uiris sanguinum libera me. uitiorum humanorum causas profectusque complexus est: ut unde orta est et quo euaderet impietas, nosceremus. Et idcirco iras et simultates et inimicitias Euangelium compressit, (cum irasci sine causa fratri reatus gehenne sit, et oblatio muneris nisi post reconciliationem non concessa sit simultatis, et inimicos non solum diligendos , sed et pro his orandum esse decernit , quia ex his ad uirum sanguinum peruenitur. Nam primum inimici sunt: dehinc insurgunt in eum cuius inimici sunt: insurgentes autem, iniquitatis operarii sunt: postremo iniquitatis operarii usque ad uiros sanguinum profecerunt. uiros autem sanguinum non solum admissa cedes,  sed et cogitata  consummat.

 3. Querela Dauid Christo magis congruit.---Sequitur enim, uERS. 4 et 5: Quia captauerunt animam meam, irruerunt in me fortes. Neque iniquitas mea, neque peecatum meum, Domine, sine iniquitate cucurri, et direxi. Captata anima Dauid est, cum ad interficiendum domo clausus est. Et quamquam erutus de Saul manibus sit: tamen uiri sanguinum sunt sanguinem eius optantes. Sed secundum psalmi prescriptionem aduersum unum esse precationem conuenerat, regem utique hec uolentem   . Sed orationi prophetice fuit sermo moderandus: ut querela referretur ad populum, cum captant animam fortes irruentes: quippe quos fortis  armauit, qui et cor Iude ad ministerium proditionis ingressus est. Hi ergo fortes captant animam, et eius animam in quo  neque iniquitas neque peccatum est, qui currens sine iniquitate direxit.

4. Dauid non sine peccato.---Et nescio si anterior psalmus referri in Dauid ita patitur  , quo dicitur  : Ecce iniquitatem meam ego agnosco, et peccatum meum contra me est semper . Non conuenit psalmorum ordini tanta diuersitas, ut ab eodem dictum esse utrumque intelligendum sit. 146 Sed si quia anterior confessi peccati psalmus posterior in tempore est, uideatur Dauid ante peccatum, ut peccati nescius hec locutus: meminerimus eum sub eodem peccato  de humane necessitatis confessione dixisse: Ecce enim in iniquitatibus conceptus sum et in delictis peperit me mater mea ; secundum illud: Quis enim gloriabitur castum se habere cor coram Deo, nec si unius diei fuerit infans? manente  in nobis etiam secundum Apostolum et origine et lege peccati . Non ergo conscientie humane uox ista conueniet.

 5. Christus culpe nescius.---Sed uideamus ne forte eius querelis hic abnegate de se iniquitatis competat sermo, qui peccatum non fecit, et in quo inuentus dolus non est, qui et dixerit: Ecce ueniet princeps mundi, et non inueniet in me quidquam , peccati scilicet in se calumniam non reperiendam; per quod de peccato peccatum condemnaturus esset in carne. Ergo hic intelligendus est conqueri captatam animam suam, et irruisse in se fortes; qui et  habuit hanc querele securitatem, ut in se neque iniquitatem neque peccatum esse profiteretur, et qui sine iniquitate cucurrisse se dixerit; secundum illud:  Exultabit ut gigas ad currendam uiam, a summo celi  egressio eius, et occursus eius usque ad summum eius .

 6. Precatur sibi remeanti, de celis occurri.---Hic ergo solus currens  direxit, qui infirmatatis nostre humilitate suscepta egressus celos, regressus ad celos: qui reuehens nos secum, oblaturusque Deo munus precatus sit, uERS. 6: Exsurge in occursum mihi, et uide tu, Domine, Deus uirtutum, Deus Isrel. Intende ad uisitandas omnes gentes: ne miserearis omnibus qui operantur iniquitatem. Exsurgere enim sibi in occursum Deum uirtutum ad uisitandas omnes gentes precatur: in eo namque  cexcitate et collocate a dextris eius in celestibus gentes sunt. Et dignum fuit, reditum eius ambitione occursus celestis ornari; ne ingressuro celos dignatio paterna  de celo deesset. Neque id mirum: cum primo nominis sui martyri Stephano  147 uelut in  primoribus  celi in occursum a Deo  patre descensum sit. uisitari itaque  in occursu suo omnes gentes precatur, secundum illud: Neque enim misit Deus filium suum in hunc mundum, ut iudicet  mundum; sed ut saluus fiat mundus per eum . Descensum namque eius in carnem, et ex Maria natiuitatem, letantes angeli et patentes celi honorauerunt. Non impudens ergo hec occursus sui oratio est, cui ad salutem gentium, sicuti et psalmo alio et apostolico testimonio continetur, primogenito ex mortuis uox occurentis hec fuerit: Filius meus es tu, ego hodie genui te . Hanc itaque occursus sui significationem uisitandis  in se gentibus deprecatur; non tamen iudicii  seueritate preterita, cum misericordia ab omnibus qui iniquitatem operantur auertitur: omnibus quidem in eo, quia caro factus est, gentibus uisitatis; sed eque  omnibus iniqua operantibus iudicatis.

 7. Iudeorum miseria. Ierusalem ingredi uetantur.---Interiecto enim  diapsalma, que in  impietatem  populi essent mansura declarat. Mox namque et templi desolatio, et ciuitatis euersio, et ipsos illos captiuitas consecuta est. Quin etiam nunc  ingressu ciuitatis eiusdem, edicto romani regis inhibentur. Et cum deserta sanctorum sancta, et prophetias silere et placationum hostias deese, et dignitatem omnem deformatam ministerii leuitici recordantur; conuersi nunc, et fame uerbi Dei et cibi salutaris affecti, ad solatium presentium miserarium circumire sunt soliti ciuitatem. Id enim sequitur, uERS. 7: Conuertentur ad uesperam, et famem patientur ut canes, et circumibunt ciuitatem. Famem huius temporis  per prophetam  148 alium denuntians dicit : Ecce induco famem super terram: non famem  panis, neque sitim aque; sed famem uerbi, ut audiatur uerbum Dei: impudentiam eorum ac rabiem in nuncupatione canum arguens, secundum illud: Libera me de ore leonis, et de manu canis unicam meam . Et hunc quidem habent interioris conscientie sue dolorem, cum se dispersos, cum  captiuos, cum tributarios congemiscunt, sine templo, sine sacerdote, sine regno: et hoc postea quam in maiestatis Dominum Saluatoremque mundi manus impias intulerunt.

8. Inuidentie eorum. Gentes omnes, id est plereque, irridende; cur.---uers. 8-9: Sed ubi de peccato crucifixi unigeniti Dei arguuntur, impii esse non desinunt: et dolore translate ad gentes diuine cognitionis accensi, ore adhuc uerbisque deseuiunt. Sequitur enim, Ecce loquentur in ore suo, et gladius in labiis eorum.

9. Sed hanc obtrectandi atque insectandi impietatem, non solum in his, sed etiam in gentibus, que audire detrectant, ita diuinus sermo condemnat, Quoniam quis audiuit? Et tu, Domine, deridebis eos,  pro nichilo habebis omnes gentes. Nemine audiente irridentur a Deo; quia ubi dicitur, quis? ibi aut rarus significatur, aut nullus: nullus, secundum illud: Quis similis tibi in diis, Domine ? rarus autem, in eo cum dicitur: Quis dabit ex Sion salutare Isrel ? Irridentur igitur non audientes, et in quorum ore labiisque sit gladius : quia in celis habitans Deus subsannabit aduersus Deum et Christum eius reges ac principes congregatos. Gentes etiam omnes spernet, uisitatas et non obedientes: quia quamuis ex his sit portio quantulacumque credentium, tamen uniuersitas reputatur in 149 plurimis, secundum illud Domini dictum: Numquid cum uenerit Filius Hominis inueniet fidem super terram ? Non quod non  in aliquibus reperietur, quibus et dicetur: uenite, benedicti Patris mei, possidete preparatum uobis regnum a constitutione mundi : sed cum pauci ex omnibus gentibus sint fideles, non  per paucos efficitur ne non omnes gentes sint infideles. Irridendarum autem gentium ea maxime causa  est, quod dum crucifixum, dum mortuum, dum sepultum stultitia prudentie secularis exprobrant, magne pietatis sacramentum non intelligentes, Filium Dei resurgentem ex mortuis, et maiestatis esse Dominum non credunt.

10. Deus Christi in morte susceptor.---Sed habens ille potestatem anime ponende, et anime resumende, quia hoc mandatum accepit a Patre , irrisis spretisque gentibus, subiecit, uers. 10-12: Fortitudinem meam ad te custodiam, quia Deus susceptor meus es: Deus meus misericordia eius preueniet me, Deus meus ostendit mihi inter inimicos meos. Fortitudinem suam ad Deum custodiet, animam suam scilicet quam deposuit resumendo, nemo enim aufert  eam ab eo ; et quia uirtus sua  et refugium suum sit, in cuius manibus commendauerit spiritum suum. Cuius misericordia eum preueniet, ut etiam ante resurrectionem Dei filius intelligatur, cum moriente eo, obscurato sole lux deperit, cum pendente eo in cruce tremit terra , cum descendente eo ad inferos  , sanctos eius inferi non tenent, cum emittente eo spiritum, uelum templi tamquam custodia illinc spiritali erumpente discinditur, cum postremo centurio proclamat: ueri Dei Filius erat iste . Custodia igitur ad Deum fortitudine sua, quia lux lucet in tenebris, et tenebre eam non comprehenderunt , et preueniente eum misericordia sua, ostendit ei inter inimicos eius, quia susceptor eius esset, cum id etiam inimici confessione patuisset;  uere enim eum Dei filium esse centurio proclamat. Et hec quidem tum ita cognita sunt.

11. Iudei sub finem seculi Christi fidem recepturi.---Sed quia secundum illud: Et uidebunt 150 in quem compunxerunt ; etiam in futurum inter inimicos eius ostendet Deus, quod eius sit susceptor: quippe cum secundum Apostolum introgressa  gentium plenitudine, id quod  Isrel sit reliquum saluabitur; ut quod scriptum est impleatur: ueniet ex Sion qui liberabit et auertet impietates ab Iacob . Et hoc illis a me testamentum, cum auferam impietates eorum . Ad significationem itaque reposite huius misericordie speique, subiecit, uers. 13, 14: Ne occideris eos; ne quando obliuiscantur legis tue. Disperge illos in uirtute tua, et destrue eos, protector meus Domine. Delicta oris eorum, sermonem labiorum ipsorum, et  comprehendentur in superbia sua, et de exsecratione et mendacio conuellentur in consummatione. Consummatio in ira consummationis, et non erunt, et scient quoniam Deus Iacob, dominatur  finium terre. Inimici quidem propter nos, sed dilecti propter patres  ; misericordie id quod eorum est reliquum reseruatur. Dispersi quidem interim circum omnes fere gentes, sed conspersione eorum  sancta  eque radice liberabuntur. Destruentur ergo secundum prophetiam non occisi, sed dispersi, et destruentur in delictis oris eorum, et sermone labiorum, cum ex Sion ueniat liberator, de quo clamauerunt: Crucifige, crucifige ; et cui dixerunt: Nos patrem habemus Abraham ; et rursum: Quis tibi dedit hanc potestatem ? et: In qua potestate hec agis ? In hac igitur superbia comprehendentur, cum Saluatori suo hec a se ingesta esse non cognoscant: auersaque impietate de exsecratione ac mendacio auellentur, et hoc in consummatione, quia cum intrauerit  gentium plenitudo, tum quod Isrel est reliquum saluabitur. In ira autem consummationis non erunt: quia impietates ex Sion ueniens auertet. Non autem non erunt, qui et sunt cognituri, cognoscentque quia Deus Iacob dominetur finium terre: non iam in funiculo hereditatis et in Iacob portione noscendus; sed Deus Iacob, id est, qui  in homine   Iacob Deus intellectus 151 et uisus est, dominator sit terre finium, quorum et creator est confitendus.

12. Iudeorum dispersio, fames spiritalis, cibi inanes, impenitentia.---Sed illos interim desolationis ac dispersionis sue manet pena. Nam etsi consummationi temporum propter patres et electos hec dispensatio misericordie reseruetur: interiecto tamen  diapsalma, quid in eos interim repetita significatione constitutum fuerit, ostenditur. Sequitur enim, uERS. 15, 16: Et conuertentur in uesperum, et famem patientur ut canes, et circumibunt ciuitatem. Ipsi dispergentur ad manducandum: si autem non saturabuntur, et murmurabunt. Amissa ciuitate, temploque deserto, et secundum romani regis edicta  circumeuntes tantum, non etiam ineuntes ciuitatem, fames eos non huius panis et cibi, sed oblationum, hostiarum, uisionum, quibus omnibus  saturabuntur, afficiet: aduersum custodem suum canum improbitate latrantes. Et dispergentur ad manducandum: quia per diuersa speciem sacerdotii  illius legitimi  , et holocausti, et circumcisionis imitantur: cum hec tantum non nisi intra Hierosolymam sint legitima constituta. Sed ad manducandum dispersi non saturantur. Non enim  nisi sanctis et Deo placitis et loci ipsius hac templi constitutione religiosis solemnitatibus explebuntur. Sed adhuc murmurabunt: ne hac quidem fame festiuitatum suarum edomiti, ut secundum murmur, quo in deserto Deum exacerbauerunt, penitentie quiete resipiscant.

 13. Prophete in Deo gratulatio. Resurrectioni Christi probe conuenit.---Sed inter hec spes omnes suas et gratulationes psalmi fine concludit, dicens, uERS. 17, 18: Ego autem cantabo uirtuli tue  exaltabo  mane misericordiam tuam: quia factus es susceptor meus et refugium meum in die tribulationis mee. Adiutor meus tibi psallam: quia Deus susceptor meus, Deus meus misericordia mea. Et ista omnia  possunt ad prophete gratulationem referri; sed neque a Domini sunt confessione diuersa. Hec enim eorum dispersio passionis impietatem est consecuta. Sed quod in misericordia Dei mane  , quia susceptor  et refugium eius factus est, exsultaturus est; uidetur id ad  resurrectionis tempus esse referendum: quia cum omni tempore laus Dei cantanda sit a propheta, resurgenti tamen ex mortuis diluculo, in celosque redituro, exsultatio matutine gratulationis est propria Domino Iesu Christo, qui est benedictus in omnia secula seculorum. Amen.



152 PSALMUS LIX  .

In finem, pro his qui  immutabuntur, in tituli inscriptione  , Dauid iu doctrinam, cum succendit Mesopotamiam et Syriam Sobal, et conuertit Ioab, et percussit in ualle salinarum duodecim millia.

Deus, repulisti  nos, et destruxisti nos: iratus es  , et misertus es nobis. Commouisti terram, et conturbasti eam: sana contritiones eius, quia mota  est  . Ostendisti populo tuo dura, potasti nos uino compunctionis, dedisti metuentibus te significationem, ut fugiant a facie arcus. DIAPSALMA. Ut liberentur dilecti tui, saluum  fac dextera tua, et exaudi me. Deus locutus est in sancto suo; letabor et partibor Sichimam, et conuallem tabernaculorum dimetibor  . Meus est Galaad, et meus est Manasses, et Ephrem fortitudo capitis mei, Iuda rex meus, Moab olla spei mee. In Idumeam extendam calceamentum meum, mihi allophyli subditi sunt. Quis deducet me in ciuitatem circumstantie? quis deducet me usque in Idumeam? Nonne tu, Deus, qui repulisti nos? et non egredieris Deus  in uirtutibus nostris. Da nobis auxilium de tribulatione, et uana salus hominis. In Deo faciemus uirtutem: et ipse ad nichilum deducet tribulantes  nos.




TRACTATUS PSALMI.

1. Psalmus non consonat historie. Translatio Aquile. Septuaginta.

uERS. 1, 2. Multa in psalmo ante rerumgesta prescripta sunt, que necesse est ad alicuius intelligentie significationem his que effecta sunt anteferri: cum In finem, cum pro his qui demutabuntur; cum tituli inscriptio  , cum in doctrinam Dauid superscriptio comprehendit. Post que gestorum tempus adscribitur: Succendit Mesopotamiam 153 et Syriam  Sobal: et conuertit Ioab, et percussit in ualle Salinarum duodecim  millia . Quo psalmus  omnis  ab historia dissentit. Nam cum Sobal percussus cum Mesopotamia  et Syria, que ab eodem ad bellum commota et accensa capta est; hanc maximi belli uictoriam ingens gratulationis letitia consecuta est. Psalmus autem totus tristis et mestus est; cum super repulso destructoque  populo  dolor est, cum commote turbateque terre querela est, cum sanande contritionis eius oratio est. Deinde id quod in Salinarum ualle memoratum est, neque in historia  , neque in aliquorum translatorum intelligentia est. Nam secundum Aquilam, qui translator legis  Iudeis post passionem Domini fuit, ita scribitur: Cum percussit ualles. Sed hic secundum litteram scribens, et extra spiritalem intelligentiam  manens, belli locum  edidit. Translatio autem illa seniorum septuaginta et legitima et spiritalis, ante passionem Domini  gestaque suscepta  , per nominum naturarumque species nunc quoque, ut in omnibus psalmis, causam sensumque manifestat, in commemoratione gestorum non argumentum psalmi, sed tempus ostendens; ne ob id quod continetur in gestis , sed ut tum cum ea gesta sunt, scriptus esse noscatur.

2. Ad quos, ad quid scriptus est psalmus. Quo tempore scriptus.---Sed ante quam de tempore loquamur prophetie, quia multum ad intelligentiam psalmi proficit scire quando sit scriptus, de superscriptione tractemus, que intelligenda refertur ad finem et his qui immutabuntur: qui ex impietate scilicet ac uitiis  desinentes, ad religionem atque innocentiam transferentur, et ex peccatis Synagoge, ad Ecclesie gratiam demutabuntur: sicut in eo psalmo, qui primus pro his qui immutabuntur est scriptus  , ostendimus cum dicitur: Audi filia, et uide, et inclina aurem tuam, et obliuiscere 154 populum tuum, et domum  patris tui; quoniam concupiuit rex speciem tuam : et rursum in eodem: Pro patribus tuis, nati sunt   tibi filii, constitues eos principes super omnem terram . Filiorum itaque demutatione facta pro patribus, paternam domum obliuiscitur, Deo regi magis regina placitura, cuius morte renouatur ad uitam. Et idcirco tituli inscriptio pro his qui immutabuntur, adscribitur  glorie mortis eius, qui pro omnibus mortuus est, tituli inscriptione testante: et testante ad doctrinam Dauid, ut omnes eum Dauid, qui et oriens et iustus et rex et eternus est, nouerimus; qui inimicas nobis infestasque uirtutes cum duce suo peremit, omnibus his qui aduersum nos uitiorum bella accendere erant soliti, exstinctis: non in ualle planctus, neque in ualle tabernaculorum,  sed in ualle  salium; id enim magis quam salinarum grecus sermo declarat: cum ex se iam non flebiles habitationes, nec lamentanda tabernacula, sed salem potius hec mundi huius uallis exhibeat, eos scilicet eorumque similes, quibus dictum est: uos estis sal terre , in quibus maxime antiquus ille nosque  incendens hostis exstinctus est. Pro his igitur in fine commutandis, et sub testimonio ac tituli inscriptione ad  Dauid edocendis  psalmus hic scribitur: non alio tempore, quam cum Nathan propheta throni eterni regem ex Dauid semine  esse nuntiauit . In eo enim tempore hec, que in rebus gestis prescribuntur, effecta sunt, in quo prophetia eterni regis ostensa est. Intelligendus ergo psalmus pro his est  qui immutabuntur, in Dauid eternum regem edocendis, et qui pro amissis patribus erunt ex commutatione iam filii. Ita enim cepit.

3. Ira misericors patrum in filios, Dei in homines.---uERS. 3-6. Deus, repulisti nos, et destruxisti nos: iratus es  nobis, et misertus es nobis. Commouisti  terram, et conturbasti eam: sana contritiones 155 eius, quia commota est. Ostendisti populo tuo dura, potasti nos uino compunctionis. Dedisti metuentibus te significationem, ut fugiant a facie arcus. Secundum communem seculi sensum ire miserationique non conuenit: neque  ipsius in eosdem uterque hic conueniet affectus,  ut ultionis uoluntati uoluntas miserationis admixta sit. Solis autem hoc patribus pie irascentibus congruit, ut misericors eorum ira in peccatis sit filiorum, secundum etiam illud beati Pauli , cum ita Satane in interitum carnis tradit, ut spiritus saluus sit in die Domini, uindicte presentis seueritatem ad salutem spiritus proficere demonstrans. Aeternus ergo ille celestis omnibus pater, qui et dixit: Ego occidam et ego sanabo  , sic repellit et destruit suos, ut misereatur iratus. Destruxit enim Ierusalem templum  , sed celestem sanctis reddidit ciuitatem: repulit ab operationibus legis, sed iustificationem fidei iustificans ex fide impium tribuit: dissoluit terrestre regnum, sed reges constituit celorum. Ita iram misericordia consecuta est, dum damno terrenorum presentium, ingens eternorum  bonorum retributio repensatur.

4. Totum genus humanum spectant premissa psalmi uerba. Arcus, pene preparatio Signa Christianorum. Calix ire, calix uite.---Et hec quidem non magis ad Isrel, quam ad uniuersitatem humani generis aptata sunt: quia ex uno in omnes sententia mortis et uite labor  exiit , cum dictum est: Maledicta  terra in operibus tuis ; nunc autem per unum in omnes donum uite  et iustificationis gratia abundauit : ut quorum terra maledicta est, horum nunc conformia Deo corpora sint; et que commota metu, et ignoratione turbata, et labore contrita est, et ipso illo letificantis uini compuncta potu, nunc  suscepte significationis secura uirtute, future ire defugiat potestatem. In arcu enim, ut frequenter tractauimus, preparate ad penam  impiis ire terror ostenditur , secundum illud, Numquid irascetur per singulos dies  ? Arcum suum tetendit, et parauit in eo  uasa mortis, sagittas suas arsuris operatus est. Metuentibus igitur significationem dedit, uel signi in frontibus, 156 uel fidei in cordibus, uel testimonii in operibus, uel glorie in confessionibus, uel uictorie in martyriis   : ut a facie arcus ireque fugiatur, ut dictum est: Natio uiperarum, quis monstrauit uobis fugere ab ira uentura ? Gratulantis igitur humani generis hec uox est, post regnum mortis, post diaboli terrores, post laborum peccatorumque onera, post infelicis letitie dolorem; quia uitiorum gaudia cum sint intellecta, compungunt. In uino etenim secundum  Apostolum  lasciuia est. Et sicut est uinum cor hominis letificans, ita et uinum est cor hominis compungens. Nam et calix ire est, sicuti et calix uite est.

5. Post hec ergo, et post hoc compunctionis uinum, significatione fugiendi arcus ireque concessa, uniuersitas fidelium eternis spebus exsultat. Id enim mox diapsalma interueniente declarat, uERS. 7: Ut liberentur dilecti tui, salua dextera tua, et exaudi me. Dextera Domini fecit uirtutem , et a dextera Deo   uirtus Dei cexcitata secum humilitatis nostre carne consedit. Data ergo significatione fugiendi a facie arcus, liberantur dilecti, et per Dei dexteram saluantur. Et a qua facie arcus liberentur saluenturque, Apostolus docuit, dicens: Qui liberauit  nos de potestate tenebrarum, et transtulit in regnum filii dilectionis sue . Liberandi ergo dilecti saluandique per dexteram Dei sunt.

6. Sanctus Christus. Samaria fide diuisa, iudicio diuidenda.---Sed salutis huius ad fidei firmitatem noscenda est prophetia. Sequitur enim, uERS. 8-10: Deus locutus est in sancto suo: Letabor et partibor Sichimam, et conuallem tabernaculorum dimetiar  . Meus est Galaad, et meus est Manasses,  et  Ephrem fortitudo capitis mei, Iuda rex meus. Moab olla spei mee. In Idumeam extendam calciamentum meum: mihi allophyli subditi sunt. In sancto Deus locutus est in eo nempe, cui etiam demones clamant: Scimus quia tu sanctus Dei es ; et de quo angelus euangelizat: Et quod ex te nascetur sanctum, uocabitur filius Dei . In hoc itaque sancto locutus est, cum dicit : Pater qui in me loquitur, ipse facit opera 157 sua. Locutus ergo Deus in sancto, in principio sermonis exsultat. Exsultabit  enim ut gigas ad currendam uiam ; et exsultabit in Sichima partienda. Sichima  Samaria est, que eadem et Sichem est, quam Iacob Ioseph filio suo  sub benedictione spiritus deputauit . Hec cum omnibus antea legis temporibus in impietate mansisset, Euangelium Domini ex parte suscepit. Nam hodieque pars eius irreligiosissimis studiis de studio uetere detinetur. Illic enim uacce adorate, illic mons relicto sacrario electus, illic regnum  aduersum Iudam excitatum. Sed eo primum Dominus accedens , etiam credente Samaritana, et aque uiue potum precante, fidem intulit: mox etiam apostolis predicantibus participes sancti Spiritus facti sunt . Partita ergo Sichima est, cum fideles ab infidelibus separantur. Et est futuri iudicii  certa diuisio, sicut scriptum est: ueniet Dominus serui illius in die qua non sperat, et hora qua ignorat: et diuidet eum, partemque eius ponet cum hypocritis . Diuisa ergo Samaria  est, uel iudicio, uel fide, secundum illud: Non ueni pacem mittere in terram, sed diuisionem .

7. Mortalium dimensio.---Neque solum loquens in sancto Deus Sichimam partitus est, sed etiam conuallem tabernaculorum dimensus est: hanc siquidem habitationis humane  demersam humilemque sedem, quam et alio loco ob egritudines uite ac lamentationes calamitatum, uallem planctus esse commemorat, dicens  : Deposuerunt in ualle plorationis : Dimensus ergo hanc est, quia gentium plenitudo exspectatur. Et ubi modus est credentium futurus, illic dimensionis examen est; partem   intra  Ecclesiam congregandis, parte alia in cadem ualle residentibus.

8. Galaad et Manasses.---Quisquis autem aliqua metitur, necesse est ut ea que sua sunt metiatur. Suus enim est Galaad, et suus est Manasses. Mons iste Phenicum est, Arabie Mesopotamieque contiguus, ex parte Manasse in possessionem deputatus: et ideo suus est Manasses, 158 sub Manassis nomine terre plenitudinem, sicuti et sub Galaad omnem orbem suum esse demonstrans. Sed in his usurpandis nichil preter ius proprietatis ostensum est.

9. Ephrem typus Ecclesie.---Ephrem autem assumptio capitis eius, et Iuda rex eius est. Hec sanctus loquente in se Deo loquitur, qui et per Iacob Ephrem conuersa manuum sanctificatione benedixerit,  et regem ex Iuda, qui et exspectatio gentium futurus esset, ostenderit . Assumptio ergo Ephrem est, non etiam Manasses : cum Ioseph uterque sit filius. Sed cum in capite significatio contineatur et corporis, secundum illud: De torrente in uia bibet, propterea exaltabit caput ; et omnis sanctus caput est corporis Christi: idcirco assumptio capitis eius Ephrem est, quia contra generationum ordinem, ad preferendam Ecclesie santificationem in prelato Ephrem et postposito Manasse, minor maiori est antelatus. Assumptio itaque capitis sui  est Ephrem, id est  populi quem in Ephrem prefigurauit: uel potius Ecclesia in corpus assumitur.

10. Christus nasciturus de Iuda.---Iuda etiam rex  meus est, id est a se dispositus et electus. Non utique uel Dauid  ipsi rex Iuda est , uel loquenti in sancto suo Deo rex est: sed loqui hec sanctus iste ei in quo Deus loquitur intelligendus est, qui et spiritu Iacob repleuerit ad eterni regis istius prophetiam, cum ait: Non deficiet princeps de Iuda, nec dux de femoribus eius , donec ueniat cui repositum est: et ipse est  expectatio gentium.

11. Christus nasciturus de peccatoribus. Olla spiritalis.---Et quia non solum ex hac generatione sanctorum, sed etiam ex peccatorum origine huic Dei Sancto carnis esset ineunda susceptio; quia in similitudine  carnis peccati Deus filium suum misit : idcirco etiam Moab olla spei eius est. Et hec quidem Moab generatio secundum eam que in Genesi sententia est, diuine  maledictionis suscepit opprobrium. Sed post decem generationes per gradus successionis sancto digna fit genere : Sanctusque hic ex Iuda et ex Moab 159  originem sumens, decocta tamquam per ollam carnis cruditate, in speciem cibi significatur eterni, cum caro eius uere cibus uite sit . Est et olla secundum Ieremiam urens peccata atque tollens : sicuti et Dominus ipse mittere ignem uenit super terram : et multi secundum Apostolum tamquam per ignem erunt salui : cum defecatis et perustis uitiis, ut argentum ignitum  probabiles iudicentur. Hinc ergo Moab spei sue olla est, cui etiam ex Moab , cruda utique atque uitiosa, iam celestis illa ad cibum uite sanctificatio carnis in spe est.

12. Euangelio imbuendum totum genus humanum.---Quin etiam usque in Idumeam calciamentum suum extensurum esse se dicit, scilicet usque ad defectionem Esau; quia Idumea Esau sedes est, et predicationis apostolice dirigat gressus. Speciosi enim pedes euangelizantium sunt : et in calciamento pedes, in pedibus autem gressus ostenditur. Neque solum in Idumeam cursum predicationis extendit, sed etiam allophyli subditi sunt; secundum illud: Exaudi   orationem, ad te omnis caro ueniet : quia Deo dignum sit gentes ei omnes  esse subiectas, et uniuersitatem carnis ad confessionem eterne huius misericordie erudiri.

13. Iudei primum destituti, demum recipiendi. Deo deserente, uirtus nulla.---Sed cognitis his qui immutabuntur secundum tituli inscriptionem, et doctrina eius qui Dauid est eternus accepta, eternam illam primitiuorum  in celis Ierusalem et circumstantium Deo sanctorum ciuitatem ingredi propheta festinat , ducem qui se eo deducat exspectans. Sequitur enim, uERS. 11, 12: Quis deducet me in ciuitatem circumstantie? quis deducet me usque in  Idumeam? Nonne tu Deus qui repulisti nos, et non egredieris  in uirtutibus nostris? Esau defectio est: et Edom secundum Genesim deficiens est : et secundum Apostolum , quod est reliquum Isrel, saluandum est. Optans ergo propheta in ciuitatem circumstantie deduci, scit se ante usque in Idumeam esse uenturum, id est in illamdefectionem populi anterioris,  qua maior  seruiet minori . Et ultima predicatio conuertet corda patrum ad filios , cum ueniens ex Sion peccata et impietates ab Iacob auferat. Sed hic idem deducet, qui et ob impietatem ante 160 destruxit et repulit: quia capta Ierusalem, destitutoque regno indignos spretosque deseruit, solitus ante eos spiritalibus auxiliis confouere, et celesti militia aduersum  inimicorum bella tutari. Nunc autem deserente eos custodia Spiritus sancti, nullum in uirtutibus eorum, id est in exercitibus  , diuine propugnationis auxilium est. Et ideo quia destruxit, non egredietur in uirtutibus eorum.

14. Salus nostra pendet a Deo.---Sed reposite spei, quia quod Isrel est reliquum saluabit, misericordiam propheta non tacuit dicens, uERS. 13, 14: Da nobis auxilium de tribulatione, et uana salus hominis. In Deo faciemus uirtutem, et ipse ad nichilum deducet tribulantes nos: Scit uanam salutem esse que ab hominibus speratur: quia et uite huius sine misericordia Dei nullus sit usus, secundum illud: Melior est misericordia tua super uitam : quia nisi ad profectum eternitatis uita suscepta sit, miseriarum in  nobis potius erit origo, non uite. Auxilium itaque a Deo in tribulationibus superat, quia hominum salus uana sit. Postulat ergo de tribulatione auxilium, in Deo uirtutes concesso auxilio facturus: cum liberati omnes a lege peccatis , in Dei potius iustificatione maneamus: cum pugnam non aduersus carnem et sanguinem, sed aduersus spiritales nequitias  et  mundi potentes, Satanam ipso spiritu oris sui Deo interficiente, peragamus; cum non regnet iam in immortali corpore nostro  tribulans nos ante peccatum, cum absorbeatur  mors a uita  in contentionem uictorie, per Dominum nostrum Iesum Christum, qui est benedictus in secula seculorum . Amen.



PSALMUS LX.

In finem  hymnus Dauid.

Exaudi, Domine, deprecationem meam, intende  orationem meam  . A finibus terre ad te clamaui, dum anxiaretur cor meum. In petra 161 exaltasti me. Deduxisti  me; quia factus es spes mea, turris fortitudinis a facie inimici. Inhabitabo in tabernaculo tuo in secula. DIAPSALMA. Protegar in uelamento alarum tuarum, quoniam tu Deus exaudisti orationem meam, dedisti hereditatem timentibus nomen tuum. Dies super dies regis adiicies: annos eius usque in dies generationis et  generationum. Permanet in eternum in  conspectu Dei: misericordiam et ueritatem eius quis requiret eorum? Sic psallam nomini tuo  Deus in seculum seculi, ut reddam uota mea de die in diem.




TRACTATUS PSALMI.

1. Psalmus est spe eterna gestientis.---uERS. 1: Simplex est psalmus, eterne gratulationis continens prophetiam. Nam neque res gestas, neque significationis alicuius  cognomenta subscriptio comprehendit: tantum hymnus in finem est: ut id quod a Propheta cantatum est, in fine  uel psalmi uel temporum explicandum esse noscatur. Oratio autem est iusti eterna sperantis, seseque in Christo cexcitatum in celestibus gratulantis. Cepit enim ita.

 2. Iusti fiducia. Inde ei est, quod in carne a carne sit peregrinus. ---uERS. 2-3. Exaudi, Deus, orationem meam, intende  precationi mee. A finibus terre ad te clamaui, dum anxiaretur cor meum. Exaudiri precationem suam sanctus hic postulat, cuius et ea fiducia est, ut in orationem suam uelit intendi, utrum sit innocens, casta et fidelis, et ex intimo conscientie atque cordis metu profecta quia secundum Paulum  , et corde credendum, et ore confitendum sit ad salutem. Intendende autem orationis hinc precatio est, quod dum corde anxio est, a terre finibus clamauerit. Non hic extrema solitudinum aut contigua Oceani incolebat, qui a terre finibus  anxio corde clamabat. Sed sciens se in carne quidem que terra est degentem, iam in fine carnis habitare, dum secundum Apostolum habitans in corpore  peregrinatur a corpore , dum uiuens iam non sibi uiuit; neque ipse uiuit, sed uiuit in eo Christus : congemiscens tamen  in hoc suo habitaculo, 162 superuestirique festinans, et ideo anxio corde a terre finibus clamat, quia et necessitatem habeat in carne uiuendi, et spem teneat a carnis uitiis desinendi, dicens:

3. Christus spes et fortitudo eius.---uERS. 4-5: In petra exaltasti me. Eduxisti me  ; quia factus es spes mea, turris fortitudinis a facie inimici. Habitabo in tabernaculo tuo in secula. Hinc itaque  iam sanctus a terre finibus clamat quia exaltatus in petra sit. Petra autem secundum Apostolum . Christus est, quem exaltauit Deus, et donauit illi nomen quod est super omne nomen . In quo et elegit nos ante mundi constitutionem in celestibus . Per eum enim sumus in spem eternitatis deducti, et in hac spe non confundimur  ; quia ab inimici facie hec eadem spes nobis fortitudinis turris est facta. Nam cum in muris sit ualida et firma munitio: murorum tamen ipsorum firmitas in turribus omnis est. Et idcirco turris fortitudinis exaltans nos in petra Deus factus est, quia per hanc spem uim diaboli eiusque insidias sustinemus, tutissima aduersus eum spiritalesque eius nequitias fidei munitione consepti: cum in tabernaculo  Dei habitaturi simus in secula, sine ullo scilicet etatis modo in eternum fluentibus seculis temporibusque mansuri.

4. Protectio eius misericordia Dei. Hanc meretur oratio.---Sed quia hec, quamuis spe reposita  iam sanctis sint, tamen adhuc sub dispensatione temporum differantur  ; qua munitione interim tutus fit, interiecto diapsalma demonstrat, dicens, uERS. 6: Protegar in uelamento alarum tuarum quoniam tu Deus exaudisti orationem meam. Protectionem misericordie Dei sub uelamento alarum diuinus sermo significat: de quo quia superioribus psalmis  tractatum est, superfluus nunc et otiosus erit sermo. Sed protectionis meritum ex fide orationis  indultum est, secundum illud: Petite et dabitur uobis .

5. Sancti hereditas. Christus rex regum futurus, post communem resurrectionem.---Quin etiam ad quam spem protectione alarum Dei inumbrandus esset ostendit dicens: Dedisti hereditatem  timentibus nomen tuum. uERS. 7, 8. Dies super dies regis adiicies, annos eius usque in dies generationis et generationis. Permanet in eternum in conspectu Dei. Hec enim hereditas sancti est, uita et incorruptio et regnum et ceterna  Deo habitatio. Non Isreli tantum hec hereditas scripta est, sed timentibus Dei nomen. Dies enim eterni sunt regis, siue quia sancti, qui peccati 163 serui non erunt, reges sunt , secundum illud Apostoli: Iam sine nobis  regnantis, et  utinam regnaretis, ut et nos uobiscum conregnaremus : siue quia hic idem etiam rex sit Propheta, siue quia in eterno regno consedentem a dextris oportet regnare, donec ponat inimicos suos sub pedibus suis, non ut rex ipse tum non sit, sed cum tradiderit regnum Deo patri, conregnabit his ipse  qui reges sunt. Ex quo mihi uidetur hec nunc ratio seruata, ut usque in dies generationis et generationis adiicerentur super dies dierum anni eius; in conspectu autem Dei  maneat in eternum; ut tempus illud, quo eum regnare donec ponat inimicos suos sub pedibus suis oportet, a generatione usque in generationem sit comprehensum, quia generationem hanc spiritalis natiuitatis generatio ex mortuis consequatur; eternitatis autem sue exceptio,  dum in eternum in conspectu Dei est, predicetur. Est autem ipse primogenitus ex mortuis . Sed huius regenerationis Dominus ad apostolos ita meminit: Amen dico uobis, quod uos qui secuti estis me, in regeneratione cum sederit filius hominis in sede maiestatis sue, et uos sedebitis super duodecim thronos iudicantes duodecim tribus Isrel . Huius igitur generationis tempus ostendit, et usque in hanc super dies dierum anni regis augentur. Ceterum ipse in conspectu Dei  manebit eternus, iam omnibus quos redemit in reges celorum et coheredes eternitatis assumptis, tradens eos regnum Deo Patri.

6. Beatis nil desiderandum.---Et quia comparticipes et concorporales et conformes eius effecti sint  iam in his nec corruptione nec morte dominante,  cum in omnem plenitudinem Dei repleantur; subiecit spiritus prophetie: Misericordiam et ueritatem eius quis requiret  eorum? Non inopes iam misericordie ueritatisque eius he scilicet generationes erunt, quas in se ex mortuis regenerabit ad uitam, queque in spe glorie Dei manserint: tum cum in regnum tradite Deo patri suscipientur in reges, consummata in omnes eius misericordia ac ueritate, per quem redemptos se gratulentur ad uitam, sitque omnibus accessus ad Patrem. Post quod misericordie ac ueritatis nichil requiratur a Domino, cum in Dei plenitudinem impleantur. Simile autem huic prophete dictum est id, quod ad Apostolos Dominus ita locutus est : Nunc quidem 164 tristitiam habetis; rursum autem uidebo uos, et letabitur  cor uestrum, et gaudium uestrum nemo  tollet a uobis. In illa die me non rogabitis quidquam, quia iam gaudium nemo ablaturus  ab his sit.

7. Beatorum opus.---In hanc igitur eternitatis spem sese Propheta confirmat, dicens, uERS. 9: Sic psallam nomini tuo in seculum seculi, ut reddam uota mea de die in diem. Psallet in seculum seculi, et uota de die in diem reddet, nullo temporum fine conclusus, hymnis eternis eternorum uotorum gaudia redditurus: cum absoluta omni terrenorum corporum infirmitate celestem atque Angelorum agat uitam de die in diem uota reddendo; secundum illud: uota mea Domino reddam in atriis domus Domini, in conspectu omnis populi eius, in medio tui, Ierusalem , celestis utique matris  et libere per Deum ac Dominum nostrum Iesum Christum, qui est benedictus in secula seculorum. Amen.



PSALMUS LXI.

In finem pro Idithum Psalmus Dauid.

Nonne Deo subdita erit anima mea? ab ipso enim salutare meum. Etenim ipse Deus meus et salutaris meus,  adiutor meus: non mouebor amplius. Quousque irruitis in hominem? interficitis uniuersi tamquam parieti inclinato, et macerie impulse? uerumtamen honorem meum  cogitauerint repellere; cucurri in siti: ore suo benedicebant, et corde suo maledicebant.  uerumtamen Deo subdita erit  anima mea: quoniam ab ipso est patientia mea. Quia ipse Deus meus et salutaris meus  , adiutor meus, non emigrabo.  In Deo salutare meum est, et gloria mea,  Deus  auxilium meum: spes mea in Deo est, Sperate in eum omnis  conuentus plebis, effundite coram eo corda uestra; quia Deus adiutor noster est. DIAPSALMA. uerumtamen uani filii hominum, mendaces filii 165 hominum in stateris: ut decipiant ipsi de uanitate in idipsum. Nolite sperare in iniquitate, et in rapinas nolite concupiscere. Diuitie si  affluent, nolite cor apponere. Semel locutus est Deus: duo hec audiui, quia potestas Dei est, et tibi, Domine, misericordia? quia tu reddes  singulis secundum opera eorum  .




TRACTATUS PSALMI.

1. Prophetie scopus. Quid psalmus iste doceat.---Prophetie sermo non nisi ad aliquem profectum audientium scriptus est, ut aut  scientiam doceat,  aut ad uoluntatis innocentiam confirmet: ut nunc hic psalmus. uERS. 1. Pro Idithum  a Dauid cantatur, in quo ad Dei timorem, ad humanarum siue spiritalium nequitiarum constantem tolerantiam eruditur  , et ad contemptum opum, quia auaritia malorum omnium radix est, firmatur. In his enim beate eterneque uite status certus est, si et pietas in Deum sit, et patientia in aduersis, et contemptus opulentie. A dei itaque confessione ceptus est psalmus.

2. Theologia ethnicorum caligans et errans. Ex sacris libris quanta lux affulgeat. Per fidem habet unde sedetur animus.---uERS. 2, 3. Nonne Deo subdita erit anima mea? ab ipso enim salutare meum. Et ipse Deus meus, et salutaris meus  , susceptor meus; non mouebor amplius. Confessio Dei communi hominum affectu a propheta ita  cepta est, ut cum post multam inscientie noctem, post ambiguam humanarum sententiarum incertamque doctrinam, post diuersarum religionum  uariam opinionem, cum diu erratum quesitumque de Deo sit, an unus an plures, et sexus  an  unius an duplicis, et potestatis an equalis an disparis, et etatis an uniformis an uarie, et nature an innascibilis omnium, an aliquorum aliquando  generate  : tum deinde cum ab aliquibus magna etate et longo labore certatum sit, aut nullos omnino esse, aut a  cura humane uite abesse: iam porro cum a plerisque tractatum sit, uel solem astraque cetera deos esse, uel mundum ipsum in eternitatis specie 166 huius ac mutationum manentem cum omnibus suis que ex se efferat Deum esse: iam uero ut plerique ignem, uel aquas, uel spiritum diuino nomine atque honore donauerint: alii quoque ligna, lapides, metalla sub specie hominum, uolucrum, ferarum adorauerint: postremo cum iam fessis omnium destitutisque studiis plerique eorum, maximeque  prudentes, unum hoc se scire, id est, nichil horum hominem scire docuissent: tum post hanc quasi necessarie confessionis  inscientiam  prudens quisque conuersus ad prophetas atque apostolos, Dei legem omnem sub sacramento eterne  dispositionis perceperit, in qua rationem deducte in hoc corpus anime  connexeque tractauerit, in qua  diuisionem gentium secundum angelorum numerum acceperit, in qua et esse principem mundi , et  unius electionem gentis audierit, in qua humane mortis auctorem non ignorauerit, et habitare  in carne sua peccati legem obnitentem legi mentis sue senserit et congemuerit; postea quam Dei spiritum, Dei uirtutem, Dei Sapientiam, Dei Filium, et  unigenitum Deum ad remissionem peccati condemnationemque peccati legis, hominem natum esse cognouerit, qui humanarum passionum sorte perfunctus, ad condemnanda in se celestium nequitiarum impia tentamenta sit mortuus, ut eternitatem  omnibus, qui per habitantem in carne nostra peccati legem moriebamur, inueheret; ac tum hoc sacramento pietatis accepto, post ignorationis noctem in scientie lumine collocatus, ita  dicit: Nonne Deo subdita erit anima mea? ab ipso enim salutare meum. Etenim ipse Deus meus est, saluator meus, susceptor meus: non mouebor amplius. Reperta itaque fidei sede post uagos errores impietatisque sententiam,  quia susceptorem suum saluatoremque cognouerit, amplius non mouetur. Quid enim ultra  ignorationi anxietatique hominum  est relictum, cum eternitas anime et corporis, id est, totius hominis predicetur, cum assumptio atque susceptio terrene nostre carnis a Deo sub sacramento magne huius pietatis ostensa sit, cum peccatorum remissio condemnata peccati lege sit prestita, cum homini 167 nostro a dextris Dei consessus in celis sit?

3. Dei corporationem negantes. Disputiones eorum quam perniciose.---Sed hanc humane beatitudinis spem gentilium impietatum studia comminuunt, prudentie secularis inanitate profectum homini ad Deum denegantes, et Deo consortium assumpti corporis detrahentes, arbitri moderatoresque diuine potestatis: quasi difficilius Deo sit assumpsisse hominem  quam cum in tanta nature ac uite sue ratione formasse.  Hanc itaque impiam eorum  obtrectationem propheta mox arguit, dicens, uERS. 4: Quousque irruitis in hominem? interficitis uniuersi, tamquam parieti inclinato, et macerie impulse? Impellunt enim he ignorantes atque impie disputationes hominem ad uitia procliuem, et quassum iam cadentemque demergunt, consiliis adhortationum fallacium noxiarumque perimentes: quasi parua sibi ipsa conciliatrix uitiorum  uoluntas sit, quam adhuc desperatio iudicii eterni retributionisque in usum tantum presentium et corporalium adhortetur.

4. Iustitiam sitit Dauid. Obtrectationi locum non dat.---Sed hunc corporis sui parietem, quem ante libido, ebrietas, auaritia, ira perfoderat, iam in se in domum Dei uiuis lapidibus extructum esse non nescit,  et in imaginem Dei creatum esse recolit: certusque conformem se Dei glorie preparari, subiecit, uERS. 5: uerumtamen honorem meum cogitauerunt repellere, cucurri  in siti. Illis honorem suum detrahere cogitantibus, ille in siti cucurrit.  Est enim sitis bonorum eternorum et spiritalis esuries in sanctis, de qua dictum est: Beati qui esuriunt et sitiunt iustitiam . Cursum ergo iustitie sue  sitiens tenuit omnem uitam integram etiam ab ipsa contradicentium sibi obtrectatione conseruans. Nam et a Domino suo didicit, ut opera omnia sua etiam gentilis testimonii iudicio laudentur, cum dicitur: Sic luceant opera uestra coram hominibus, ut magnificent  Patrem uestrum qui est in celis . Sic et Paulus  placens  omnia in omnibus, neque Iudeis, neque Grecis, neque Ecclesie scandalum est; ne habeat aduersarius male de se quid loqui, illo quidem obtrectandi studium uoluntatemque retinente, quamuis se ille liberum ab omni obtrectationis occasione prestaret; quod et 168 in hoc sancto in siti currente cognoscimus. Sequitur enim: Ore suo benedicebant, et corde suo maledicebant: cum et  conseruantes  honorem suum probabilis uite confessione benedicerent, et interioris odii malignitate maledicerent.

5. Patientiam interim colit.---Sed id quod sibi maxime salutare est, sanctus iste etiam diapsalma interueniente congeminat, indefesse in nobis confessionis  perseuerantiam oportere esse demonstrans. Sequitur enim, uERS. 6-10: uerumtamen Deo subiecta est anima mea, quoniam ab ipso est patientia mea. Quia ipse est Deus et saluator meus, adiutor meus, non emigrabo. In Deo salutare meum, et gloria mea, Deus  auxilii mei, et spes mea in Deo meo. Impellant quidem isti inclinatum parietem, maceriamque iam quassam, et benedicente licet ore, corde maledicant: scit tamen subiectam animam suam Deo esse oportere quia ab ipso patientia sua sit. Didicit enim ab eo non auertere faciem a sputamentis, nec subtrahere alapis maxillas, nec potandum cum felle acetum renuere, nec post colaphos et flagella maledicere. Ipse enim Deus suus est atque saluator, ipse etiam adiutor, ne de patientie huius  perseuerantia speique sue fiducia motus emigret. In eo enim est salus et gloria eius et spes, qui se cexcitatum sibi, conformem sit celesti sue glorie redditurus.

6. Ad cordis effusionem alios excitat. Quid illa sit.---Et quia spei huius ipse etiam ceteris, ut propheta, sit predicator; subiecit: Sperate in eum omnis cetus plebis, et effundite coram illo corda uestra; quia Deus adiutor noster est. Nihil occultum, nichil clausum, nichil obligatum sub Dei confessione in corde retinendum est. Effundendus coram eo omnis affectus est: ut nichil de nobismetipsis fiducie sit, sed ut per eum, ante quem nos tanquam pro peccato effundimus,  adiuuemur. Effundenda autem coram eo corda nostra lacrymis et fletibus sunt; secundum illud: Fuerunt mihi lacryme mee  panis die ac nocte, dum dicitur mihi quotidie: Ubi est Deus tuus? hec recordatus sum, et effudi in me animam meam, ; effusionem anime in lacrymarum profusione esse demonstrans, quia per eas rogandus est, qui est solus fidelis adiutor.

169 7. Apud uanos nil proficit. uani mendaces.---Sed officio suo functus propheta, admonitionem suam parui apud impios scit esse momenti: nam continuo diapsalma intercedente subiecit, uERS. 10: uerumtamen uani filii hominum, mendaces filii hominum in stateris; ut decipiant ipsi de uanitate in idipsum. uani homines  quia aut ipsi uana sperent, aut in eos sperare sit uanum  , mendaces quoque; quia impietatis  sue sensu aut falluntur, aut fallunt: et in eo mendaces, ut decipiant in stateris, sub iustitie scilicet nomine iniusta peragentes. Nam ubi examen de se moderate prudentie pollicentur, ibi studia immoderate impietatis exercent: errore se ipsos, quem a ceteris depellere se professi sunt, implicantes. Et idcirco ipsi de uanitate in idipsum, illo scilicet recidente, ex quo se excedere gloriantur.

8. Diuitiarum cupiditas resecanda.---Sed radix maxime iniquitatem in pecunie cupiditate est: quam qui appetit, grauissime tempestatis naufragio mergitur. Sequitur enim, uERS 11: Nolite sperare in iniquitate, et in rapinas nolite concupiscere. Diuitie  si fluant, nolite cor apponere. Magne enim in hisce desiderii sui et amoris illecebre  sunt: rapiunt ingenia, mentesque pendulas apprehendunt. Non solum itaque non concupiscende earum rapine sunt, uerum ab his uoluntas nostra, etiam si prebeantur  fluantque, referenda est; ne desiderate cupiteque dominentur. Non enim hec spebus nostris bona sunt ceterna, neque nobiscum aut condescendunt in infernum, aut conresurgunt de inferno. Fides, pictas, continentia, benignitas expetenda est: et maxime Dei cognitio sectanda est. Ceterum hec uana, et per naturam sui ad omnem iniquitatum necessitatem captiosa uitanda sunt.

9. Pater et filius unus Deus. Potestas utriusque una.---Et quod illud magis ad spem eternitatis expetendum esset, propheta subiecit, dicens, uERS. 12, 13: Semel locutus est Deus, duo hec audiui, quia potestas Dei est, et  tibi, Domine, misericordia, quia tu reddes unicuique secundum opera eius. Semel Deo loquente duo audiuit: et necesse est ea sibi esse connexa, que sub unius sermonis  significatione sunt cognita. Ad Deum namque in exordio psalmi  propheticam  confessionem retulerat, dicens: Nonne Deo subdita erit anima mea? ab ipso enim salutare meum. Depellendus itaque absolute fuit Iudaice impietatis furor: ut in Deo patre significari doceretur et Filius, ut nunc in uno etiam alter ostenditur. Eam enim fidem subdende Deo anime sue esse testatus est; quia ab ipso esset salutare eius  . Et salutarem Iesum esse sepe tractatum est. Semel autem Deo loquente duo intellecta sunt et audita: 170 sicut illud: Pater, manifestaui nomen tuum hominibus , in Patre significauit et filium,  uti nunc semel loquente Domino Deo duo hec audiuit: Quia potestas Dei est, et tibi, Domine, misericordia, quia tu reddes unicuique secundum opera eius. Nouit Paulus in uno utrumque,  id est, neutrum sine altero confiteri, dicens: Unus Deus est, et unus Dominus , quia et in Deo Dominus, et Deus significetur in Domino. Semel itaque loquente Deo hec duo audiuntur: Quia potestas Dei est, et tibi, Domine, misericordia. Ab ipso enim Salutare eius est; et Filius omnia accepit a Patre: et idcirco in eo Dei potestas uel accepta uel nata est. Pater enim non iudicat quemquam, sed omne iudicium dedit Filio . Retributor ergo uniuscuiusque est ille, qui iudex est. Sed potestas eius est, a quo unigenitus Deus est natus in iudicem; et potestas eius a Deo est, qui iudicium accepit a Patre: atque ita nec caret potestate qui iudex est, nec miseratione qui Deus est. Certe necesse est eterni iudicii reus maneat in uno utrumque non  confitens, cum tamen non unus intelligendus sit esse, qui uterque sit, dicens: Pater in me, et ego in Patre , Dominus noster iehsu Christus, qui est benedictus in secula seculorum. Amen.



PSALMUS LXII.

Psalmus Dauid, cum isset in desertum Idumee.

Deus Deus meus, ad te  diluculo uideo: sitiuit in te anima mea, quam simpliciter caro mea.  In deserto et inuio et inaquoso, sic in sancto apparui tibi, ut uiderem uirtutem tuam, et gloriam tuam. Quia melior misericordia tua super uitam, labia mea laubabunt te  . Sic benedicam te in uita mea: in nomine tuo leuabo manus meas. Sicut adipe et pinguedine repleatur anima mea; et labia exsultationis laudabunt nomen tuum.  Si  memor fui tui supra stratum meum, in matutinis  meditabor in te, quia fuisti adiutor meus. Et in uelamento alarum tuarum  exultabo: adhesit  anima mea post te, me suscepit dextera tua. Ipsi uero in uanum 171 quesierunt animam meam, introibunt in inferiora terre, tradentur in manus gladii, partes uulpium erunt. Rex uero letabitur in  Domino:  laudabitur omnis qui iurat in eo; quia obstructum est os loquentium iniqua.




TRACTATUS PSALMI.

1. Dauid Christi typus in deserto rebus diuinis intentus.---uERS. 1. Dauid in deserto habitasse libro Regnorum continetur : ut qui passiones Domini prefigurabat, etiam tum eas cum desertum habitat prophetaret, unigenito Deo eque in deserto moraturo. Sed ut sancto uiro congruum, et tanto  propheta erat dignum, cum declinans odia impiorum solitudini se dedisset: maximis rerum celestium sacramentis occupatur, et ab omni humane aut impietatis aut ignorationis cetu remotus, animum ad ea quibus eternitatis cognitio ac meritum acquirebatur intendit. Non occupatus, non impeditus communium rerum ac seculi curis, sed in illo solitudinis sue quieto otiosoque secreto, cum nichil in oculos et in mentem offensionis incurreret, solis est diuinis studiis  negotiosus. Et uideamus unde psalmi sermo sit ceptus.

2. uERS. 2. Deus Deus meus ad te  de luce uigilo. Huic plane ad gratulationem cognitionemque Dei dies cepta est, cui idipsum orandi ad Deum initium, quod lucis est. Deum quidem uniuersitatis,  sed tamen per cognitionis scientiam Deum suum, deprecatur.

3. Aeternitatis spes nobis insita. Insitum et animas esse a Deo. Ut anime, ita carnis erit eternitas. Distinguantur. Sitis Dauid spiritalis. uidere Deum sitit.---Oratio autem non tam uerborum est, quam affectus: et idcirco subiecit, uERS. 3: Sitiuit tibi anima  mea,  quam simpliciter  caro mea. In terra deserta, et in inuia et inaquosa. Deo igitur, penes quem fons uite est, anima ipsius sitit, desiderio intenta potandi. Et quidem uniuscuiusque mens ad cognitionem  spemque eternitatis naturali quodam fertur instinctu: quia ueluti insitum impressumque omnibus 172 sit, diuinam inesse nobis animarum originem opinari, cum non exiguam celestis, in se generis  cognationem mens ipsa cognoscat. Porro autem terrena hec corpora, que ad uitiorum concreta materiam sunt, dum his quibus quasi naturaliter delectantur infecta sunt, desperant  se  consequi posse consortium munusque celeste: quasi non et anime naturam uitia corporis, quibus oblectatur  , inficiant; aut cum delectatio corporis  redundet ad mentem, non et mentem secum corpus retrahat ad oblectationis affectum. Necesse est autem ut in eadem condemnatione sit uoluptatis, quod in eadem est uoluptate  . Sed nos spiritalibus doctrinis eruditi, scimus et anima et  corpori salutem a Deo esse datam, si modo post regenerationis gratiam mentis gaudiis sensus corporis imbuatur, id est, si non secundum carnem, sed secundum spiritum uixerimus : quia spiritus carnisque opera, secundum Apostolum  uitiorum et continentie studiis  distinguantur  . Arduum autem, sed maxime uerum est, eternitatem ita corporis ut anime sperare. Et ideo ad sitim anime propheta subiecit: Sitiuit tibi anima mea, quam simpliciter caro mea, nichil in se sub infidelitatis ambiguitate  retinens incertum: sed  tam simpliciter, quam anima Deo sitiens, et caro sua sitiat. Sitit enim non corpori, sed Deo sitiens. Nam quamuis eum in deserto et in inuio et inaquoso manentem necessitas ipsa nature ad sitim corporis detineret: tamen etiam per has inedie et sitis passiones scit fidem probandam esse credentium; ut magis  anima Deo, quam corpori sitiat, sitiens et corpori: quia neque fames, neque angustie, neque ulla genera passionum a caritate Dei que est in Christo sint Apostolum separatura . Sitit ergo Deo sanctus. Et quid sitiat, psalmo alio testatus est, cum dicit: Sitiuit anima mea ad Deum uiuum, quando ueniam et parebo ante  faciem tuam  Hoc anime desiderium, hec sitis spei eius est, ut Dei sibi proueniat adspectus, ut quamprimum raptus 173 in nubibus, Deo Christo obuiam eleuatus appareat.

4. Prophetia pro gerendis refert gesta. Filio apparens, apparet et Patri.---Et desiderii huius affectum nunc quoque propheta declarat. Nam post sitis protestationem, post deserti et inuii et inaquosi inopiam, quia in  his ueluti militia et uictoria sit fidei, subiecit, uERS. 4: Sic in sancto apparui tibi, ut uiderem uirtutem tuam, et gloriam tuam: quia melior misericordia tua super uitam.  Prophetie scientia est pro gerendis gesta memorare. Et hinc frequens auctoritas est, cum aceto potauerunt adhuc passione potandum , cum disciderunt uestem , que discindenda post esset. Ut nunc in siti corporis Deo sitiens, ei in Sancto suo talis apparet, in simplicitate carnis, in siti anime, in oratione diluculi: quia non nisi per hec probati, uel assumpti habebuntur a Christo, uel ei obuiam rapientur in nubibus. Sed in Sancto Dei non aliter apparebunt Deo, quam secundum illud: Qui me uidit, uidit et Patrem ; atque illud: Ego et Pater  unum sumus . Quia in Filii et natura et nomine, paterne nature ac nominis significatio continetur; apparens Filio  , uel susceptus a Filio, Patri apparebit in Filio.

5. Sanctum sitiens, uidere Filium cupit.---Atque ut in sancto appariturus Deo, cuius sancti  desiderium  , in hac sitis sue significatione ostenderet; subiecit: Ut uiderem uirtutem tuam, et gloriam tuam: eum uidelicet ut uideret, qui secundum Apostolum  et uirtus Dei est, et in gloria Dei est; uisurus autem non ad aliud, quam ad  consortium eternitatis merendum, et ad regni celestis eternitatem sortiendam: quia hec per misericordiam Dei ultra uite huius beatitudinem preparentur.

6. uita presente prestat spes futura. Resurrectio Dei misericordia.---Id enim sequitur, uERS. 4: Quia melior est misericordia tua super uitam. Magnum quidem Dei munus est, quod uenimus in uitam: et ipsa natura duce nasci nos gratulamur. Sed quia plena omnis anxietatum ac dolorum etas nostra est, plus in misericordia Dei spei est, quam in uita: quia hanc mors ex peccati lege consequitur, hec uero eternitatem ex morte restituit. Sicuti tritici satio ac dissolutio ipsa tritici conseruatione prestantior est ; hoc enim Deus prout uult uestit in spica:  174 ita magnum misericordie Dei munus est, si commortui Christo uiuamus in Christo. Nam et ipsa Ade mors, ne in eternitatis pena maneret, sub misericordie significatione est constituta, et Apostolus dissolui se, melius sibi esse decernit . Et propheta gaudium  mansure se mortis ostendit, dicens: Pretiosa in conspectu Domini mors sanctorum eius ;  quia per eam  peccati lege resoluta, cum demulationis gloriose profectu, eternitas anime corporisque iam sine peccati corpore rependetur.

7. Manuum eleuatio opus arduum. uita in Abrahe sinu. uita alia beatior.---Certus ergo misericordie Dei, que supra uitam melior sit, propheta officium gratulationis exsequitur, dicens, uERS. 5: Labia mea  laudabunt te, Domine. Sic benedicam te in uita mea, et in nomine tuo leuabo manus meas. Et sermone suo et opere laudat Deum atque benedicit; nam in uita sua benedicens, in nomine suo manus suas eleuabit. In eleuatione manuum non habitum orandi, sed excelsi operis  indicium significari frequenter docuimus. In hac igitur uita sua Deum, quia misericordia eius supra  uitas sit melior, laudauit. Est enim et uita post uitam, quia in Abrahe sinibus uiuendum est, in qua Dei nomen  pauperis quiete benedicitur; secundum illud prophete: Non mortui laudabunt te,  Domine, neque omnes qui descendunt in infernum; sed nos qui uiuimus, benedicimus Dominum . Super has igitur uitas misericordia ea est, que quod oculus non uidit, et auris non audiuit, et in cor hominis non adscendit, his qui Dominum diligunt preparauit .

8. uiua et intelligenti hostia colendus Deus.---Hanc igitur laudat atque benedicit, non etiam nunc ab holocaustis pecudum, adipisque pinguedine sacrificia legis exspectans, sed in sola anime confessione benedictionisque laude se ipsum Deo hostiam statuens; secundum illud: Sacrificium laudis honorificabit me ; et illud: Immola Deo sacrificium laudis , et illud: Quoniam si uoluisses sacrificium, dedissem utique, holocaustis non delectaberis  : quia littere ac  legis allegoricorum prescriptione cessante, Deus uiue intelligentisque hostie sit laudibus honorandus. Subiecit enim, uERS 6: Sicut adipe et pinguedine repleatur 175 anima mea, et labia exsultationis laudabunt nomen tuum. Neque illa quasi abominanda condemnat, sed hec ut magis exspectata confirmans; cum sicut adipe et pinguedine, que sacrificiorum primitie habebantur, repleri animam suam exsultationis laude deposcat.

9. Meditatio Dei nocturna et matutina.---uerum hec non tam uerborum officia quam mentis sunt, ut sacrificium laudis ex operum sanctitate descendat. Itaque continuo subiecit, uERS. 7: Si memoratus sum tui supra stratum meum, in matutinis  meditabar  in te. Meditationem matutinam recordatio nocturna consummat: et idcirco de luce ad Deum uigilat, quia ex strati, id est, ex lectuli puritate, et fiducia et conscientia orationis est matutine. Obrepentes itaque sub secreto noctis cogitationes, Dei recordatione compressit: seseque aduersum carnis incentiua luctantem, metus nominis Dei sui iuuit. Sequitur enim, uERS. 8: Quia fuisti adiutor meus, et in uelamento alarum tuarum sperabo, Dei se meditatione, per quam sibi adiutor est, protegente. Non enim ei alia quam placendi Deo cura est, cuius tantum in strato meminit. In eo quoque  in matutinis ex nocturna recordatione meditatur, quia adiutor suus est: et sub uelamento alarum eius exsultat, id est, tegmine protegentis est tutus.

 10. Amore sibi herent etiam dissiti.---Sed horum omnium hinc profectus, hinc causa est, quia sequitur, uERS. 9: Adhesit anima mea post te, me suscepit dextera tua. Amoris hec uis est, ut his quos  amamus, etiamsi absentes sint, hereamus: dum affectum insitum nequaquam aut locus diuellit, aut tempus. Adhesit ergo Deo propheta, non blandimentis seculi, non corporis uitiis amorem suum ab eo caritatemque retrahentibus: quia, secundum Apostolum , adherenti Deo unus est spiritus  et Dominus pro discipulis orauit: Pater, sicut nos unum sumus, ut et illi unum sint in nobis . Adherens ergo Deo, susceptus a Dei dextera est: id est, per uirtutem Dei, que significatur in dextera, ab eo, qui Dei et uirtus et Sapientia et uerbum caro est factus, assumptus est, conformis glorie corporis iam futurus.

11. Iustorum securitas, iniquorum sors. uulpes, demones.---  Et qui  susceptus est a Dei dextera metum  omnem a se qui ab inimicis suis esse possit abiecit, et fiducie sue non tacuit securitatem, neque iusti iudicii Dei ignorat seueritatem dicens, uERS. 10 et 11: Ipsi autem in uanum quesierunt 176 animam meam, introibunt in inferiora terre, tradentur in manus gladii, partes uulpium erunt. In uanum itaque animam suam quesierunt. Secundum enim Euangelium  homo cum corpore animam non perimit, et misericordia Dei melior  super uitas est, et hic iam susceptus a dextera Dei est. Terre autem inferiora introibunt,  quia chao inuio separantur a sanctis : et in manus gladii tradentur; quia secundum diuitem potestas pene, que in ore gladii significatur, in impios exseretur. Partes etiam uulpium erunt, fallacium bestiolarum  sortem adepturi: quia et Herodes est  uulpes , et uineam sponsi exterminant uulpes , et foueam sibi filio hominis caput suum nusquam reclinante in impiorum cordibus condiderunt : et demonum in his significatas esse nequitias non dubium est, quibus cum principe eorum preparatus ignis gehenne est.

12. Christus agnoscendus Deus, nec iam fas est negare.---Sed inter hec letitiam eius, qui ob humane salutis gaudium frequenter ad Patrem  exsultauit, ostendit, uERS. 12: Rex autem letabitur  in Deo, et laudabitur omnis qui iurat in eo: quoniam obstructum est os loquentium iniqua. Causam cur rex letetur significat, quia quisquis in eo iurabit, in Deo sacramenti huius religione laudabitur: qui sciat scilicet  regem Christum Iesum, qui etiam Deum super omnia , qui secundum Paulum testetur magni Dei saluatoris aduentum , qui secundum Esaiam ,  iurans  iurauit  in Deum uerum. Obstructum enim est os loquentium iniqua; quia predicetur ex lege et ex prophetis; atque ab Apostolo in eo nos ante constitutionem mundi, et elegisse Pater, et benedixisse doceatur , et ipse nos  cexcitauerit et collocauerit a dextris Dei in celestibus , et cum uidebunt eum in maiestate sua iudicare de uiuis et mortuis. Per hec itaque obstruetur os loquentium iniqua. Ipse enim est rex in eternum, et in nomine Domini Iesu Christi omne genu flectetur, celestium, terrestrium, et inferorum: et omnis lingua confitebitur, quia Dominus iehsu Christus in gloria est Dei patris, qui est benedictus in omnia secula seculorum . Amen.



177 PSALMUS LXIII 

In finem psalmus Dauid.


Exaudi, Deus, orationem meam cum  deprecor ad te: a timore inimici eripe animam meam. Protexisti me a conuentu malignantium, a multitudine operantium iniquitatem:  quia exacuerunt ut gladium linguam suam, intenderunt arcum rem amaram: ut sagittent in occultis  immaculatum. Subito sagittabunt eum, et non timebunt; firmauerunt sibi uerbum malum. Disputauerunt ut absconderent laqueos: dixerunt: Quis uidebit eos? Scrutati sunt iniquitates, defecerunt scrutantes scrutinio. Accedet homo  ad cor altum, et exaltabitur Deus. Sagitte paruulorum facte sunt plage eorum, et nichil habuerunt contra eos lingue eorum. Conturbati sunt omnes qui uidebant eos, et timuit omnis homo. Et annuntiauerunt opera Dei, et facta eius intellexerunt.  Letabitur iustus in Domino, et sperabit in eo, et laudabuntur omnes recti corde.




TRACTATUS PSALMI.

1. Psalmus iste spiritaliter intelligendus.---uERS. 1. Psalmi superscriptio historiam non continet. Simplex est, et prophetali spiritu editus: tantum per id quod in finem prescribitur, res non sui temporis quo scriptus est continere testatur. Sed querendum est, ex qua persona sit dictus, quidue ex se intelligendum enuntiet: nam sine dubio esse spiritalis est opinandus. Cum enim ipsi illi psalmi, qui secundum titulorum inscriptiones res gestas continere creduntur, in plurimis a tituli sui et rerum ac personarum proprietate dissentiant, magisque per editiones nominum atque  gestorum, spiritalium operationum significent effectus quid de eo erit intelligendum, in quo simplex tantum psalmi in finem intelligendi inscriptio continetur;  nisi quod spiritalis in eo doctrine forma sit constituta?

2. 178 Omnia psalmorum dicta ad Christum referentes laudandi, non probandi.---Esse autem plures memini, qui omnia que in libris psalmorum scripta sunt, ad personam Domini nostri unigeniti filii Dei existiment esse referenda  , nichilque in eis aliud, quam quod ei sit proprium, contineri. Que eorum opinio argui non potest. Omnis enim ex affectu religiose mentis hic sensus est: et caret culpa, propensione studio omnia ei per quem ipsa omnia sunt coaptare. Quamquam enim idipsum interdum imperite fiat, tamen per id quod ad eum cuncta referuntur, necesse est ut ea, que ei sunt propria, uere ac fideliter predicentur. Cauendum autem est, ne dum  omnia conuenire in eum equaliter opinamur, per assertionis huius studiosam intentionem plurimum et diuinitatis sue dignitati, et corporationis sacramento, et operationum potestati, et passionis uirtuti, et resurrectionis glorie detrahatur.

3. Quomodo ad Christum referri recte queant.---Tenendus igitur modus est, et diligenter ac caute  constituendum est, quid de diuinitatis sue natiuitate que ei a Patre est fuerit prophetatum, quando eius hominis quem assumpsit  persona tractetur, ubi operatio, passio, et resurrectio predicetur: quid uero unicuique tempori congruat, quando fides gentium nuntietur, quando peccata anterioris populi arguantur, quando doctrina timoris Dei et confessionis eruditio ex prophete oratione prestetur. In his enim  prophetie spiritalis ordo consistit. Et si Dominus predicatur, profectus scientie huius ad fidem utilis est. Si ad timorem et confessionem eius docemur; Domino formamur, proficimus, acquirimur, ut per passionem eius redempti, ita eidem per doctrine sue instituta placituri.

4. Psalmo presenti quedam aptari possunt Christo.---Esse autem in presenti psalmo quedam intelligo, que ei homini quem Dominus assumpsit aptari posse uideantur, ubi dicitur: Perscrutati sunt  iniquitates, defecerunt scrutantes scrutinio. Significari enim forte in eo existimabitur Iudeorum conspiratio: cum testimonia quibus argui posset queruntur, nec reperiuntur, et omnia scrutantium ingenia deficiunt: dehinc quod sagittis paruulorum, id est, doctrinis  Apostolorum uulnerentur, aduersum quos nullam causam iuste persecutionis inuenerint, et ideo defecerint contra ipsos lingue eorum. Hec quidem non  tamquam improbabilia  pretermittimus; sed quedam alia in psalmo sunt, que ordinem intelligentie huius impediant. Non longe tamen ab his sermo expositionis nostre dissentiet.

179 5. Est psalmus iusti cuiusque inter procellas seculi. Tentationes uarie.---Existimamus enim non modo Apostolorum qui primi fuerunt, sed cuiusque sancti in Domino sperantis confessionem presenti psalmo contineri. Inter maximas enim seculi tempestates, et grauissimas humani generis in Deum impietates sumus constituti: cuius per nos fidelem et ueram confessionem nunc philosophia irrideat, nunc hereticorum furor incurset, nunc auaritie studia condemnent, nunc ambitionis fauor inquietet. Quibus omnibus dissimulandis, tolerandis, uitandis et coarguendis,  mens nostra nisi per Deum erudita non sufficit. Quantis enim et quam molestis disputationum aculeis Dei prouidentiam, et principalem atque ininitiabilem in creato ab eo mundo dominatum eius philosophia impugnat: nunc aquis, nunc terre, nunc atomis, nunc celo Dei nomen indulgens? Quam uero ingenioso calliditatis usu fidei doctrinam hereticus mentitur? Quanto deinde audientium periculo opum gloriam auarus affirmat? Quanto quoque continentie excidio gaudia corporis uoluptatum assertor exsequitur? Quam pestifera autem ambitiosorum in honoris adhortatione facundia est? Quibus omnibus peruigil cura, pernox oratio, et eterna ad Deum confessio repugnabit. Ob hec igitur fidei nostre et eterne salutis excidia, propheta orare intelligitur in psalmo,  ex persona sua quatenus in Deum sperare nos conueniat ostendens.

6. uigilantia et assidua oratione sunt auertende. Etiam antequam ingruerint.---Ait enim, uERS. 2: Exaudi, Deus, orationem meam, cum tribulor; a timore inimici eripe animam meam. Ingruentibus his que superius memorauimus, per que fides nostra et spes periclitatur, ad eum qui solus mederi his potest refertur oratio. Metus est enim, ne infirmam per naturam et consortium carnis animam, undique subrepentium illecebrarum estus absorbeat. Adsunt namque quotidie, et pugnant blandimentis fallacibus, quasdam machinas excidii admouentes. Itaque per doctrinam celestis eruditionis, peruigilem curam fidei impendere admonemur, timere   insidiantem semper hostem, ne incautam securitatem nostram ipse in speculis positus incurset. uigilandum ergo in oratione Dei est, et semper orandum: ut cum fatigari anima et affligi subrepentium illecebrarum aculeis ceperit, Deus semper oratus exaudiat, nosque ab his que timemus eripiat. Ait enim: A timore  inimici eripe animam meam. Deus enim non tum tantum orandus est, cum que timentur ingruerint; sed timenda ea sunt, que cum ceperint adesse dominantur: et semper atque indefessis precibus orandus est, ut nos 180 a timore eorum, quorum dominatum timemus, eripiat. Scriptum est enim in Prouerbiis: Cum uocarem, non exaudistis; et cum extenderem uerba, non intendistis; sed inania fecistis consilia mea, et consiliis meis non intendistis. Et ego perditionem uestram irridebo. Erit ergo, cum inuocabitis me, et ego non exaudiam . Propheta ergo, licet prior tempore , non tamen eorum que postea dicerentur ignarus est; sed impendentibus semper tribulationibus anxius, et ad omnem timorem inimici sollicitus,  Deum orat ob ea que timet:  et ut secum in tribulatione sit, et ut exaudiat, deprecatur. Neque enim Dei misericordiam metus noster, sed fides promeretur: et longe preparationis  documento opus est, ut mereamur audiri. Meminit ergo propheta ab his se omnibus  precatu liberari: et docet orationem suam non ex dominatu eorum que timuerit  , sed ex metu esse dominatus.

7. Lingua homicida. Aduersus recens renatos intenta.---Ait enim, uERS. 3-5:---Protexisti me a conuentu malignantium, a multitudine operantium iniquitatem qui exacuerunt ut gladium linguas suas, intenderunt arcum rem amaram, ut sagittent in obscuro immaculatum. Non hic propheta arma bellica, nec enses, aut iacula, aut tormenta arcum pertimescit.  Omnis enim  ei in lingua timor est: huius gladios, huius spicula metuit. Ab his quidem fide sua tutus est; ait enim: Protexisti me a conuentu malignantium: sed arcus homicide lingue semper intentus est, et acumen gladii in lingua eius presto est. uolant autem letales eius sagitte, et non ambiguum est quid efficiant: scilicet ut sagittent in obscuro immaculatum. Et proprietas uerbi intelligenda est. Non sanctum, non fidelem, non iustum, sed immaculatum sagittant, eum cui per sacramentum Baptismi sordes et macule ueterum criminum recens ablute sunt, nondum tamen firmate fidei, nondum doctrinis spiritalibus eruditum, nondum contra hec pugnacis lingue arma certantem, sed simplicem, et ex noue natiuitatis infantia tenerum. Hunc ergo sine metu contradictionis  alicuius, intento iam pridem arcu, per rerum ignorantiam in obscuro positum uulnerabunt. Ait enim, uERS. 6: Subito sagittabunt eum, et non timebunt: naturam simplicem, et  immaculati nouitate imperitam. Hanc enim fallunt, huic occultos laqueos pretendunt, insidiarum secretis latentibus gloriantes.

 8. Fidei presto sunt semper insidie.---Sequitur enim: Firmauerunt sibi uerbum malum, disputauerunt ut abscondereat laqueos: dixerunt: Quis uidebit eos? Tempus discernitur, 181 et inferendi uulneris, et consilii firmati. Nam cum dicitur: Subito sagittabunt, futuri temporis opus docetur: cum autem: Firmauerunt uerbum malum, iam ex preterito consilium firmate pridem uoluntatis ostenditur. Semper enim excidia aduersus fidem presto sunt, et occultis ac fallentibus insidiis pestifere adhortationis doli adiacent, quos a raris quibusque conspici opinantur. Et ideo dictum est: Absconderunt laqueos, et dixerunt; Quis uidebit eos? Si enim hereticus peruertere fidem tentet, incredibile est quantis eam dolis subuertere contendat; si spem eternitatis nostre philosophus impugnet, mirum  in modum omne bonum presentis uite ponet in corpore: omni ingenii sui alacritate ea, quibus doctrine celestis institutio subrui possit, uterque scrutantes.

9. Nil ualent contra Deum. Mundus non ex fortuitis. Anima immortalis. Carnis resurrectio. Deo cura hominis.---Sed quid ad Deum humana peruersitas? quid aduersus opificem operis ingenium? Exquirant licet omnibus argumentationis sue questiunculis excidium ueritatis, deficiet tamen in ueritatis destructione falsitatis assertio: atque ideo subsequitur, uERS. 7: Perscrutati sunt iniquitates, defecerunt scrutantes scrutinio. Defectio scrutantium, defectionem superuacue contra Deum adhortationis ostendit. Que enim non labefactabuntur ingenia, contradictioni ueritatis intenta? Rimentur  licet omnia naturalium causarum secreta, peruicacique studiorum suorum uigore ipsa celestium motuum interna scrutentur: in ipsa tamen operis sui intentione deficient, doctrinis spiritalibus refutati. Qui enim fortuitis motibus agi omnia docent, audient a nobis eterne uirtutis Deum non  in fortuitis manere, sed esse mundi creatorem, indefinite ut essentie, ita et uirtutis; ipsum a nemine, sed ex eo omnia, moderantem ea ipsa omnia continentem. Qui uero predicabit anime cum corpore occasum, audiet animam non esse terrenam, sed ex afflatu Die ortam elementis corporis admisceri; mortem autem non interitum esse, sed discessionem eius a corpore. Qui autem resurrectionem carnis abnegabit, sciet non difficilem eius instaurationem  futuram ei, cui inchoatio prima sit facilis. Porro qui curam humane conuersationis Deo auferet, cognoscet eterni regni Deum iudicem: neque hominem idcirco tantum conditum ut esset  sed ut in cognitionem Dei editus, profectum sibi ex opificis sui cognitione speraret.

10. Filii Dei natura et opera.---Iam si fidem hereticus  destruet, Dei filium semper fuisse cognoscet, nullo a Patre interuallo temporis separatum; ipsum 182 esse uerbum, uirtutem, Sapientiam Dei; hunc mundi opificem fuisse, hunc et hominis conditorem; hunc prima mundi crimina diluuio abluisse, hunc Moysi legem dedisse, hunc in prophetis fuisse, et per eos ingentia illa corporationis et passionis sue sacramenta cecinisse; hunc in corpore resurgentem caduce carni claritatem spiritalis glorie intulisse, et in naturam diuinitatis sue terrene corruptionis absorbuisse primordia.

11. Scientie diuine cedit profana.---Deficient igitur aduersum ista scrutantes: et per uirum doctrina Dei eruditum, et in altum humilitatem cordis sui erigentem, hec diuine operationis preconia proferentur:  ita ut hec eminentia Dei, eorum ipsorum qui hec audiant confessione laudetur. Atque ideo ita sequitur, uERS. 8: Perscrutati sunt iniquitates, defecerunt scrutantes scrutinio. Accedet homo  et cor altum, et exaltabitur Deus. Cognita enim scrutantium defectione, et accedente homine cordis alti, magnificentia diuine bonitatis agnoscitur. Quantus autem fiet doctrine spiritalis profectus? Nam quis non magnificabit Deum, quem mundi huius cognouerit conditorem? Quis non metuet quem iudicem sciet? Quis non renasci in innocentiam uolet, cum peccati  remissionem sacramentum noue natiuitatis indulgeat? Quis non a peccato desinat iam renatus, et in Innocentia uelit paruuli permanere, cum talium sciat regnum esse celorum ? Hec  professio nostra scrutantium ingenia debilitat: hec doctrine nostre spicula, que per regeneratorum exordium sagitte sunt paruulorum, stultas disputationes et ridicula de Deo dogmata uulnerant. His aduersari profane lingue contradictio non potest ad horum omnium  disputationum et adhortationum nostrarum fidem, et trepidatio abnuentium et metus est audientium.

12. Fides nostra terret iniquos, recreat iustos.---Annuntiatis enim operibus Dei, tunc incipient facta eius intelligi, tunc in his letabitur iustus, tunc eum omnes recti corde laudabunt. Et hoc ipsum  psalmus ita edocet, uERS. 9-11: Accedet homo, et cor altum, et exaltabitur Deus. Sagitte paruulorum facte sunt plage eorum, et  nichil habuerunt  contra ipsos lingue eorum. Conturbati sunt omnes qui uidebant eos, et timuit omnis homo. Et annuntiauerunt opera Dei, et facta eius intellexerunt. Letabitur iustus in Domino, et sperabit in eo, et laudabuntur omnes recti corde. Aduersus uulnerantes sagittas paruulorum loqui aliquid aduersantium lingua non habuit. Et qui uidebant paruulos sagittantes, conturbantur  et 183 metuunt; cum se  in errore sitos recognoscunt, cum diem iudicii et retributionem acte in corpore uite agnoscunt, cum opera Dei audiunt, et facta eius intelligunt. In his est letitia sanctorum, in his spes firmissima. Ob hec Deum qui recto corde sunt laudant, scientes esse  remissorem peccatorum, mortis peremptorem, et diaboli debellatorem, iudicem seculi, eternitatis largitorem, Deum et Dominum nostrum, qui est benedictus in secula seculorum. Amen.



PSALMUS LXIu.

In finem Psalmus Dauid.

Te  decet hymnus Deus in Sion, et tibi reddetur uotum in Ierusalem. Exaudi orationem, ad te omnis caro ueniet. uerba iniquorum  preualuerunt super nos,  et  impietatibus nostris tu propitiaberis. Beatus quem elegisti et assumpsisti, inhabitabit  in tabernaculis tuis. Replebimur in bonis domus tue, sanctum est templum tuum, mirabile in equitate. Exaudi nos, Deus salutaris noster, spes omnium finium terre, et in mari longe. Preparans montes in uirtute tua accinctus potentia, qui conturbas  profundum maris, sonum fluctuum eius. Turbabuntur gentes, et timebunt  omnes qui habitant fines a signis tuis: exitus matutini et uespere  delectationis. uisitasti terram, et inebriasti eam, multiplicasti locupletare eam. Flumen Dei repletum est  aquis, parasti cibum illorum, quoniam ita est preparatio  eius: riuos eius inebria, multiplica generationes eius, in stillicidiis eius letabitur  exoriens. Benedices coronam anni benignitatis tue, et campi  tui replebuntur ubertate. Pinguescent fines deserti, et exultatione colles accingentur. Induti sunt arietes ouium, et conualles abundabunt frumento; etenim clamabunt, et hymnum dicent.




184 TRACTATUS PSALMI.

1. Quid precinat psalmus.---uERS. 1. Opportune superiorem psalmum hic qui subiacet consecutus est, Est autem et ipse in finem: et congregationem gentium, que Dominum laudature sunt, nuntiat. Ipse huius interpretationis nostre fidem reddet.

2. Nil sine Dei laude inchoandum. Sion Ecclesia.---In exordio autem eius, secundum consuetudinem suam, propheta orationem omnem ad Deum dirigit. Omnis enim nobis res atque sermo cum confessione Dei ineundus est. Sed sciens propheta plures pro  diuersitate  rerum ac studiorum in superuacuis demorari, specialem et proprium Dei a nobis honorem  requirit, dicens, uERS. 2: Tibi ducet hymnus Deus in Sion. Sion mons quidem Ierusalem adiacens est; sed montem hunc eiusque nomen atque etiam urbis ipsius, Ecclesiam que corpus est Christi nuncupatam semper accepimus, Domino in psalmis dicente: Ego autem constitutus sum rex ab eo super Sion montem sanctum eius . Et ne in regno eum collis huius constitutum arbitraremur, in Prophetis , atque etiam in Euangeliis  dictum est: Gaude ualde, filia Sion, predica filia Ierusalem: ecce rex tuus uenit tibi. Et Apostolus : Ea autem que sursum est Ierusalem libera  est, que est mater nostra. Hymnus ergo hic Deo condecet, qui sit in Sion spiritali et ecclesiastico cantico innocens, et  Dei  laudibus dulcis.

3. uita austera philosophorum et hereticorum. uota extra Ecclesiam inania, Spiritu non interpellante.---Omnia autem superstitionum genera que extra religionem Dei sint condemnat. Plures enim sunt in demersissimo erroris profundo locati, qui doctrine sue peruersitatem quadam inanis laboris probitate commendent. Cernimus namque nudis philosophos corporibus algere: ipso etiam coniugiorum usu magistri  abstinent: heretici sicco panis cibo uiuunt. Sed qui tandem otiosi huius propositi profectus est? totum hoc inane atque ridiculum est, et cum ipsis superstitionis causis miserabile. Deo ergo uouenda sunt contemptus corporis, castitatis custodia, ieiunii tolerantia. Atque ideo ait: Et tibi  reddetur uotum in Ierusalem. uota enim tantum ecclesiastice religionis utilia sunt. Que cum et dignis Deo cantionibus, et proposite in Ecclesia obseruantie studio probabuntur, tum digni erimus pro quibus Deum sanctus Spiritus interpellet. Idem namque per Prophetam loquitur, et docet. Ipse autem, secundum Apostolum , pro nobis inenarrabilibus gemitibus interpellat: atque ideo hic ita dictum est, uERS. 3; Exaudi orationem: non enim subsequitur, meam  ; 185 ut dicentis persona possit intelligi. Licet enim multi tamquam hoc deesset addiderint, non tamen in authenticis exstat. Propheta enim non suo sensu, sed inspiratus hec loquitur: Exaudi orationem.

4. Caro omnis homo. Errore et delictis est liberandus per Christi sanguinem.---Sequitur ut quorum oratio sit exaudienda demonstret. Nec longe exspectationem  nostram differt: subiecit enim: Omnis caro ad te ueniet. Humani generis uniuersitatem Scriptura sub carnis nomine designat: ut in lege: Et dixit Deus, non permanebit spiritus meus in hominibus istis, quoniam caro sunt ; et in eadem: Quoniam corrupit omnis caro uiam eius , et in propheta Dominus: Et effundam de spiritu meo super omnem carnem ; et in Euangelio: Et uerbum caro factum est, et inhabitauit in nobis . Huius igitur humani generis orationem exaudiet Deus, quod uanis infelicium superstitionum doctrinis tenebatur: cum precepta gentilia omnes eos ad studium impietatis imbuerent, Deum in lignis et saxis et metallis predicando, et mundi opificem, atque anime nostre parentem intra inanimem materiam collocando  . Hunc igitur errorem gentes fatentur, quod eos philosophie  facundia detinuerit in errore: scientes tandem uetera delicta sua et antique impietatis crimina Deo propitianda esse per Christum. Ipse enim secundum Apostolum nostra placatio est: ait namque: Quem proposuit Deus placationem per fidem in suo sanguine , et iterum: Ipse est placatio pro peccatis nostris . ueniet ergo ad eum omnis caro, dicens, uERS. 4: uerba iniquorum inualuerunt super nos, et impietates nostras tu probitiabis.

5. Qui omnis homo liberandus.---Sed qui tandem propitiationis effectus est? uel quid proderit errorem gentilem reliquisse, et doctrinam impiam spreuisse? Et idipsum non dissimulauit, dicens, uERS. 5: Beatus quem elegisti et assumpsisti, ut inhabitet in tabernaculis tuis. Omnis quidem caro ueniet, id est, ex omni  hominum genere congregamur  : sed beatus est quisquis fuerit electus. Multi enim secundum Euangelium uocati sunt, sed pauci electi . Electi autem sunt nuptiali ueste conspicui, puro atque integro noue natiuitatis corpore splendidi. Itaque non res indiscreti iudicii electio est: sed ex meriti delectu  facta discretio est. Beatus ergo quem elegit Deus: beatus ob id, quia electione sit dignus. Scire autem nos conuenit, hic beatus in quam rem fuerit electus, 186 scilicet ad id quod sequitur: Inhabitabit in tabernaculis tuis. Omnis perfectio bonorum, in habitationis celestis est requies  . Multas mansiones Dominus in celis esse testatur : sed Patrem orat, ut apostoli ubi et ipse sit maneant, dicens:  Pater quos mihi dedisti, uolo ut ubi ego sum, ibi et illi sint mecum . Ex plurimis ergo mansionibus, apostolis suis eam que sibi est propria  communicat. Scit Propheta quanta beatitudo sit in tabernaculis Dei esse, alio loco dicens: Concupiscit et deficit anima mea in atria Domini . Sed non ob id bonorum celestium spes adimitur, si non omnes ad cohabitationem Dei eligentur. Plures enim mansiones diuerse dignitati habitantium preparantur. Sed licet diuersa sit dignitas; differt enim stella stelle in gloria , tamen quotquot habitationibus, uariis licet, digni habebuntur, fidei fructum et honorem celestis glorie sortientur.

6. Que Dei domus, que illius bona, quo merito comparantur.---Post enim beatitudinem eius, qui ad habitandum in tabernaculis Dei fuerit electus, hoc sequitur: Replebimur in bonis domus tue: sanctum est templum tuum, uERS. 6, mirabile in equitate. His ergo bonis Domus Dei replebimur; quia in tabernaculis  Dei beatus habitabit. Et quidem interim bona domus que sint possumus existimare, Ecclesie scilicet munera, que ei secundum multiplicem fructum Christus indulsit; quia et ipsa secundum Apostolum domus Dei est: Ut scias, inquit, quemadmodum oporteat te in domo Dei diuersari, que est Ecclesia Dei uiui, columna et firmamentum ueritatis . Hec ergo habet tricesimum, sexagesimum, centesimumque  fructum. His ergo bonis domus Dei fides credentium explebitur, que interim donorum diuisionibus adornatur, sicut scriptum est: Huic enim datur sermo sapientie, alii sermo scientie  , alii fides in eodem Spiritu, alii dona sanationum, alii genera linguarum, alii  interpretatio linguarum  uerum sunt et alia plena et perfecta domus  Dei munera nequaquam  naturis carnalium sensuum estimanda. Nouit hec usque ad tertium celum Apostolus raptus: et predicat dicens: Quod oculus non uidit, nec auris audiuit, nec in cor hominis ascendit, que preparauit Deus his qui diligunt eum . His igitur domus Dei bonis replebimur. Et meritum percipiendorum horum fructuum docet, dicens, Sanctum est templum 187 tuum, mirabile in equitate. Omnia namque credentium corpora templum Dei esse Apostolus docet, dicens, An nescitis quod templum Dei estis, et spiritus Dei habitat in uobis? Si quis templum Dei corruperit, corrumpet eum Deus. Templum enim Dei sanctum est . Ornandum ergo hoc Dei templum est sanctitate atque iustitia, ut  bonis domus Dei repleatur, ut equitatis ac fidei operibus mirabile sit. Domum autem Dei etiam ipsum assumptum a Dei filio hominem intelligere erit promptum:  quia in eo inhabitet omnis plenitudo diuinitatis, et per nature proprietatem in eo Pater habitet, bonis itaque  eius, id est, uirtutis, glorie, eternitatis, unoquoque eo replendo, qui se templum Deo sanctum et mirabile in equitate seruauerit. Omnium itaque nostrum spes ista est, ut bonis domus Dei repleamur, ut sanctum et mirabile templum illius simus. Beati quidem sunt, qui iam a Deo ad habitandum in tabernaculis eius electi sunt: sed festinare nos in consortium huius beatitudinis congruum est, operationibus id atque orationibus expetentes  .

7. A beatitudinis spe nulla gens exclusa.---Ob quod ita sequitur: Exaudi nos, Deus salutaris noster, spes omnium finium terre, et in mari longe. Non competit hec oratio Iudeo. Et quamquam hic liber legis sit,  prophetia tamen non est gentis unius. Spes enim hec omnium finium terre est: et quacumque se habitabilis mundi huius temperies extendit, omnibus Christus in spe est. Quin etiam interni atque externi maris  insule in huius nominis uirtute requiescunt. Spes enim omnium finium terre, et in mari longe est. Sed spem oportet non ex inani esse presumptam: ne magis sit incertorum presumptio, quam expectatio cognitorum.

8. Montes non terreni hic significantur.---Itaque cur in eo spes omnium sit, in consequentibus docet, dicens, uERS. 7 et 8: Preparans montes in uirtute tua accinctus potentia, qui conturbas  fundum maris, sonum fluctuum eius. Ad terrenorum montium naturam sermo iste non pertinet: firmati enim sunt, non  preparati; preparatio autem, future operationis est ceptum. Dehinc memoratorum montium preparatio in accinctu potentie atque uirtute est: terra autem omnis ex nichilo est iussa subsistere; resque ea potentie non eguit accinctu, que ex iubendi facilitate pendebat. Utile est autem cognoscere sicubi in Scripturis montium facta sit mentio. Ait namque propheta: Audite, populi omnes, 188 et attendat terra, et omnes habitantes in ea. Et erit uobis Dominus Deus in testimonium, Dominus de domo sancta sua. Propter quod ecce Dominus descendet de loco suo, descendet super excelsa terre, et conteret montes subtus se, et ualles liquescent tamquam cera a facie ignis propter impietatem Iacob. Hec omnia propter peccata domus Isrel . Et rursum: Et commota est et intremuit terra, et  fundamenta montium conturbata sunt et commota sunt, quoniam iratus est his. Adscendit fumus ab ira eius, et ignis  a facie eius  exardescet, carbones accensi sunt ab eo. Inclinauit lecum, et descendit, et caligo sub pedibus eius. Et in consequentibus est: Misit sagittas suas, et dispersit eos; et fulgura multiplicauit, et conturbauit eos . Et in his, quantum lectio docet descensionem Domini de celo per Prophetam Spiritus sanctus ostendit,  metum terre, montium trepidationem, ob id quia his Dominus iratus sit, fumo de ira eius exorto, igne deinceps de conspectu eius accendendo. In fumo qui adscendit, preteriti temporis res est: in igne autem accendendo, futuri significatio continetur. Dehinc ne quidquam de natura hebeti et immobili dictum existimaretur: hos montes sagitte misse dispergunt, et fulgura multiplicata conturbant.

9. Montes diabolus cum suis. Hi a Christo obtriti.--- Hoc igitur montium nomine omnem supereminentem uirtutem intelligi oportet: que se contra Deum exaltans atque efferens, ire Dei subdidit. Descendens igitur Deus uerbum, assumptum sibi hominem potentia accingens, primum hec cacumina montium depressit, diaboli, scilicet et suorum contumacem excellentiam protriuit, quos per hanc prime obtritionis potestatem, pene eterni iudicii preparauit. Seruauit autem hanc eamdem propheta rationem, dicens: Ascendit fumus ab ira eius, et ignis a conspectu eius ardescet. Fumus enim eos interim arsuri ignis inuoluit: atque ob id in presenti psalmo ita scriptum est: Preparans montes in uirtute tua accinctus potentia. Accinctio potentie ei quod indigebat  corpori coaptatur. Non enim uirtus accingitur; sed in uirtute  Dei potentia homo quem Dominus assumpsit accingitur.

10. Mare, seculum.---Contemplandum autem est, quid preparationem montium consequatur: Qui conturbat fundum maris, sonum fluctuum eius. Conturbat non mare, sed maris fundum: neque 189 fluctus eius, sed sonum fluctuum. Mare autem, ut prophetie sermo edocet, pro seculo nuncupatur: ut ait: Superinducet Dominus macherum terribilem et magnam, super draconem serpentem prauum, et perimet draconem qui in mari est . Et iterum: Mare hoc magnum et latum; ibi requiescet draco, quem figurasti ad illudendum ipsum . uel certe illud absolutius: ueni in altitudinem maris, et tempestas demersit me . Montes igitur, id est, aduersarie  omnes supereminentesque uirtutes pene iudicii preparantur, et maris fundamenta turbantur.  In harum enim inimicarum uirtutum fiducia seculum consistebat, et hec in inuisibilibus seculi huius profundis latebant. Sonus autem fluctuum cum fundo maris perturbatur. Turbato enim diabolo, omnia terroris sui ministeria turbantur: et ipse, quo gentes pauebant, aduersantium potestatum sonus trepidat. Recordemur uatum murmura, et inconditos bacchantium fremitus, et nonnumquam confuso audientium sensu incertum nescio quid simulacrorum era sonuisse, omnem denique profano cerimoniarum cantu mundum resultantem. Nunc uero Domino Christo predicato, silere omnia confutata et trepida, cum hi templorum et gentium dii uirtute fidelium subiiciuntur ad penam: cum credentium uerbis torquentur, laniantur, uruntur, et inuisibiles nobis atque incomprehensibiles  nature uerbo continentur, puniuntur, abiguntur, cum uates silent, cum muta sunt templa. Per hec itaque iam iudicio preparantur. Et preparatio ista quid proficit? profecit  , namque: Turbabuntur gentes, uERS. 9, et timebunt: cernentes scilicet deos suos mutos, et tantum ad impositionem manuum nostrarum pene sue uocibus ingemiscentes. Sed post turbationem gentium alii timebunt; timorem enim erit illatura turbatio. Numquid omnes qui et turbabuntur, et timebunt? Non utique omnes qui et turbabuntur, et timebunt.

11. Timebunt neque prorsus sectantes, neque dimittentes que carnis sunt.---Qui ergo timebunt? Qui inhabitant fines. Non subiecit Scriptura, ut assolet, fines terre; non enim hic de terre finibus loquebatur.  Dehinc ergo sermonis ratio non 190 patitur, ut id adiectum  existimemus. Ait enim, Qui inhabitant fines. Numquid et gentes, que intra fines sunt, non timebunt; et terrarum tantum extima Deum metuent, ab eius metu ceteris que in medio habentur alienis? Finis autem est, non res ipsa, sed rei extimum. Extimum uero est, in quo res ipsa deficiet. Qui ergo fines inhabitant? Scilicet qui in carne positi, neque in totum adhuc secundum carnem agunt, neque iam omnino finem peccati per desinendi a peccatis consuetudinem tenent; sed uolentes desinere,  nec penitus desinentes, et finem etiamnum, id est, quamdam proximam defectionem peccati, carnis habitantes, nec a carne absunt, nec in totum interna carnis exercent. Apostolus autem cum in corpore sit, peregrinatur a corpore . Apostolus cum in uita sit, quotidie tamen moritur : uiuit autem iam non ipse, uiuit uero in eo Christus . Omnes ille fines ambigue uoluntatis excessit, etiam extra fines corporis peccatique habitat, peregrinando a corpore dum in corpore est, et quotidie moriendo dum uiuit  , et iam non ipse in se uiuendo, sed Christus. Ceterum timentium trepidatio ex ambigue habitationis incerto est: dum adhuc habitando  fines timent, nondum penitus quod iam habitant transeundo; et tamen desinendi  uoluntate finem  iam habitent desinendi.

12. Signa Dei misericordie. Matutine et uespertine Dei laudes.---Sed uideamus, hi qui fines habitant cur timebunt, et unde illis metus ingruat. Neque id occultum est: sequitur namque: Et timebunt qui inhabitant fines a signis tuis. Metus ergo omnis a signis est. Sed que hec erunt signa? Exitus matutini, et uespere delectationes. uERS. 10. uisitasti terram, et inebriasti eam, multiplicasti locupletare eam. Flumen Dei repletum est aqua, parasti cibum illorum, quoniam ita est preparatio tua. Ab his igitur signis metus ortus est. Est enim magnum in singulis quibusque eorum signum. Nam post preparationes montium in accinctu potentie, et conturbationem maris fundi et sonitus  fluctuum eius, progressus Ecclesie  in  matutinorum et uespertinorum hymnorum delectationes maximum misericordie Dei signum est. Dies in orationibus Dei inchoatur, dies 191 in hymnis Dei clauditur, secundum quod dictum est: Suauis ei sit laudatio mea , et rursum: Eleuatio manuum mearum sacrificium uespertinum .

13. Ebriens et opulentia spiritalis.---Succedit igitur et hoc sequens signum, uERS. 10: uisitasti terram, et inebriasti eam, multiplicasti locupletare eam. Terra hec qua utimur non locupletatur, sed ex fructuum suorum ubertate locupletat. Non ergo in eam sermo conueniet,  que et locupletandi se caret sensu, et cuius id est ut locupletet officium. uisitauit autem Deus terram, id est, humani generis natiuitatem: eaque uisitata a Deo multiplicatis gratiarum muneribus ditescit. Apostolo dicente: In omnibus ditati estis in ipso, in omni uerbo et scientia . His enim bonis replemur, et sine cessatione potandi quotidie celestium bonorum munus haurimus, pleni diuinis copiis atque ebrii. Locupletatio enim ostensa est esse ea que superius nuncupabatur ebrietas.

14. Spiritus sancti munus.---Et locupletationis atque ebrietatis huius fructus est contuendus. Et qui hic tandem sit, non tacetur: Flumen Dei repletum est aqua, parasti cibum illorum, quoniam ita est preparatio tua  . Et de flumine ambigendi locus nullus est.  Ait enim Propheta: Fluminis impetus letificat ciuitatem Dei . Et ipse Dominus in Euangeliis ait: Qui biberit ex aqua quam ego dedero, flumina de uentre eius fluent aque uiue salientis in uitam eternam . Et iterum: Qui crediderit in me, sicut scriptum est, flumina de uentre eius exient . Hoc autem dicebat de Spiritu sancto, quem accepturi erant credentes in eum . Hoc ergo flumen Dei aqua repletur. Spiritus enim sancti muneribus inundamur, et in nos ex illo uite fonte fluuius Dei aqua repletus infunditur. Habemus etiam et cibum paratum. Et quis hic cibus est? Ille scilicet in quo  ad Dei consortium preparamur, per communionem sancti corporis in communione deinceps sancti corporis collocandi. Id  enim presens psalmus significat, dicens: Parasti cibum illorum, quoniam ita est preparatio tua: quia cibo illo quamuis in presens saluamur, tamen in posterum preparamur.

15. Predicta spectant futurum.---Seruat autem consuetudinem suam Propheta, ut tempora de quibus loquitur distinguat. Superior namque sermo tamquam de preterito fuit: que autem adhuc gerenda erant, gerendorum fide et scientia tamquam iam gesta memorauit. Ut autem ea omnia futuri temporis doceret esse, ait, uERS. 11: Riuos eius inebria, multiplica generationes eius: in stillicidiis eius letabitur cum exorietur. Omnis hic orantis est sermo, et ut ea que commemorata sunt Deus expleat deprecantis. Terra 192 autem uisitata, inebriata est: et  quomodo nunc riui eius inebriantur? Sed meminisse debemus, quod si quis ex aqua Domini potauerit, flumina de uentre eius effluent: ergo potatione aque opus est, ut flumina fluant. Inebriamur autem ipsi, cum Spiritum sanctum qui fluuius est nuncupatus accipimus. Dehinc, quia ex nobis diuersi gratiarum riui  emanant, orat propheta ut hos eosdem Dominus inebriet: ut his inebriatis, et dono diuini muneris perfusis, generationes nostre multiplicentur; terra scilicet bona, secundum euangelicam comparationem, uerbi semen excipiens, fructu tricesimo et sexagesimo et centesimo ditescat . Est autem nobis per sacramentum baptismi renatis maximum gaudium, cum quedam in nobis Spiritus sancti initia sentimus, cum subeat nos sacramentorum intelligentia, prophetie scientia, sermo sapientie, spei firmitas, sanationum carismata, et in demonia subiecta dominatus. Hec enim tamquam stillicidia nos penetrant, que paulatim cepta fructu multiplici exuberant. In his ergo stillicidiis cum exorietur terra letabitur. Sed stillicidia multiplicantur ut riui sint;  riui autem inebriantur ut flumina sint.

16. Consequens autem est, ut omnem exspectationem nostram propheta confirmet: et doceat quid montium preparatio, fundi maris turbatio, terre uisitatio et eius inebriatio, et fluminis plenitudo consummationis habitura sint. Docet itaque in his que consequuntur, dicens, uERS. 12, 13 et 14: Benedices coronam anni benignitatis tue, et campi tui replebuntur ubertate. Pinguescent fines deserti, et exultatione colles accingentur  . Induti sunt arietes ouium, et conualles abundabunt frumento; etenim clamabunt, et hymnum dicent. Annum benignitatis Dei ex propheticis atque apostolicis doctrinis cognouimus. Dictum enim est ex persona Domini: Spiritus Domini super me, propterea unxit me, euangelizare pauperibus misit  me, predicare captiuis remissionem, et cecis uisionem, uocare annum Domini acceptum, et diem retributionis : annum eterni et beati illius seculi sine dubio declarat. Namque bonitatis Domini hic annus est, quo erunt indelessa illa benigne retributionis tempora auspicanda. Huius igitur anni Dei benedicet coronam  iucundissimus et suauissimus uisitate terre inebriateque fructus. Hec enim Christi est, depulsa corporum nostrorum corruptione et perempta mortis potestate, uictoria. Hec corona sanctificate terre nostre flore benedicta est Dominus sanctorum suorum choro atque ambitu gloriosus. Tunc ubertate campi replebuntur, tunc deserti 193 fines pinguescent, tunc colles exsultatione  accingentur, tunc arietes ouium induentur. Illud enim retributionis  est tempus.

17. Glorie discrimen in sanctis, in martyribus, in Ecclesie ducibus.---Sed discrimen ipsius  retributionis est contuendum. In campis enim, quorum in cultura usus est, ea que sub lege et cultura Dei  fuerint opera ubertatem consequentur. Ubi autem  fines deserti pinguescent, Ecclesie que deserta diu fuit populus, repromissionis bonis opimatur. In collibus uero exsultatione accinctis, gloriosa martyrum gaudia nuntiantur; hi enim sunt terris ceteris celsiores. Cum autem arietes ouium induentur, eterna illa et beata patriarcharum et prophetarum et apostolorum, qui duces gregis sancti sunt, uestis ostenditur; de qua ait beatus apostolus Paulus: Oportet enim corruptibile hoc induere incorruptionem ; et iterum: In quo nolumus dispoliari, sed superindui, ut absorbeatur hoc mortale a uita . Hoc ergo indumento arietes ouium induuntur, et hoc gloriose immortalitatis habitu uestiuntur.

18. Sed quamquam diuersa retributionum dona monstrata sint, spem tamen preter hec non exiguam  misericordie sue Deus tribuit, dicens per prophetam, Et conualles abundabunt frumento: humiliores scilicet, sed tamen non impie fidei atque operis homines, fructum uite sortientur. Non enim ubertate replebuntur ut campi, neque ex deserto pinguescent, neque exultatione accingentur ut montes, neque tamquam arietes ouium induentur, in quibus omnibus definite  glorie munus ostenditur; sed frumento abundabunt, uiuendi scilicet substantia non carebunt, quia per infirmitatem fidei humiles sunt, et editis circum se collibus uallium more depressi.

19. Predicta spiritaliter sunt intelligenda.---Ac ne propheticus sermo hos campos, hec deserta, hos colles, hos arietes, hec conuallia, que adspectui nostro subiacent, uoce et sensu carentia significare  existimaretur; adiecit: Etenim clamabunt, et hymnum dicent, Dei scilicet laudes ob hec diuersa retributionum premia indefessis et maximis uocibus concinentes.



194 PSALMUS LXu.

In finem, canticum psalmi.

Iubilate Deo omnis terra, psalmum dicite nomini eius, date gloriam laudationi eius. Dicite Deo: Quam terribilia sunt opera tua, Domine, in multitudine uirtutis tue mentientur tibi inimici tui. Omnes terre adorent te, et psallant tibi: psalmum dicant  nomini tuo. DIAPSALMA. uenite et uidete opera Dei, terribilis in consiliis super filios hominum. Qui conuertit mare in aridam, in flumine perambulabunt  pede: ibi letabimur in ipso, qui dominatur  in uirtute sua in eternum. Oculi eius super gentes respiciunt: qui in iram  prouocant, non exaltentur in se. DIAPSALMA. Benedicite gentes Deum nostrum, et obaudite uocem laudis eius.  Qui posuit animam meam ad uitam, et non dedit commoueri pedes meos. Quoniam probasti nos Deus, igne nos examinasti, sicut examinatur argentum. Induxisti nos in laqueum, posuisti tribulationes in dorsum nostrum: imposuisti homines super capita nostra. Transiuimus per ignem et aquam, et induxisti  nos in refrigerium. Et introibo in domum tuam in holocaustis, reddam tibi uota mea, que distinxerunt labia mea. Et locutum est os meum in tribulatione mea. Holocausta medullata offeram tibi cum incenso arietum  , offeram tibi boues cum hircis. DIAPSALMA. uenite et audite, et narrabo uobis, omnes qui  timent Deum, quanta fecit anime mee. Ad ipsum ore meo clamaui, et exsultaui  sub lingua mea. Iniquitatem si conspexi in corde meo, non exaudiet  Deus. Propterea  exaudiuit  Deus, et intendit uoci orationis mee. Benedictus Deus qui non amouit deprecationem meam, et misericordiam suam a me.




195 TRACTATUS PSALMI.

1. uERS. 1. Superscriptio psalmi a superiore eo distat, quod in se habet Canticum psalmi, cum in anteriore Psalmus cantici editus sit. Ceterum equaliter prescribuntur in finem. Itaque secundum illam, quam in exordio attulimus  de titulorum inscriptione rationem, perspicuum est psalmum hunc ob adepta per meritum boni operis spiritalis doctrine instituta cantari: quia quando in superscriptione Psalmus cantici est, per cognitionum celestium predicationem gesta boni operis continentur in psalmo; cum autem Canticum psalmi est, ex operationis obedientia adepte spiritalis  scientie hymnus ostenditur. Canticum enim uocis officium est: psalmus autem ex coaptatione, quam harmoniam nuncupant, organi comparatur, fitque ex imparibus ac dissimilibus modis artificis ingenio apta et consonans et amena modulatio. Quo exemplo, uariis officii nostri et scientie ministeriis, gratum Deo  opus et sibi consonans comparamus. Et huius quidem intelligentie ipsi nobis psalmi auctores erunt; cum quando sit in psalmo cantici per scientie et cognitionis doctrinam boni operis predicatio, in cantico uero psalmi per gestorum meritum gratulatio adepte scientie intelligatur. Ob eam igitur causam in psalmo presenti, spiritus prophetie a gratulationis doctrina cepit. Psalmum autem ex persona prophetarum consistere, res ipsa et ratio demonstrat.

 2. uERS. 2 et 3. Iubilate Deo omnis terra, psalmum dicite nomini eius, date gloriam laudationi eius.  Dicite Deo: Quam terribilia opera tua! In multitudine uirtutis tue mentientur tibi inimici tui. Primum ergo iubilandum Deo premonet, secundo psallendum nomini eius, dehinc gloriam dandam laudationi eius, tum dicendum Deo: Quam terribilia opera tua! postremo id confitendum: In multitudine uirtutis tue mentientur tibi inimici tui. Sed ut rationem atque ordinem ita dispositi huius sermonis intelligamus, necessarium est id quod difficultatem affert paucis absoluere.

3. Iubilum quid uulgo. Secundum uim uocis grece sonus est militaris.---In latinis codicibus ita legimus: Iubilate Deo omnis terra. Et quantum ad eloquii nostri consuetudinem pertinet, iubilum pastoralis agrestisque uocis sonum nuncupamus, cum in solitudinibus  aut respondens aut requirens, per significantiam ducte in longum et expresse in nisum  sonus uocis auditur. In grecis uero libris, qui ex hebreo proximi 196 sunt, non eadem significantia scribitur. Namque ita se habent: , et cum illis , quem latine iubilum ponunt, significat uocem exercitus preliantis, aut in concursu proterentis hostem, aut successum uictorie exsultationis uoce testantis. Quam rem ubi ita se translationis ratio temperauit, absolutius in psalmo altero intelligimus, cum dicit: Omnes gentes, plaudite manibus, iubilate Deo in uoce exsultationis . uox autem exsultationis dissentit ab iubilo; sed pro translationis conditione, quia propria exsultantis uocis nuncupatio non reperta est, per id quod iubilum  dicitur, uox exsultantis ostenditur.

4. Eo uti admonetur contra demonem certantes.---Positi igitur in uite istius preliis, et in hoc carnis et sanguinis nostri certamine aduersum diabolum exercitusque eius armis spiritalibus dimicantes, Deo monemur in uoce exsultationis iubilare. Et ne ad inanimem hanc terre molem esset sermo referendus, uniuersitas nostra ex terra in primo Adam parente genitorum  sub plurali numero monstratur cum dicitur: Iubilate Deo omnis terra. Simul enim et officium omnium docetur, et origo. Terrendus ergo est confessionis nostre sermone omnis profanus auditor: et aduersum diabolum armaque eius orationum nostrarum sonitu certandum est, et belli nostri uictoria exsultationis uoce monstranda est. Audiat orantis  populi consistens quis extra ecclesiam uocem, spectet celebres hymnorum sonitus, et inter diuinorum quoque sacramentorum officia responsionem deuote confessionis accipiat. Necesse est terreri omnem aduersantem, et bellari aduersus diabolum, uincique  resurrectionis fide mortem, tali exsultantis uocis nostre, ut dictum est, iubilo. Sciat hoc Deo placitum esse, hoc spei nostre testimonium, publicas uictricesque exsultationis nostre uoces personare: quarum propheta non negligens est, loco alio memorans: Circuiui et immolaui in tabernaculo eius hostiam iubilationis . Et ne inanem iubilationis huius doctrinam atque obseruantiam crederemus, alibi protestatur  : Beatus populus, qui scit iubilationem . Necessarium ergo id fidei nostre est, in cuius scientia beatitudo est.

5. Corpore etiam Deo placendum.---Nam primum in admonitionum ordine propheta disposuit, ut iubilet Deo omnis terra, secundo ut psalmum dicat nomini eius. Deo itaque iubilandum est; quia debitum  ei a nobis exsultantis uocis officium est. Psallendum autem nomini eius est; quia ut per organum psalmus est, ita et corporis nostri, 197 quod anime et affectionis et negotiorum omnium organum est, artificiosis operibus est placendum. Digne ergo Dei nomine agendum est, ut in quantum effici licet, dictis Domini obsecundemus dicentis: Sic luceat lumen uestrum coram hominibus, ut uideant opera uestra bona, et magnificent patrem uestrum qui in celis est . uite enim nostre honestas ad eius laudem erit referenda cui uiuimus. Denique idipsum ex subiectis docetur. Sequitur enim: Psallite nomini eius, date gloriam laudationi eius: quia ex organi nostri psalterio, id est, corporis anime famulantis effectibus, prebetur per nos Deo gloriosa laudatio; cum  gentes opera nostra contuentes, patrem nostrum qui in celis est magnificent. Et dabitur laudi eius gloria, si digne nomini eius, organi, id est, corporis nostri operatione psallamus.

6. Deus quam tremendus.---Docemur etiam  consequentibus monitis ad ordinem obsequele, Propheta uel spiritu per Prophetam ita admonente: Dicite Deo: Quam terribilia sunt opera tua! Quis enim non trepidet ad maiestatem eius, qui secula instituerit, mundum condiderit, tempora reuolubili uicissitudine cursuque dimensus sit, celum astris ornauerit, terram fructibus repleuerit, mare obicibus concluserit, hominem ut his aut uteretur aut dominaretur elegerit? Per hec enim omnia uirtutis ac potestatis eius eternitas noscitur, Apostolo  dicente: Que enim inuisibilia eius, a creatura mundi ipsius factis  intellecta adspiciuntur, eterna quoque uirtus eius et diuinitas?  Hec terribile nomen conditoris efficiunt; et operum dignitas maiestatem eius qui ea sit operatus ostendit. Horum  igitur operum conditor esse Deus et a nobis predicandus est, et a ceteris confitendus: non hec omnia esse dii mentienda sunt.

7. Ethnicorum de Deo uarii errores. Unde Deos plures finxerint.---Alii enim fortuitu hec exstitisse commemorant, alii eterna mansisse confirmant. Et idcirco mundum ipsum Deum esse contendunt: dum aut suapte cum uoluit potestate constiterit, aut dum initio caret, careat dominantis arbitrio. Alii autem solum celum, quia igneum sit; alii era, quia motu ac natura indissecabili circumferatur, alii aquas, quia indefesse effluant, Deum nuncupant. Plures terre metalla, robora, scopulos, herbas, deos adorauerunt. Nonnulli deos esse aut putrefactorum corporum ossa, aut deflagrantium rogorum busta mentiti sunt: horum omnium  conditorem Deum nescientes. Et idcirco talem confessionis nostre 198 ordinem Propheta esse docuit oportere: Dicite Deo: Quam terribilia sunt opera tua! In multitudine uirtutis tue mentientur tibi inimici tui: ex multitudine scilicet uirtutum Dei, uenerationem falsorum in diis nominum mentientes.

8. Ab iis ad unum reuocatur homo.---Sed quia mentiuntur inimici, quid a cunctis fieri oporteat docetur ita, uERS. 4.: Omnis terra adoret te, et psallat tibi: psalmum dicat nomini tuo, Altissime. Mendacio inimicorum in nuncupatis diis demonstrato, salutis nostre instituta prebentur: ut terrena omnis origo nostra adoret et psallat Altissimo, uerum Deum et uniuersorum conditorem relictis impietatum mendaciis recognoscens.

 9. Qui longe a Deo, aduocantur ad contuenda Dei opera.---Sensum diapsalma distinxit. Sermo enim ad Deum cum oratione directus, ad homines nunc refertur: quos tamquam longe a cognitione Dei consistentes, Propheta ad proximum aduocat, dicens: uenite, et uidete opera Dei. Docuit autem et Apostolus esse plures longe a Deo positos, quos doctrine adhortatio tamquam in uicinia collocauerit, cum ait: Et cum uenisset, euangelizauit pacem uobis qui longe, et pacem his qui prope . Ex lege enim multi tamquam de prope manentes crediderunt, gentibus longe aduocatis.

10. Ea scilicet quibus humane saluti legis tempore consuluit.---Prophetica igitur predicatio omnes ad Dei opera contuenda aduocauit: sed non ea opera,  que cunctorum adspectui subiecta sunt, celi, eris, terre ac maris ; sed ea que fidelium tantum studiis comperta sunt, quibusque saluti humane cum ingenti admirabilium uirtutum terrore consultum est, Pharaone impietatis  sue penis in exemplum humani timoris cercito, ut terror damnationis irreligiosorum metu religionem inchoaret; cum in terre iter mare aruit, et aque in aridam conuerse sunt: cum Iordanem pedibus populus egressus est, et ingressuro repromissionis terram Isrel fluentis stare iussis, reliquus ad gradiendi securitatem fluuii alueus decucurrit. Ad huius igitur legis et prophetarum Dei opera contuenda Propheta gentes aduocat, dicens, uERS. 5 et 6: uenite, et uidete opera Dei, terribilis in consiliis super filios hominum. Qui conuertit mare in aridam, in flumine pertransibunt pede. Ipse enim Deus esse intelligendus est, ex cuius terribilibus consiliis humane saluti per hec opera consultum est: ut opinionem de Deo   scientia nos et cognito talium operum de auctore confirmet.

11. Qui illa ad omnes pertineant.---199 uerum hec quamuis uirtutum Dei opera sint, non tamen spei et saluti satisfaciunt uniuersorum. Populo enim tantum legis mare in terram demutatum est, eiusque itineri Iordanis aruit. Sed quid hoc ad uniuerse terre salutem proficit? Omnibus enim hoc quod uenite dictum est, competit; quia de uniuersis prescriptum erat: Omnis terra adoret te. Quid ergo mihi ad salutem tanto postea genito Iordanis tum arefactus impertit? Impertit plane. Huius enim primum aquis, peccatorum ablutio Ioanne penitentiam predicante donata est: et per quem populo in repromissionis terram iter fuerat, per eum uia nobis celestis regni,  et noue generationis lauacro possessio eternorum corporum inchoatur, aquis ipsis baptismo Domini consecratis. Ob quod ab id quod dictum erat: uenite et uidete opera Domini, quam terribilis in consiliis super filios hominum, qui conuertit mare in aridam: in flumine pertransibunt pede. Ne ab his que gesta sunt antea, spei nostre esset intercisa securitas, cum de futuro transibunt dixisset; ideo subiectum est: Ibi letabimur in ipso. Per has enim Iordanis aquas, in illa que a prophetis promissa sunt terre bona, gressu abluendorum corporum transitum est atque transitur: et ibi celestis sacramenti letamur exordiis. Cuius letitie et tempus et causam alius propheta testatur, dicens: Letare desertum sitiens, et exultet desertum, et floreat tamquam lilium, et effloreant  et exultent deserta Iordanis. Inualescite manus inualide et genua dissoluta, consolamini  modici animi, sensu inualescite, nolite timere. Ecce Deus noster  iudicium reddet, ipse ueniet, et saluabit nos. Tunc aperientur oculi cecorum, et aures surdorum  audient, et audietur lingua mutorum . Tunc saliet claudus tamquam ceruus. Hoc ergo illud est, quod significatur: Ibi letabimur in ipso. Que in aduentu Domini et Iordani baptismos et infirmitatum omnium curatione expleta sunt. Quod autem, ibi letabimur; ad Iordanem pertinet. Ita enim dictum est: in flumine pertransibunt pede, ibi letabimur.

12. Christus nostri dominaturus. Quatenus homo, qui ut Deus semper regnat.---Quod autem in ipso, quis iste sit in quo letabimur in ipso, Propheta subiecit, dicens, uERS. 7: Qui dominabitur in potentia sua in eternum. Non ambigimus quis iste erit, si dicti huius euangelici recordemur: Data est mihi  omnis potestas in celo et in terra: euntes nunc docete omnes  gentes ; et Apostoli dicentis: Propter quod exaltauit eum Deus, et donauit illi nomen quod est super omne nomen; ut in nomine Iesu omne genu flectatur, celestium et terrestrium ei infernorum, et omnis 200 lingua confiteatur, quia Dominus iehsu in gloria est Dei patris. Et hec non de diuinitatis sue dicta sunt potestate . Illa enim ut semper est dominans, ita et dominabitur semper: sed in eternam gloriam eius assumpte ex uirgine carnis natura transfertur. iehsu enim eius hominis qui ex Maria natus est, nuncupatio est; et Iesu nomen, quod super omne nomen, est donatum. Non enim hic, ut in ceteris, Iesu Christo, sed Iesu tantum. Ei enim a celestibus et terrestribus et infernis adorato, et per omnem linguam in Dei patris  gloria esse confesso, eterni regni donatur arbitrium. Sed ut in pluribus, nunc quoque latinitas nostra non satis proprie significationem dicti greci elocuta est. Quod enim nobiscum scribitur: Qui dominabitur in uirtute sua in eternum, in grecis ita legitur:  . Quod nobiscum in eternum; id simplex et in omne tempus sine definitionis alicuius proprietate commune est: quod cum illis , id certi et designati seculi significationem habet.

13. Quando illud regnum suum obtinebit.---Unigenitus enim Dei filius etsi regnauit semper, non tamen semper regnauit in corpore. Ergo ubi designati et tamquam demonstrati seculi dominatio, per id quod dicitur, uirtute uerbi ipsius continetur;  tempus illud ostenditur, quo glorificato in gloriam Dei corpori et nomen Dei donatur et regnum. Et huius quidem dominandi seculi tempus absolute Apostolus docet dicens: Cum euacuauerit omnem principatum et potestatem et uirtutem, nouissima inimica deuincetur mors : tunc solus  in uirtute sua seculo dominabitur. Nunc enim quamuis regnet, tamen princeps huius seculi petiit, ut modo tritici apostolos cerneret : et sunt spiritales nequitie in celestibus, aduersum quas spiritalibus nos armis beatus Paulus instruxit, aduersus quas militantes nos fidei nostre Angeli, qui secundum Euangelia quotidie in celis Deum patrem uident, prosequuntur, et misericordia Dei protegit .

14. Qui Deus oculos aut auertat aut conuertat.---Atque ob id consequitur: Oculi eius super gentes respiciunt. Ab omni enim in peccatis morante, uultus Domini auersus est. Hec namque indemutabilis Dei significata conuersio est: non quod tamquam per naturam corporalem se quoquam aut auertat, aut  referat; sed quod par atque idem equaliter semper manens, uniuscuiusque auxilio pro meritorum diuersitate, aut desit, aut adsit. Ex persona enim peccatorum ita scriptum est: Auerte faciem tuam a peccatis eorum : et iterum: Quare auertis faciem tuam et dexteram tuam ; et rursum: Auertisti 201 faciem tuam, et factus sum conturbatus . Ubi autem iustorum persona tractatur, hec dicta sunt: Oculi Domini super iustos, et aures eius in preces eorum , et iterum: Oculi tui uideant equitates ; et deinceps: Designatum est super nos lumen uultus tui, Domine : ergo incorporalis Deus misericordie sue oculis, et tamquam ministerio famulantium angelorum protegit gentes, et in omnes credentes  donum se  diuine miserationis effundit.

15. Iudei Deum in iram qui prouocent.---Hoc Iudei denegant, his operibus Dei infidelis populus contradicit, gloriam sibi in Abraham electi generis usurpans. Et consequentibus istud dictis Propheta demonstrat, ad id quod dixerat: Oculi eius super gentes respiciunt, connectens illud: Qui in iram prouocant, non exaltentur in se. Hoc quod in se exaltantur, Dominus in Euangeliis condemnat, dicens: Nolite proferre  inter uos, dicentes: Patrem habemus Abraham; potens est enim Deus ex lapidibus istis suscitare filios Abrahe.  Quod autem in iram prouocant, omnifariam prophete loquuntur: Esaias: In iracundiam prouocastis  sanctum Isrel : ad Ezechiel quoque Spiritus loquitur: Filii hominis mitto te ego ad  domum Isrel, qui exacerbauerunt me : et in Psalmis: Exacerbauerunt spiritum eius : et rursum: Frequenter liberaui eos, ipsi uero me exacerbauerunt . Omnes ergo operationem et misericordiam Dei in salutem gentium denegantes, in iram prouocant misericordie et salutis auctorem:  quia in se gloriosi et exaltati, iram eius qui solas gloriosos potest efficere exacerbant.

16. Hactenus propheticus, iam apostolicus est sermo.---Interiectio rursum diapsalmi, et sensus et persone demutationem docet. Nam sub hac significatione frequenter alterum, nonnumquam utrumque distinguitur. Superior enim sermo ex Prophete persona omnis fuit, dicentis: uenite, et uidete opera Dei, quam terribilis in consiliis super filios hominum; sequentem uero apostolicum esse oportebat: ut his inuitantibus, istis predicantibus, eadem doctrina ueteris ac noui Testamenti predicatio contineretur.

17. Hortatio ad laudem Dei ueri.---Horum igitur adhortatio refertur ad gentes, cum dicitur, uERS. 8: Benedicite gentes Deum nostrum. Non ex inani nostrum  Prophete sermo subiecit. Non utique illos, quos deos putabatis  , heroum nomina, uel elementorum creationes, uel materiem metallorum, sed nostrum, et eum cuius opera recensentur, qui terribilis in consiliis super filios 202 hominum, qui conuertit mare in aridam, qui dominatur in uirtute sua in eternum. Hoc enim proprium apostolice doctrine est, Deum ex lege ac prophetis in Euangeliis predicare.

18. Deus publice laudandus.---Sed id quod consequitur: Et obaudite uocem laudis eius, intelligentiam confundit. Nam uox laudis, non eius qui laudatur, sed eius qui laudet, auditur. Et quomodo gentes ut uocem laudis obaudiant admonentur? uerum et hic latinitas nostra proprietatem dicti in translatione non reddidit. Nam hoc quod nobiscum scribitur: et obaudite uocem  laudis eius, a Grecis ita dictum est:  . Quo uerbo id significatur, ut obaudiri posse efficiant uocem laudis eius: quod plenius intelliget, qui meminerit Dominum in Euangeliis dixisse: Quod dico uobis in tenebris, dicite in lumine, et quod in aure auditis, predicate super tecta . Deus namque constanti et publica predicatione laudandus est: neque debet in commemorandis uirtutibus eius fides nostra trepidare.

19. De apostolorum et martyrum constantia.---Sed que tandem uox laudis eius audiri efficienda est? Nempe ea quod credentium animam posuerit in uitam, quod apostolice predicationi et martyrum confessioni constantiam et perseuerantiam  largitus sit confitendi, quorum discursibus orbem terre quibusdam  quasi pedibus celestis regni predicatio transcucurrit. In omnem enim terram exiit sonus eorum . Et alibi spiritalis discursus gloriam clamat Spiritus sanctus: Quam speciosi pedes euangelizantium bona, euangelizantium pacem ! Hec ergo uox laudis Dei predicantium audienda preconio est, Propheta  testante, uERS. 9: Qui posuit animam meam ad uitam et non dedit commoueri pedes meos. Non enim humanarum comminationum terriculis a cursu predicationis sue apostoli deflexi sunt: neque firmitas pedum insistentium a fidei gressu commota est, quin semper iudicii et regni eterni Dominum predicarent.

20. Quod pluribus conuenit, de uno effertur ob unanimitatem.---Locutus autem ex unius persona Spiritus prophetie, rem ipsam non uni tantum nomini competere significat. Nam cum dixisset: Et non dedit commoueri pedes meos; subiecit, uERS. 10: Quoniam probasti nos Deus, igne nos examinasti, sicut examinatur argentum. Sermo itaque ceptus ex uno refertur ad plures. Est namque unus Spiritus, et una credentium fides; secundum quod in gestis apostolorum  est: Erat credentium anima  et cor unum . 203 Atque ita cum ab uno ceptum designatur in plures, unanimitas docetur in pluribus. Sed que tandem comparationis similitudo est, examinatos eos igni, sicut examinatur argentum? Et, ut arbitror, examinandi argenti illa sola ratio est, ut sordes que ex prima terre materie  adheserint decoquantur, ut que fraudulenter ex alterius metalli natura admixta fuerint purgentur. Deus itaque credentes in se non tamquam fidei eorum ignarus examinat: sed quia etiam secundum Apostolum tentatio probationem affert, examinantur credentes non ad cognitionem Dei, sed ad sui probationem: ut igne purgati, et ab admixtione uitiorum carnalium defecati, splendeant examinate innocentie claritate.

 21. Martyrum pene et uictorie.---Tentationum autem genera et diuersas martyrum uictorias contuentes, scimus quibus modis anima ponatur in uitam, cuius contemptu deseuientibus penarum  ingeniis, a fidei gressu et testimonio non mouentur. Alii enim in uinculis carcerum gloriantur, alii cesi in uerberibus gratulantur, alii potestati irreligiosorum desecanda felicium capitum colla submittunt: plures in exstructos rogos currunt, et trepidantibus pene ministris, ignem saltu deuote festinationis insiliunt: alii in profundum demergendi, non in aquas necaturas; sed in refrigerium eterne beatitudinis decidunt, toto ipso se corpore Deo hostiam tamquam holocausta prebentes.

22. Has preuidit Dauid.---Percurrit ergo per hec  passionum genera ex persona apostolorum, Euangelistarum, martyrum propheticus sermo, dicens: Igne nos examinasti, sicut igne examinatur argentum. uERS. 11. Induxisti nos in laqueum, id est, in custodie catenas. Posuisti tribulationes in dorsum nostrum, penas scilicet uerberum, quibus cum apostolis Petrus  gaudet, et Paulus exsultat. uERS. 12. Imposuisti homines super capita nostra. Transiuimus per ignem et aquam. Gloriosas uidelicet martyrum mortes commemorat, gladii, ignis, profundi. Sed qui transit per ignem et aquam, non in his aboletus, sed in aliud per illa transducitur. Et quo transducatur Propheta non nescit, dicens: Et eduxisti nos in refrigerium. Huius refrigerii et in loco alio meminit, dicens: Conuertere anima mea in requiem tuam, quia Dominus benefecit mihi. Eripuit animam meam de morte, oculos meos de lacrymis, pedes meos de lapsu. Bene placebo Domino in regione uiuentium : animam uidelicet suam in requiem beate illius resurrectionis hortatus, in qua post mortis istius tempus omni humanarum calamitatum labe detersa, non doletur, non fletur,  204 non peccatur, sed uiuitur. In huius igitur beatitudinis per ignem et aquam refrigerium educti sunt.

23. Quod aqua, ignis et refrigerium spiritaliter intelligantur.---Et ne aut pertranseuntis aquas natatus, aut transilientis ignem saltus, aut introductio in refrigerium communis alicuius et terreni loci requies significari existimaretur, adiecit, uERS. 13: Introibo in domum tuam in holocaustis. Holocausta sunt integra hostiarum corpora: que quia tota ad ignem sacrificii deferebantur, holocausta sunt nuncupata. Per hec igitur genera penarum, martyres in fidei testimonium corpora sua holocausta uouerunt: ut in Dei domum, id est in celestis  domicilii habitationem consummatis hostiarum suarum sacrificiis introirent.

24. Martyres et se et eos Deo uouent, qui ipsos imitaturi sunt.--- Sed quid tandem in hac corporum suorum oblatione uouerunt? Scilicet ut per hec martyrii sui exempla gentes ad spem regni eterni erudirent. Qui enim tum Christum predicabant, non sibi quibus tum erat cognitus, sed nobis qui futuri adhuc eramus, uel quibus tum erat incognitus, predicabant. Que eorum predicatio omnis posteritatis  fidem ad martyrii desiderium accendit. Non enim causa alia predicabant, nisi ut fidei sue et martyrii exemplo plures martyres erudirent. Quod Paulus docuit, dicens: Ego Paulus uinctus Christi Iesu pro uobis gentibus . Atque ob id in huius predicationis fructu Deo se uota reddere confitentur, dicentes: Reddam tibi uota mea, uERS. 14 et 15, que distinxerunt labia mea. Et locutum est os meum in tribulatione  mea. Holocausta medullata offeram tibi cum incenso et arietibus, offeram tibi boues cum hircis. An  ignorat Propheta ex persona Dei in Spiritu se locutum: Non accipiam de domo tua uitulos, neque de gregibus tuis hircos ? et: Numquid manducabo carnes taurorum, aut sanguinem hircorum potabo ? et rursum: Quoniam si uoluisses sacrificium, dedissem utique, holocaustis non delectaberis ? Cesset igitur opinionis nostre error, ut hec uouisse martyres existimemus. Sed in martyriis posterorum reddunt Deo que locuti sunt uota, ipsi quidem se primum Deo uouentes, et se ipsos holocausta prebentes: quia in his domum Dei introibunt, in passionum suarum tribulationibus Pauli uoce clamantes: Quis nos separabit a caritate Dei? tribulatio an angustia, an persecutio, an fames, an nuditas, an periculum ? et: Confido quod neque  mors, neque uita, neque presentia, neque futura, neque creatura alia poterit nos separare a caritate Dei, que est in Christo Iesu . Hec ergo in tribulatione primum  beatorum Martyrum uota sunt, que in tribulationibus 205 suis loquuntur et spondent: tum deinde, ut ex nobis holocausta medullata consumment. Medullata ob id, quia fides anime et cordis officium est, resque hec uoluntatis interne est. Cum incenso quoque arietes offeruntur. Quid autem sit incensum, ita hoc eodem psalmorum libro docemur  : Fiat oratio mea tamquam incensum in conspectu tuo , in incenso, orationes intelligendas esse significans. Qui uero sub arietum nomine ostendantur, anterior psalmus ostendit, cum ait: Induti sunt arietes ouium : in his enim tamquam  in principibus gregum significat sacerdotes, quos doctrine apostolice eruditio cum orationum odore (Bonus enim, secundum Apostolum, in Christo odor sumus , ad martyrii studium prosequitur. Non solum autem arietes cum incenso offeruntur, sed etiam boues offeruntur, id est, contumacis nature pecora in culturam Dei mitigantur, in hoc martyrium Christi nominis doctrinis apostolicis edomita.

25. In eo autem quod dicitur: Offeram tibi boues cum hircis, uirtutem uerbi ex hebreo in grecum demutati latinus sermo non tenuit. Nam quod nobiscum est, offeram tibi boues cum hircis; cum illis ita habetur,  . cum Grecis non proprium, sed appellatiuum nomen hircorum est, et eorum maxime qui in ipso hiemis  tempore editi sint. Et Scriptura hoc in loco tantum nuncupauit; ceteris autem locis  quos nos hircos dicimus, posuit  . Confirmat autem spiritalis intelligentie sensum aliorum consonans sibi et concors translatio, qui pro , transtulerunt  autem significantur, qui ex ipso tempore editi sunt; autem, quos hiems genuit: unde et torrentes eodem uocabulo grecitas nuncupat, quos ex nichilo in fluuios hiems auxerit.

26. Martyrum exemplo martyrium subiere fidei ignari.---Ergo cum ait  , non de pecudibus se loqui propheticus sermo demonstrat, sed in bubus Ecclesie se homines ostendere, in autem, eos quos ipsa persecutionis tempestas in martyrii gloria genuerit  Scimus enim plures sacramentorum 206 diuinorum ignaros, exemplo  martyrum ad martyrium cucurrisse: et extra scientiam fidei ante uiuentes, facto fidei presentis edoctos, ipsam illam consummate in martyrio fidei gloriam consecutos. Qualis fuit ille qui Dominum in ipsa sua damnatione confessus est, dicens: Memento mei, Domine, cum ueneris in regnum tuum : Qui mox tale martyrii huius a Domino munus accepit: Amen dico tibi, hodie mecum eris in paradiso . Huius  igitur similes apostolice doctrine eruditio Deo offert, cum hominibus diuturne frugifereque culture, sub ipsa deseuientis hiemis tempestate  progenitos. Dicente autem Deo: Quo mihi multitudinem hostiarum uestrarum? Plenus sum. Holocausta arietum et adipem agnorum et sanguinem taurorum et hircorum nolo. Quis enim hec exquisiuit  de manibus uestris? superfluum est existimare, in bubus et hircis tamquam perfecta solemniorum uota placuisse.

27. Diapsalma. Piis refert Dauid sibi ei Deo indulta.Demutat ut in ceteris interiectio diapsalme personam atque sensum, doctrine tamen ordine non dissidente. Postea enim quam ex persona apostolorum, euangelistarum, martyrum, prophetarum  ostenderat, quibus modis anima eius posita esset in uitam, id est, per passionum penas atque mortes, per quas in locum beatitudinis transisset reddens in holocaustis Deo uota: post hunc ergo sermonem quem omnem ad Deum habuerat, eos nunc quos ad holocaustorum solemnia erudierat affatur, dicens, uERS. 16: uenite et audite, et enarrabo uobis omnes qui timetis  Deum. Aduocat non incertos neque ad incerta. Nam qui sint quos aduocet, docet: Omnes qui timetis Deum irreligiosis enim neque adeundi, neque audiendi uoluntas est. Dehinc quid enarraturus sit significat: Quanta fecit anime mee. Hanc enim posuit in uitam, hanc in refrigerium induxit, hec in holocaustis domum Dei introibit.

28. Que oris et et cordis clamore meruit.Sed ut hec anime fierent, ex causis meruit ut fierent. Quibus uero causis meruit, edicit, uERS. 17: Ad ipsum clamaui ore meo. Meruit ergo bona anime, quia ad eum ore clamauit. Sed clamor oris plerumque mendax 207 est: et non semper uerborum sonus affectum mentis enuntiat. Sequi ergo clamorem oris debet et sensus: et secutus est. Nam Propheta connexuit:  Et exaltaui sub lingua mea: non in lingua, sed sub lingua: in occultis scilicet lingue, et quodam intra se tacite uoluntatis eloquio. Quod idipsum in Euangeliis Domino placuit dicenti: Intra in cubiculum tuum, et claude ostium tuum, et ora: et pater tuus qui uidet in absconso, reddet tibi . Ergo nunc qui ore clamatus est, exaltatur sub lingua Deus.

29. Meruit ei ob cordis puritatem.Sed qui sub lingua exaltatur, omni cordis puritate uenerandus est: nec sufficit non egisse aliquid impium, si mente cogitatur impietas. Ab eo autem qui sub lingua exaltet Deum, hanc impietatis cogitationem abesse oportere Propheta docuit, dicens, uERS. 18 et 19: Iniustitiam si conspexi in corde meo, non exaudiat  Deus.  Propterea exaudiuit me Deus, et intendit uoci orationis mee. Iniquitatem non modo re non effecit, sed nec corde conspexit. uel certe iniquitatem non conspexit in corde, nullum scilicet uitium inique sue uoluntatis in corde suo contuens: et ob id dignus audiri. In uitam enim eius anima posita est, pedesque eius non commoti sunt, et in refrigerium inductus est, et domum Dei introibit  , et que distinxerat labiis uota persoluit Deo. Honoris et glorie confessione subnixus, ait, uERS. 20: Benedictus Deus, qui non amouit deprecationem meam, et misericordiam suam a me, laudem Dei ceptam in exordio psalmi, in fine confessus, cui gloria est in secula seculorum. Amen.



PSALMUS LXuI.

In finem hymnus  Psalmus cantici Dauid.


Deus misereatur nobis, et benedicat nos: illuminet uultum suum super nos, et misereatur nobis. DIAPSALMA. Ut cognoscamus in terra uiam tuam, in omnibus gentibus salutare tuum. Confiteantur tibi populi, Deus, confiteantur tibi populi omnes. Letentur et exultent gentes: quoniam iudicas populos in equitate, et gentes in terra deduces  . DIAPSALMA. Confiteantur tibi populi, Deus, confiteantur tibi populi 208 omnes: terra dedit fructum suum. Benedicat nos Deus noster, benededit nos Deus, et metuant eum omnes fines terre.




TRACTATUS PSALMI.

1. Qui in eo psalmo loquantur.---uERS. 1. Psalmus  breuis est, et euangelica predicatione absolutus. Nam et  in finem est, et psalmus cantici est: per quod confessio per scientiam gerendorum, et per doctrinam proficientia gesta cantantur. Et principium eius unde oportuit sumptum est. Est autem omnis in eo sermo uel prophetarum, uel apostolorum: quorum alii uenturum in corpore unigenitum Deum, alii uenisse docuerunt, sancto Spiritu illuminati et honore glorie celestis expleti. Oratio ergo eorum in psalmi exordio esse noscenda est.

2. Peccatorum remissio est gratuita.---uERS. 2. Deus misereatur nobis, et benedicat nos; illuminet uultum suum super nos, et misereatur nobis. Secundum doctrine ordinem, primum misericordia Dei poscitur. Ex copia enim bonitatis sue misericordiam in  peccatorum remissione  largitur: et peccatorum remissio non probitatis est meritum, sed spontanee indulgentie uoluntas, ex bonitatis diuitiis admiserandi munus exuberans. Ergo qui misericors est, ut benedicat oratur. Et benedictionis quidem fructum iam in exordio formati hominis cognouimus, cum talis ad Adam tum adhuc peccati nescium sermo est: Crescite, et multiplicamini et replete terram, et dominamini eius . Ista quidem quamuis corporaliter tantum dicta plerique arbitrentur: tamen spiritali doctrina eruditis plus de se uirtutis prebuerunt. Hec enim benedictio non creationis  tantum corporalium successionum Ade largita est. Quamuis  enim fecunde eius soboles future essent, tamen terram implere non poterant: que pro copia hominum licet habitetur, non tamen adimpletur  . uerum terram corporis nostri impleri doctrinis spiritalibus uoluit, et multiplicari et crescere scientia  Dei. Per Adam enim atque in ipso Adam, qui primus opus Dei fuerat, oportuerat cognitionem Dei inchoari: sed eo peccatis coinquinato, benedictionis istius fructum Prophete  sibi atque Apostoli deprecantur. Quem beatus Apostolus consecutus, ita de se gloriatur: Benedictus Deus, qui benedixit nos in omni benedictione  spiritali in celestibus in Christo . 209 Hi ergo crescunt, multiplicantur, replentur, qui in Christo celestes sunt: et benedicti sunt, qui spiritali benedictione in celestibus benedicuntur. Et  uideamus an benedictionis istius fructum presentis  psalmi oratio deprecetur.

3. Lux nostra Dei munus.---Post misericordiam enim et benedictionem id sequitur: Illuminet uultum suum super nos, et misereatur nobis. Benedictione Dei opus est, ut nos uultus eius illuminet ut tenebrosa corda nostra cognitionis sue lumen irradiet, ut maiestatis sue Spiritus  lucem obscuratis intelligentie nostre sensibus tribuat; et gloriari deinceps liceat, dicentes: Designatum est super nos lumen uultus tui Domine . Hanc autem illuminationem uultus sui super nos misericordia ipsius, que in peccati remissione  in nobis est cepta, largitur. In quem autem profectum illuminationem uultus Dei super se precentur, sermo consequens docet.

 4. Notitia uie Dei Gentibus oratur.---Diapsalma. uERS. 3. Ut cognoscamus in terra uiam tuam, in omnibus gentibus salutare tuum. Interiectio diapsalmi, etsi conuersionem persone non  attulit, sensum tamen demutauit  . Nunc enim sermo est ad eum qui nunc usque fuerat in uotis. Quod autem in latinis libris ita scribitur: Ut cognoscamus in terra uiam tuam, in grecis ita est  . Inter  et cognoscamus, id differt, quod sine persone definitione est cognoscamus autem, ipsos eos qui hec loquuntur ostendit. Ergo secundum ueram illam grecitatis translationem, illuminari se Dei uultu ob id deprecantur, ut cognita  fiat in terra Dei uia, que est doctrina uite religiose. Per eam enim ad Deum pergitur. Religiose autem uie  doctrina Christus est, quam se esse in Euangeliis ostendit, dicens: Ego sum ueritas, uia et uita ; et rursum: Nemo ad Patrem uadit, nisi per me . Et hunc esse uiam, ipse ille connexus sibi psalmi sermo testatur. Que in terra, id est, uel ex terra ortis, uel terram inhabitantibus cognoscibilis, et nota prestanda est. Ut cognoscamus in terra uiam tuam, in omnibus gentibus salutare tuum. Iesum salutarem dici  ipse ille proprietatis sermo loquitur. Nam quod nobiscum salutare est, id apud Hebreum iehsu est. Confirmat autem istud Angelus 210 ad Ioseph de Maria loquens, Pariet autem filium, et uocabis nomen eius Iesum: quia ipse saluum  faciet populum suum a peccatis  . Iesum itaque ostendit angelus idcirco, quia salutaris esse populo, nuncupandum. Tante ergo predicationi se impares esse nisi illuminentur ostendunt: nisi quodam uultus Domini splendore lucescant. Sunt enim  et ipsi secundum Euangelium lumen mundi   a luce illuminati, ut lumen essent apostoli et prophete. Ceterum superfluum est ideo illuminari se uelle, ut cognoscant ea de quibus quasi cognitis predicabant.

5. Unde gentibus letitia.---Hanc autem omnem propheticam atque apostolicam doctrinam necesse est confessio populorum, et remissorum peccatorum letitia consequatur. Neque solum peccatorum remissorum:  sed quod eum, qui peccata remiserit, equitatis futurum iudicem sciant, quod per eum in uiam uite omnes gentes terram inhabitantes dirigantur, relicto idolorum errore ad cognitionem Dei erudite. Idcirco hec sequuntur, uERS. 4 et 5: Confiteantur tibi populi omnes. Letentur et exsultent gentes; quoniam  iudicabis populos in equitate, et gentes in terra  diriges. Cum confitentur populi, designari uidentur ex tribubus duodecim uel credentes uel credituri. Cum confitentur omnes populi, exceptio nulla fit gentium. Cum letantur et exsultant gentes, quoniam iudicabit populos in equitate, et gentes in terram diriget, causa letitie ex spe iudicii eterni, et directarum in uiam uite gentium predicatur.

 6. Confessio duplex.---Interiectio diapsalmi uidetur hic nichil innouasse, cum presertim sub iisdem uerbis sensus iteratus sit, uERS. 6: Confiteantur tibi populi Deus, confiteantur tibi populi omnes. Sed cum adiicitur, uERS. 7: Terra dedit fructum suum, intelligitur non ex nichilo eorumdem uerborum facta esse repetitio;  si tamen idipsum sub iisdem uerbis significatum intelligere debeamus. Inuenimus enim confessionem duplici ratione tractandam esse: unam confessionem peccatorum  , ubi in deserto Iordanis confitebantur peccata sua esse: aliam laudationis Dei, ubi Dominus loquitur ad Patrem, Confiteor  tibi, Domine pater celi et terre, quoniam 211 abscondisti hec a sapientibus, et reuelasti ea paruulis . Prima ergo illa et superior confessio peccatorum esse credenda est maxime que predicationi prophetice atque apostolice connectitur: sequens hec laudationis Dei intelligenda est populorum, deinde omnium, id est, gentium uniuersarum; et ob id, quia terra fructum suum dederit.

7. Fructus terre proprius per primum Adam amissus,  per secundum redditus.---Sed querendum est quem fructum terra dederit, ob quem populi omnes Deum laudent. Causa quidem Deo debite laudationis eterna est, quod corporales hos et nobis necessarios fructus terra suppeditet: sed terre non sunt. Aut enim nostri sunt quibus prebentur, aut Dei sunt per quem ministrantur. Requiramus ergo quos fructus terra et habuerit, et amiserit. Per id autem quod amisit, ostendemus habuisse. Ade terram meminimus post peccatum datarum sibi benedictionum honore fuisse spoliatam. Ipsi enim dictum est: Quoniam terra es, et in terram ibis . Ergo quia terra est, hac  post peccatum maledictione damnatur: Maledicta terra in operibus tuis, in doloribus edes eam omnibus diebus uite tue, spinas et tribulos  generabit tibi . Terre elementum extra crimen fuit: caret ergo maledictione, quod carebat et crimine. uerum hic Ade terra, que per illecebram cibi erat criminosa, maledicitur. Hec ergo ab eo omnibus presentis uite meroribus consumitur, et egritudinum doloribus editur omnibus, in spinis et tribulis uitiorum et cupiditatum aculeis compuncta. Omnis ergo terreno Ade similis, hos maledictos fructus terre sue reddit. Ceterum qui iam celesti Ade configuratur, habet innocentem terre sue fructum, primum Dei cognitione locupletem, dehinc castitatis, iustitie, misericordie operibus gloriosum, uetere homine cum uitiis et concupiscentiis eius exuto. Ob id ergo Deo est reddenda confessio, quod terra fructum suum dederit. Suum: quia eum Adam  cum habuisset, amiserat. Dedit ergo quod suum est, id est, fructum qui ei et in cognitione Dei est, exhibuit in ipso illo primum Domino nostro, qui terrenum corpus assumpsit nichil peccans.

8. Deus Patriarcharum quasi hereditate iam noster.---Ob que demonstranda et docenda, rursum benedictionis  Dei munus oratur, cum dicitur: Benedicat nos Deus. Ac ne de incerto et incognito Deo sperari benedictio existimaretur, adiectum est: Deus noster: patriarcharum scilicet et prophetarum, et apostolis ipsis tamquam successionis hereditate iam proprius  : in quibus fructum suum dedit terra, continentie et fidei et iustitie et 212 misericordie, quin etiam inter ipsos seuissimarum persecutionum cruciatus atque mortes, ipso iam diuini nominis deuota martyrio.

9. Timor Dei, qualis esse debeat.---Repetitur deinde benedictionis oratio, cum dicitur: Benedicat nos Deus. Non ex nichilo iterantur hec uota: sed ut per benedictionem Dei augescente doctrina Deum omnes terre fines timeant. Ait enim: Et metuant eum  omnes fines terre. Metuant ergo omnes fines terre Deum, sed Deum nostrum, sed Deum benedicentem. Non est minimum officium fidei, metus. Nam inter precipua spiritualium gratiarum dona numeratur, cum dicitur per Esaiam: Et  repleuit eum spiritus timoris Dei . Et per Salomonem: Initium sapientie timor Domini est . Beatus cui prouenerit timere  non ex nature humane trepidatione, sed ex cognitione rationis. Qui enim ex infirmitate in rebus trepidis metuit, hic in secundis rebus rursum ex nature uitio insolescit. At qui ex scientia timet, semper timet, neque minus secunda quam aduersa formidat. Sumit igitur originem sapientia ex timore, res utiles atque probabiles exsequendo, que proprie peculiaresque sapientie sunt.  Hunc ergo Dei timorem omnibus terre finibus Propheta optat, ut nulla gens terram incolens extra metum eius sit, Apostolo uoti ipsius summam explicante, cum dicit: Et omnis lingua confiteatur, quia Dominus iehsu in gloria est Dei patris , qui est benedictus in secula seculorum. Amen.



PSALMUS LXuII.

In finem ipse Dauid psalmus cantici  .

Exsurgat Deus, et  dissipentur inimici eius: et fugiant odientes eum a facie eius. Sicut deficit fumus, deficiant; sicut liquefit cera a facie ignis, sic pereant peccatores a facie Dei. Et iusti letentur letitia: exsultent in conspectu Dei, epulentur in letitia. Cantate Deo, psallite nomini eius, iter facite ei qui adscendit super occasum; Dominus nomen est illi; et exsultate  in conspectu eius. Turbabuntur a facie eius, patris orphanorum et iudicis uiduarum. Deus in loco sancto suo: Deus inhabitare facit unimores in domo. 213 Educes  uinctos in fortitudine, similiter eos qui exacerbant , qui inhabitant in sepulcris. Deus dum egredereris coram populo tuo, dum transgredereris in desertum, terra mota est. Etenim celi distillauerunt a facie Dei, mons Sina a facie Dei Isrel. Pluuiam uoluntariam segregabis, Deus, hereditati tue: et infirmata est, tu uero perfecisti eam. Animalia tua habitabunt in ea: parasti in dulcedinem tuam pauperi Deus  . Dominus Deus dabit uerbum euangelizantibus uirtutibus multis: rex uirtutum dilecti: et pulcritudini domus diuidere spolia. Si dormiatis inter medios cleros, penne columbe deargentate: et posteriora dorsi eius in uiriditate auri. Deum discernit celestis reges super eam, niue dealbabuntur in Selmon: mons Dei, mons uber, mons consecratus, mons pinguis: ut quid suscipitis   montes caseatos? Mons in quo beneplacitum est Deo habitare: in eo etenim Dominus habitabit usque in finem. Currus Dei decem millium multiplex, millia letantium: Dominus in illis in Sina in Sancto, adscendit in altum, cepit captiuitatem, dedit dona in hominibus. Etenim non credentes inhabitare Dominum Deum  . Dominus Deus benedictus de die in diem, prosperum iter faciet nobis Deus salutarium nostrorum. Deus noster Deus saluos faciendi: et Domini Domini  exitus mortis. uerumtamen conquassabit capita inimicorum suorum: uerticem capilli deambulant  in delictis suis. Dixit Dominus: Ex Basan conuertar  in profundum maris: ut intinguatur pes tuus in sanguine: lingua canum tuorum ex inimicis ab ipso. uisa sunt itinera tua, Deus, itinera Dei mei, regis qui est in sancto. Preuenerunt  principes coniuncti psallentibus: in medio iuuenum tympanistriarum. In ecclesiis benedicite Dominum Deum de fontibus Isrel. Ibi Beniamin iunior in pauore, principes Iuda duces eorum, principes Zabulon, principes Nephtalim. Manda 214 Deus uirtutis  tue. confirma Deus quod operatus es in nobis. A templo tuo in Ierusalem, tibi offerent  reges munera. Increpa feras sylue, concilium taurorum inter uaccas populorum, ut  excludantur hi qui probati sunt argento. Dissipa gentes que bella  uolunt. uenient legati ex Aegypto, Aethiopia preueniet manus eius Deo. Regna terre, cantate Domino  et psallite Domino. Psallite Deo nostro  , qui adscendit super celum celi ad Orientem. Ecce dabit uocem suam uocem uirtutis: date gloriam Deo. Super Isrel magnificentia eius, et  uirtus eius in nubibus. Mirabilis Deus in sanctis suis, Deus Isrel ipse dabit uirtutem et fortitudinem plebi sue: benedictus Deus est.




TRACTATUS PSALMI.

 1. Psalmus hic totus ex ueteris ac noue legis sacramentis contextus.---uERS. 1. Psalmus non a Dauid, sed illi Dauid in finem prescribitur. Deinde non Canticum psalmi, sed Psalmus est cantici: ut in eo cognitionis et scientie prophetice enuntiatio doceretur. Est autem totus ipse sacramentis legis Euangeliorumque contextus, magnaque et ex preteritis et ex futuris allegoricorum dictorum interpretatione confertus: qui et legis late in se doctrinam contineat, et assumpte a Domino carnis afferat notionem, et impietatem populi anterioris exprobret, et future cognitionis nostre fidem nuntiet, et Domini super celos complectatur ascensum, et futuri regni eius gloriam comprehendat. Initium autem ex eo sumpsit  Propheta, in quo salutis nostre consistit  effectus. Cepit enim ita.

2. Optatur resurrectio Christi, ac per eam fuga demonum.uERS. 2. Exsurgat Deus, et dissipentur  inimici eius, et fugiant odientes eum a facie eius. Sermo uotorum est  , non ex incerto poscentis, sed ex cognitione scientiaque sperantis: resurrectionis enim nunc in Deo tempus optatur: cum de peccato peccatum in carne condemnans, potestates huius mundi ostentui fecit, eum fiducia triumphatis his in semetipso  . uenit enim mundum uincere, et principem mundi cum peccati lege configere, et decretum mortis, peccati remissione delere. Hanc igitur Propheta fugam horum inimicorum eius exspectat. Neque enim resurgentis ex mortuis occursum eius potuit  hec odientium  eum turba demonum ferre  , 215 cum ad primam  apostolice fidei post subiectas his spiritales nequitias potestatem cecidisse de celo Satanam modo sit fulguris predicatum , et princeps mundi in passione sit iudicatus . Sed fugientes a facie Dei, trepidationem suam quidem dum fugiunt ostendunt; euadere tamen faciem Dei, quamquam fugiant; non possunt. Nam et trepidationem earumdem nequitiarum spiritalium psalmo anteriore declarat, dicens: Misit sagittas suas, et dissipauit eos; et fulgura multiplicauit,  et conturbauit eos . Conturbantur itaque, et fugiunt dissipati. uerum Dei uultus non effugiunt potestatem, secundum illud: Adscendit fumus in ira eius, et ignis a facie eius exardescet   , carbones succensi sunt ab eo . Horum itaque inimicorum fugam, hec et interitus et iudicii pena consequitur  .

5. Et sane idem nunc qui in anteriore psalmo prophetie ordo distinguitur. Sequitur enim, uERS. 3: Sicut deficit fumus, deficiant; sicut liquefit cera a facie ignis, sic pereant peccatores a facie Dei. Fumus cum emerserit, licet globosus et crassus, tamen paulatim ita deficit aboleturque, ne exstet; sicut in conspectu ignis cera sic liquescit, ut non sit: fumo quidem in igne  per leuitatem sui tenuitatemque dilapso, cera autem ui et calore ignis absumpta; quia infirmis   ipsa per sese, nature potioris diripiatur ardore: quem in modum omnis iniquorum  potestas a facie Dei, id est, Dei iudicio deliquescit.

4. Letitia iustorum qualis.---Et hunc peccatorum a facie Dei interitum, necesse est ut iustorum letitia consequatur. Nam et continuo subiectum est, uERS. 4: Et iusti letentur letitia  . Aequa enim  iudicii celestis et iusta moderatio est, ut peccatores morte conficere, ita, et iustos letitia munerari. Idipsum autem ad ostendendum iudicii examen est consecutum: Exsultent in conspectu Dei, epulentur in letitia. Mundo enim corde, secundum euangelice benedictionis merita, conspectu Dei digni sunt . uerum letari in letitia significationis est 216 altioris  , causam scilicet perfecte letitie ostendens.  Plerique enim in his que sibi sunt nocitura letantur ut gaudet lasciuus in scortis, ut fur letatur in furtis, ut unumquemque pro uitiis suis ea que exercet oblectant. uerum qui in letitia letatur, causam letitie ex ipsius letitie  honesta utilique ueritate suscipit. Et idcirco ait: In letitia letentur, quia in conspectu Dei exultabunt: eam uere exsultationis docens esse letitiam, que conspectus Dei iucunditate perfecta sit. Exsultationis autem huius atque epulantium gaudia  , ex quibus est letitia iustorum, sanctus Moyses in diuina illa Deuteronomii  cantione ita meminit, dicens: Iucundamini celi simul cum eo, et adorent eum omnes angeli Dei. Iucundamini gentes cum populo eius, et confortent  eos omnes filii Dei . In hac itaque letitia letabuntur et iusti, celesti gaudio unanimes, exsultationis diuine societate letantes  .

5. Hortatio plus ualet, si ratio agendi non sileatur.---Ad cuius nos temporis gratulationem sub fidei euangelice confessione nunc Propheta aduocat dicens, uERS. 5: Cantate Deo, psallite nomini eius, iter facite ei qui adscendit super occasum. Dominus nomen est illi: et exsultate in conspectu eius: Adhortatio omnis licet multum ad quemdam impulsum et uoluntatis nostre proficiat et mentis, cum ad aliquid optandum agendumque conciliante  casu uel illiciente  deducimur: tamen si maxime adhortationis ipsius causa proposita sit, iam ratione animus ac uia tamquam certissimo duce nititur. Ut nunc Propheta nos ad cantandum Deo psallendumque nomini eius hortatus, ne quid forte ambiguitatis relinqueret; et cui Deo, et cuius nomini psallendum esset, ostendit: ut iam non adhortatio adhibita, sed cognitio percepta  in Dei nos exsultatione et cantico collocaret.

6. Ratio cur psallendum Domino, illius de morte uictoria.---Psallendum itaque ei, iterque eius parandum est, qui adscendit super occasum. Occasu autem uniuersa que ueniunt in uitam intelliguntur aboleri. Abolitio autem omnium occidentium, secundum humanam  communemque 217 opinionem, existimatur in morte. Ei ergo psallendum, eiusque iter nobis est preparandum, qui  occasum mortis adscenderit, id est, qui occasum omnem occasu ipso non detentus excesserit. Huic autem nomen est Domino   , qui se ex forma Dei exinaniens, et formam serui suscipiens, obedientem se usque ad mortem crucis egit.  Propter quod eum exaltauit Deus, nomenque ei super omne nomen donauit, ut in eius nomine genu celestia ac terrestria flecterent et inferna: linguaque omnis confiteatur  Dominum Iesum in gloria Dei patris. Adscendit ergo super occasum, cui nomen est Domino: idque quo occidunt uniuersa transgrediens, legem mortis  ex mortuis eternus egressus est. Huic itaque iter parandum est, secundum illud: Parate uias Domini, rectas facite semitas eius. Omnis uallis implebitur, el omnis collis humiliabitur . Parato itinere nostro  , id est uitiorum infidelitatisque nostre uel compressis tumoribus, uel eleuata humilitate  terrene labis  , initurus cum rectis equitatis uiteque semitis in corda nostra descendet. In huius itaque conspectu exsultabimus, cui  iter exequatis  et insolentie tumoribus et libidinum uoraginibus sit parandum, et in quo nos resurgentes ex mortuis contuebimur. Super occasum enim nostre mortis adscendit, qui uitam  nobis ex mortuis in se resurgente quesiuit. Hec illa apostolorum est letitia cum eum post resurrectionem contemplantes contrectantesque uiderunt.

7. Orphanorum et uiduarum duplex sensus: qui Deus horum pater, illarum iudex.---Sed hanc sanctorum letitiam, trepidatio eorum quos cum mundo uicit insequitur: id enim ait, uERS. 6: Turbabuntur a facie eius, patris orphanorum et iudicis uiduarum. Causam turbationis hanc docuit etiam, quod pater orphanorum sit, iudexque uiduarum ,  non reliquens eos orphanos, qui agnoscentes patrem in celis, diabolo patri, renuntiauerint, easque uiduas que legi  mortue sponsum sese secute sunt iudicans. uiduam enim, que a lege sit libera, beatus Paulus transire ad nuptias alterius sine adulterii crimine docuit : idque exemplum omne ad Ecclesiam, que legis se mortua   Christo  postea sociaret  , aptauit. Est autem etiam secundum huius seculi fortem sensus aptissimus, ut Deus, qui aduocatum nobis a Patre alium dedit, ne orphani essemus in seculo orbatorum pater sit iudexque uiduarum : quia et desolate a parentibus misereatur infantie, uiduarumque que in se adquieuerint iudex sit. Iudex autem ideo, quia sub nomine uiduarum plereque non uidue sunt, que uel delicate  in Christo nubere uolunt , uel fallunt humana iudicia: et quia dignitas nominis in conseruato proposito sit uoluntatis; scrutans corda et renes Deus idcirco sit iudex, quia solus earum mentem sensumque diiudicet. Et quidem hec, ut dixi, secundum desolationem conditionis humane, de orphanis uiduisque sint dicta.

 8. Tempus gratie, qua Deus educit uinctos exacerbantes, habitantes in sepulcris.---Ceterum ut ad Ecclesie totius demonstrationem hec ita significata esse possint intelligi, continuo subiecit: Deus in loco sancto suo, uERS. 7: Deus inhabitare facit unimores  in domo, educens uinctos in fortitudine, similiter eos qui exacerbabant, qui inhabitant in sepulcris. Hic ergo locus Deo sanctus est, ubi sit uidua ex lege, ubi orphanus ex seculo, ubi unius moris ac uoluntatis pacificus unanimisque conuentus , ubi qui uincti sunt, educentur in fortitudine. Ligato enim prius intra domum suam forti, eos qui peccatis suis uinciebantur absoluit : ut Abrahe filiam septem et 219 decem annis   ligatam, in libertatem uerbo uirtutis eduxit. Eduxit autem etiam eos qui ante exacerbabant, id est, qui transgressione legis iram in se Dei iudicis incitabant, uel aduersum nomen eius gentili eloquio disserebant,  ad doctrinam diuine cognitionis instituit: ut ex persecutore Paulum gentium Apostolum doctoremque prefecit  . Hos itaque exacerbantes, antea in sepulcris, id est, intra corporum suorum emortua domicilia consepultos, in celestem uitam spiritalemque deduxit. Sunt enim multi in uiuentibus mortui. Nam et in Euangeliis mortui non putati  non differre docentur a mortuis, Domino dicente: Sinite  mortuos sepelire mortuos suos : et Apostolus scit quasdam mortuas uiuere , id est, dum uiuunt esse iam mortuas. Sed hos omnes  de sepulcris Dominus qui in filios Dei regenerantur, eduxit.

9. Deus idem legis et Euangelii.---uerum hec qui in nobis Deus super occasum adscendens per uirtutem  resurrectionis operatus est, idem omnia ad huius spei nostre preparationem adumbrata gessit in lege: ut non alius prophetarum, alius Euangeliorum Deus possit intelligi. Atque ideo erga nos quoque paribus hecmomentis, quibus ex Aegypto populum eduxit, impleuit. Nam et patres nostri sub nube fuerunt et in Moysen  in mari  baptizati sunt, et in similitudinem celestis panis manna e celis decidente saturati sunt, et Christo aquam petra prebente  potati sunt: que quidem in illis salutariter gesta, figuram quoque nostre  in se salutis habuerunt, ut sequens prophetie sermo declarat, dicens, uERS. 8, 9: Deus, dum egredereris   coram populo tuo, dum transgredereris in desertum   , terra mota est. Etenim celi distillauerunt a facie Dei, mons Sina a facie Dei Isrel  .  Preisse Deum iter populi sui, 220 dum desertum transgreditur, in columna nubis ignisque cognouimus, et usque ad populi errorem  de celis stillasse manna . Sed cum superiora omnia, que  Ecclesie propria sunt atque apta, memorasset, scilicet cum super occasum adscendit Dominus, cum orphanorum pater est iudexque uiduarum, cum in loco sancto suo, id est, in domo congregat  unimores, et uinctos in fortitudine et exacerbantes extrahit e sepulcris: hec tamen coram populo egrediens et in desertum transiens consummare memoratus est, ut nunc ex preterito motam esse terram, distillasse celos, et hoc a facie Dei Isrel in Sina refertur effectum. Hoc ideo, ut cum illa que Legis sunt gessit, in his quoque ea que Euangeliorum sunt preformasse sciretur. Egressus enim coram populo suo in desertum transgressus est: in illud  uidelicet desertum Iordanis, in quo lilia floruerunt, in quo fons aque uitalis desolatos et aridos irrigauit  .  Funiculus namque ante erat hereditatis Iacob  deserteque gentes elementorum subdite fuerunt potestati. At nunc inspectante eo  qui fuit Dei populus, Deus ad ea que ante erant desolata transiuit; et iam irrigata  ab eo finium deserta pinguescunt. Et hic idem est, qui manna de celis dedit populo. Si enim lex disposita est per angelos, panemque Angelorum manducauit homo, celique stillasse in Sina scribuntur; profecto ministerium hoc a celis, id est, ab Angelis expletum esse non dubium est  . Estque idem largitor eius qui de celis est panis qui in Sina manne fuerat indultor  .

10. Prescientia et predestinatio Dei.---Sed transiens ad desertum Deus, id est, ad gentium  arida et desolata quondam corda transcendens, felicem illam bone uoluntatis pluuiam segregauit . Segregauit enim ipse ex utero matris Paulum in 221 apostolum : quia quos et presciuit, hos et predestinauit  . Hanc etiam eloquii predicationisque pluuiam, et in psalmo Salomon terre ad spei  securitatem nuntiauit, dicens: Et descendet sicut pluuia in uellus, et  sicut stillicidia stillantia super terram . Et aliquibus nubibus ne super uineam pluerent meminimus esse preceptum . Sanctus quoque Moyses qui  sub uelamento uerborum communium ingentia celestis spei sacramenta condebat, uerba sua excipi ut pluuiam imbremque cantauit , pluuiam irrigantem deserta et arida et  preparatam Dei hereditatem  . Atque ideo sequitur, uERS. 10 et 11: Pluuiam uoluntariam segregabis Deus hereditati tue: et infirmata est, tu uero perfecisti eam. Animalia tua habitabunt in ea, parasti in dulcedine tua pauperi  . Prouidus enim uoluntatum Deus, segregauit uoluntariam pluuiam presciendo  . Que infirmata est, cum iudicium in se mortis habuit Paulus , cum Petrus scandalo crucis motus est,  cum ter denegat admonitus ne negaret, cum Apostoli timent, fugiunt, diffidunt. Sed quia in his bone uoluntatis esset affectus, perfecti ita sunt, ut et fundamenta ecclesiarum fierent et columne. Hec ergo hereditati Dei pluuia segregatur.

11. Hereditas Dei que.---Que autem hereditas sit, non obscurum est, ea scilicet que data est poscenti cum dicitur: Posce a me, et dabo tibi gentes hereditatem tuam . Gentes itaque animantium et pecorum ritu non intelligentes (et ideo cum cura pecorum Deo nulla sit , hereditas illa in hac segregata  uoluntaria pluuia est  in ea habitare monstrantur. Sequitur enim: Animalia tua habitabunt in eo, parasti in dulcedine tua pauperi. Habitabunt ergo animalia uel in hereditate Dei, uel in pluuia uoluntaria: et hec in dulcedine pauperi  uel hereditas uel pluuia est parata. Eloquia enim Dei sanctorum  faucibus dulcia sunt , et beati sunt pauperes spiritu, quia ipsorum est regnum celorum . Animalia autem cum essent, facta sunt spiritalia. Hec ergo omnia in usum hereditatis, 222 uel uoluntarie pluuie ministerium sunt segregata.

 12. Apostoli unius Christi uirtutes multe.---Atque ut secundum preparatam dulcedinem pauperi, uel Ecclesie congregatio, que hereditas Deo  est, uel apostolice predicationis significatum esse intelligeretur eloquium; subiecit, uERS. 12, 13: Deus Dominus dabit uerbum euangelizantibus uirtutibus multis: rex uirtutum dilecti, et  pulchritudini  domus diuidere spolia. Segregate itaque pluuie ad Euangelium irrigandum Dominus dabit uerbum idipsum in sensum nostrum et ora diffundens; secundum illud: Non enim uos estis qui loquimini, sed Spiritus patris uestri qui loquitur in uobis . Sed uirtutes multe euangelizantes sunt  quibus dabit uerbum, ut sit in Paulo uirtus, in Petro uirtus et in Ioanne uirtus, et in ceteris uirtus, multasque ob id Euangelii  predicandi significet esse uirtutes  quibus quamuis Deus et Dominus et rex dabit uerbum, uirtutes tamen iste dilecti sunt, id est,  eius qui Regi et Domino et Deo sit dilectus. Laboriosius autem id et obscurius, dum collocationes uerborum non demutat, translatio latina declarat: ceterum absolutius totum hoc sermo e greco enuntiatus eloquitur, hunc scilicet Deum et Dominum regem earum que dilecti sint esse uirtutum: ut uirtutes ad Apostolos, dilectus uero referatur ad Christum, cuius uel in his, uel hi omnes intelligantur esse uirtutes. Oportuit autem propter ea que sequuntur, licet in omnibus unus atque idem esset Spritus,  numerosarum tamen uirtutum fieri mentionem: quia ad pulchritudinem domus ipse  uirtutis spolia diuideret. Ad Ecclesie enim  decus detracta ab his diabolo gentium spolia diuiduntur, atque etiam ex his spoliis domus pulchritudo perficitur, cum in sacerdotes Dei ad ministerii sanctificationem  ab aris templisque demonum, abstrahuntur, sanctoque Spiritu irrigati, euangelizantes effecte sunt dilecti esse uirtutes  .

13. Hic Spirutus sancti donis ornati, post gloria immortali sunt decorandi.---Ad has enim easdem uirtutes que ad pulchritudinem domus uel spolia diuident, uel 223 ipse sunt spolia, diuinus sermo se retulit, dicens, uERS. 14: Si dormiatis inter medios cleros, penne columbe deargentate, et posteriora dorsi  eius in uiriditate auri. Prophete uota sunt, quibus manere in mediis cleris hec ad pulchritudinem domus diuisa spolia exoptat: ut usque ad consummationis sue diem  in domus pulchritudine perseuerent. Qui quidem sunt in usum predicationis, tamquam deargentate penne columbe, id est sancti Spiritus munere ornatuque pretiosi. In his autem que post eos sunt, in auri uiriditate consistent: ut his post predicationem Euangelii honor regius et indefessa eternitas ex conscientie sue fructu in auri uiriditate reddatur: dum et aurum refertur ad honorem, et uiriditate uigor eternus ostenditur. Posteriora itaque dorsi, que interscaplia, , magis grecus sermo significat, id est que bone conscientie atque honoris  posteriora sint tempore, ultra predicationis huius honorem sunt honoranda: cum interim deargentate penne sub munere sancti Spiritus  permanentes  , post etiam ad conscientie sue fructum auri uiriditatem, id est florem honoris perpetui consequentur.

14. Reges sunt cum Christo: hos decet pax et candor.---Ut autem hec ad pulchritudinem domus spolia diuisa, quibus ut inter medios cleros dormirent, id est, ut morte tales consummarentur  , optatum est, ad principes ecclesiarum, per quos pulchritudo domus consistit, relatum possit intelligi  , continuo subiecit, uERS. 15, 16: Dum discernit celestis reges super eam, niue dealbabuntur in Selmon; mons Dei, mons uber, mons consecratus, mons pinguis. Dum itaque hos celestis super eam reges discernet  , id est,  dum Dominus de celis descendens, eos qui spolia fuerint, constituit in reges, super eam domum, que per eos pulcherrima est, unumquemque disponit; in Selmon niue dealbabuntur, in pace scilicet, quia Selmon interpretatio pacis est, gloriam eternitatis accipient. Hic enim Dei mons, in quo pax Dei, nominis ipsius est significata uirtute, et uber et consecratus et pinguis est. Reges autem esse eos non obscurum est, de quibus 224 dictum est: Iam sine nobis regnatis  et utinam regnaretis: ut et nos uobiscum conregnaremus . Dominus ergo celestis  hos in Selmon reges  super domum suam, per quos diuisis spoliis ornabitur, exalbatos niue disponet in reges. Factus est enim in pace locus eius  et Phenicium, secundum Isaiam, ut nix dealbabitur . Sed reges necesse est, penes quos sit domus pulchritudo, ultra candorem niuis esse prestari  . Lux enim mundi sunt: et quisquis dignus erit cum Domino montem regni celestis adscendere, super niuem dealbabitur: quia cum se apostolis in habitu quo cum sanctis conregnaturus esset ostendit, uestimenta eius super niuem alba sunt uisa . Hic ergo mons, et hoc regnum Deo pacis est.

15. Heretici pacem mentiuntur.---Sed plerique sunt, qui Ecclesie pacem sub hereticorum consertio mentiuntur, dissoluentes noui ac ueteris Testamenti  connexam sibi coniunctamque rationem: dum plerique alium Euangeliorum, alium Deum Legis effingunt. Nonnulli uero aduersum unigeniti Dei naturam nomenque uenientes, ex tempore natum solum hominem confitentur: neque ex forma Dei in formam serui esse deductum, sed ex forma serui tantum esse cepisse confingunt. Plures autem non uere diuinitatis Deum, neque ex paterne maiestatis natureque proprietate, subsistere disserunt: sed externe substantie, Deoque diuerse, que in adoptionem filii electa sit, modo creaturarum ex nichilo, quibus nulla origo anterior sit, constiterit. Plures etiam in corpus atque ex se protensum  permanantemque  patrem loquuntur: ut assumptio illa carnis ex uirgine filii nomen acceperit, non qui ante erat Dei  filius, idem hominis filius sit natus in corpore. Et quidem omnia hec ad speciem humane prudentie coaptantur, postquam rationem celestis sapientie non comprehenderunt: quibus, ut spero  , aliis locis uberius copiosiusque responsum est.

16. Heresis caseo similis.---Quia ergo uere fidei  una, hec sedes  est Deo que sit placita, et hic eterni regni mons unus in pace sit; de susceptis  plurimis 225 arguit nos Propheta, dicens, uERS 17: Ut quid suscepistis montes caseatos?  Lac cum corrumpitur, densatur, et ex uitio in coaguli caseique speciem concrescit. Nam utrumque id unus grecitatis sermo complectitur. Ergo sicuti ex natura sua lac ipsum uitio accedente degenerat, et quadam sui corruptione coalescit   : ita hec genera doctrinarum, que initia cognitionis ex innoxio sincerique lacte deducant, corrumpuntur in uitia, fiuntque corruptione sui coagulata uel caseata ne lac sint. Quod idipsum loco alio ita meminit: Coagulauit sicut lac cor eorum : ego uero legem tuam meditatus sum: quia consiliis gestisque  impietatis cor infectum, cum per infantie simplicitatem naturam lactis habuisset, uitiorum postea corruptione degenerans, in coagulum densatum esset atque concretum. Referendus ergo ab his omnibus et sensus et studium est: neque quisquam alius magis, quam hic mons pacis, habitandus est. Nam post exprobrationem caseatorum coagulatorumque montium, continuo subiecit: Mons in quo beneplacitum est Deo habitare: in eo etenim  Dominus habitabit usque in finem: in eo monte eterne habitationis sedem Deo ostendens esse complacitam, qui ad sedem pacis esset electus.

17. Legis ueteris ac noue unus lator, una fides.---Sed quia post legis tempora, circumcisionisque prescripta, sacrificiorumque precepta per euangelice  ,  confessionis fidem ab his qui gloriantur in lege, id est, a carnali Isrel, quedam per nos uidetur pacis Dei facta esse mutatio, cognitionisque alterius, quam  in lege prescripta est, introducta confessio; cum nos omnia per Dominum Iesum Christum quecumque precepta sunt lege, in spem  euangelicam adumbrata  esse doceamus, illis contra Deum patrem secum locutum, ac legem dedisse iactantibus: respondendum est, hac ipsa psalmi prophetia per angelos potius legem in manu Mediatoris 226 esse dispositam, neque a nobis quidquam esse mutatum, sed in his manere que sola  sunt, id est, unam eamdemque sedem Dei pacis incolere: cum quando eumdem predicatorem Euangelii Dominum Iesum Christum, quem et latorem legis, habeamus. Post unius enim complaciti Deo montis sedem, quam usque in finem celestis habitabit, ut sedes hec euangelice pacis preformata per Mediatorem legis intelligeretur in lege; continuo subiecit, uERS. 18 et 19: Currus Dei decem millium multiplex, millia letantium: Dominus in illis in Sina in sancto adscendit in altum, cepit captiuitatem, dedit dona  in   hominibus, etenim non credentes inhabitare  .

18. Fidei totius summa, sedis Dei decus, legis Christus lator.---Fidem omnem breuia hec quidem uerba significant, sed que uirtutibus suis magna et infinita complexa sunt. Hanc autem currus siue sedis Dei dignitatem, haud dissimiliter Daniel propheta descripsit, dicens: Sedes eius flamma ignis ardens, rotas  eius flumen ingens ducebat ante eum: millia millium seruiebant ei, et dena millia  denum millium adstabant ei . Atque in his quidem, siue sub specie talis ornatus, siue sub significationis exemplo, nobis in curru opinio et sensus comitatus celestis affertur: ut sub concordi iugo millibus letantium obsequelam celestem intelligamus. Et hoc ille in Sina ardentes faces, collucentesque ignes, ingrauescentiaque  tonitrua, et totius Domini aduentus terror ostendit, ministeria scilicet angelorum, legem in manu Mediatoris disponentium, adstitisse. Hic ergo currus Dei decem millium multiplex est, milliaque letantium sunt. Et quia Mediator Dei hominumque sit Dominus, in cuius manu per angelos, ut dictum est, lata lex fuerit; sequens sermo subiecit: Dominus in illis in  Sina, in illis scilicet letantibus millibus: currusque numero multiplici decem millium, id est, infinitorum intelligentia sub decem 227 millium multiplicatione subiecta. In his itaque Deus in Sina est.

19. Euangelia Legis supplementa.---Sed ne forte Euangelia non supplementa Legis aliquatenus uiderentur, qui in illis in Sina est Dominus, hic rursum in sancto adscendit in altum, captiuamque cepit captiuitatem, in eo scilicet sancto, cuius formam ex forma Dei euacuatus accepit. Quod autem sanctus sit, cum plures prophetie, tum Gabriel angelus ad Mariam testatur, dicens: Et quod ex te nascetur sanctum, uocabitur filius Dei ; et demones clamant: Scimus qui sis  , sanctus Dei . In sancto ergo adscendit in altum. Et quid illud sit adscendere  in altum, sub huius ipsius dicti significatione Paulus docuit, dicens: Ascendit autem  quid est, nisi quia et descendit in inferiora terre? Qui descendit, ipse est qui adsccndit super omnes celos . Adscendens ergo in altum, et sese hominem ex mortuis in celestibus reuehens, accepit eos qui a diabolo erant capti, quos et ad pulchritudinem domus spolia diuisit. Dehinc dona in hominibus accepit, cum primogenitus ex mortuis de se ipse testatur, dicens: Dominus dixit ad me: Filius meus es tu, ego hodie genui te. Posce  a me, et dabo tibi gentes hereditatem tuam, et possessionem tuam terminos terre . Accepit ergo dona in hominibus, gentes scilicet in hereditatem; in quibus in sancto in altum primogenitus ex mortuis capta captiuitate conscendit. Et quia ultra  humane spei fidem sit, eum terrene carnis corruptionem in celestem gloriam transtulisse, gentesque impias, et ante uitiorum ac superstitionum furore peruasas  , ad cognitionem Dei consortiumque esse deductas; ob hoc in his dona hominibus accepit, qui se cum Deo habitaturos esse non crederent. Atque ita huius Mediatoris ex lege consummata cognitio est:  ut qui in letantium millibus in Sina fuisset, hic idem in sancto rursum in altum  captiua captiuitate conscendens, dona nos, qui secum cohabitaturos diffidebamus, acciperet.

20. Benedicendus in eternum Deus.---Post hanc itaque contra spei nostre diffidentiam acceptorum in hominibus donorum hereditatem, digna hec ad Deum Prophete subiecta confessio est, uERS. 20: Dominus Deus benedictus de die in diem, prosperum iter faciet nobis Deus salutarium nostrorum. Benedictus itaque Dominus et Deus est, ascendens in 228 altum, capiens captiuitatem, in hominibus dona percipiens, eos scilicet qui inhabitaturos se esse non crederent. Quotidie autem per populi credentis accessionem, benedictionis multiplicatur augeturque confessio, cum gentiles  superstitiones impieque de diis fabule, cum are demonum, cum idolorum inania relinquuntur, et iter omnibus ac profectus dirigitur in salutem. Hic igitur salutarium nostrorum Dominus ac Deus est, cuius de die in diem benedictionum significatur eternitas. In eo enim quod quotidie est, continuatur et semper; cum tanta eui protendatur infinitas, quanta et dierum post dies successio consequatur.

21. Crucis sapientia et uirtus.---Cautissime autem semper propheticus sermo,  ne qui  per gentiles fabulas philosophieque doctrinam, notionem nostram de diuine ueritatis scientia perturbaret, admonuit: quia uarie eorum impiissimeque sententie multa de Deo stulte profaneque complexe sunt. Nos uero ad cognitionem Dei patris et Dei filii instituti, sacramentum  sumus uere celestisque prudentie, in eo quod uerbum caro factum est, consecuti. Ipsum enim nobis, quod Iudeis scandalum, gentibus uero stultitia est , id est, Dei passio, crux, mors, sepultura, siue per rationem diuine uoluntatis perfecta celestisque sapientia est, siue per resurrectionis potestatem uirtutis eternitas. Ad huius igitur nos Propheta scientiam Dei, qui nobis et passus, et  mortuus est, et resurrexit, et Dominus est, instituit dicens, uERS. 21: Deus noster Deus saluos faciendi, et  Domini exitus mortis: eum nobis Deum intimans, qui cum esset Deus, omnia ad salutis nostre incrementa susceperit. Et idcirco hic Deus noster est: quia Deus eorum sit, qui fient salui. Saluos autem nos per id Deus noster  effecit, quod exitus sit mortis egressus: id enim his uerbis, que latine minus expresse atque absolute translata sunt, continetur. Admonui enim superius, plerumque interpretes cunctos, dum collocationem ordinemque uerborum demutare ac temperare non audent, minus dilucide proprietatem declarasse dictorum. uerumtamen in his que dicta sunt: Deus noster Deus saluos faciendi, et Domini exitus mortis; et salutis nostre  Deus, et exitus eius ultra exitum mortis ostenditur. Qui mortis  exitus Domini sint. Omnibus enim qui ueniunt in uitam, 229 ingressus  in mortem  est: sed primogenito ex mortuis  tantum  proprius fuit egressus ex morte. Atque ideo proprius exitus mortis est Domini, quia assumpte ab eo carnis hec uirtus sit, ut nature nostre corruptionem in gloriam celestem post exitus mortis efferret. uerum  hec suscepte mortis ipsius non fuit occultanda uel causa, uel ratio: et quid nobis unigenitus Deus ex forma Dei exinanitus, et formam serui assumens afferret auxilii, oportuit ad fidei nostre et securitatem et scientiam reuelari.

22. Aequum fuit ut Deus uitam nobis in se redderet.---Et primum quidem non alienum a Dei misericordia  et bonitate uideri potest, ut uitam omnibus in se ipso restitueret  ex mortuis,  namque qui primum animam nobis ad flatum respirationemque uiuendi, cum hominem secundum imaginem sui similitudinemque constituit,  de thesauris potestatis sue diuinitatisque diffuderit. Secundum Apostolum enim ipsius genus sumus : et secundum eumdem : Omnia ex ipso, et per  ipsum, et in ipso sunt: scilicet ut in ipso habitatio nostra atque incolatus ostensa sit sedes, dum omnia immensa uirtutis potestate complexus est; per ipsum uero originis inchoate opus effectusque monstretur, cum in nobis id ipsum quod sumus operatus sit; ex ipso autem initia uite ad exordia spiritus indulta notescerent. Non fuit ergo a beneficentia diuine bonitatis alienum ut qui ex seipso nobis, qui eius genus sumus, uite ac spiritus elementa tribuisset, in se ipso quoque nobis per unigenitum Deum eternitatis nostre inchoaret exordia: uereque nunc et ex ipso et per ipsum et in ipso maneremus; cum  quando nos in hac ipsa habitatione ac sede mundi huius,  qui omnia in omnibus est, collocatus, rursum plenius iam atque perfectius in se ac per se  atque ex se  inita carnis nostre societate post exitus mortis iam collocaret 230 eternos. Hec quidem ad significationem diuine bonitatis ita dicta sint.

23. Hanc ex mortuis resurgens Christus reddidit.---Sed suscipiende ab unigenito Deo carnis, adeundeque mortis, et per Apostolum, et nunc per Prophetam grandior profundiorque ratio tractatur. Ac primum quid in crucis sacramento atque mortis ab unigenito Deo et Domino maiestatis effectum sit, per Apostolum intelligamus; ut duce eo docti,  prophetie scientiam consequamur. Ait enim ita: Et uos cum essetis mortui in peccatis et preputio corporis uestri, conuiuificauit cum illo donans nobis omnia peccata, delens quod aduersum nos fuit chirographum in sententiis, quod erat contrarium nobis tollens  illud de medio, et affigens illud cruci, spolians se carne, et principatus et potestates ostentui fecit, cum fiducia triumphans eos in semetipso . Sacramentum itaque salutis nostre primum resurgens ipse ex mortuis, decretumque mortis nostre quo ante detinebamur absoluens, in se ipso qui ex mortuis eternus iam maneret, impleuit. Sed in eo ipso, quod nobis uite auctor in se est, dum per assumptionem corporis homo natus et mortuus, iam rursum eternus ex mortuis est: omnes quoque inimicas uirtutes, mundique potestates, principesque eris huius  ostentui reddidit, id est, uel nostre spei, uel sue damnationis fecit ostenta, et ipsos  quedam quasi ex diis seculi portenta constituit: his ipsis in se cum fiducia triumphatis; dum et per securitatem eternitatis mors ipsa in Deo moriente fiducia est, et auctores mortis humane, dum etiam in se ipso per occupatum a Satana cor Iude auctores sunt mortis, triumphat ex mortuis: ut neque a pena mortis abessent, cum se usque ad mortis infirmitatem subiecisset eternus; et omnem penam humane mortis  exciperent  ut auctores, cum in 231 eternitatis Dominum auctores mortis, per id quod uerbum caro factum est, exstitissent. Hec quidem ita Apostolus.

24. Quod modo Paulus, hoc iam Dauid docet.---Sed Propheta breuibus licet,  eamdem  intelligentiam uerbis significantibus, eadem ista complexus  est. Nam ubi Dominum  in exitum mortis ostenderat; subiecit, uERS. 22: uerumtamen  conquassabit capita inimicorum suorum, uerticem capilli deambulantium in delictis suis. Principatus enim ac potestates, in quibus capita inimicorum significantur, fecit ostentui. Hec igitur in mortis exitu conquassat, quorum spiritalem nequitiam atque naturam, in eo quod capilli uerticem perambulent, docet: dum et tamquam dominantes hominum capitibus insistunt, et tamquam nequitie spiritales, sine sensu eorum quibus insistunt, ipsum illum capilli uerticem proculcent: quia et ipsa scilicet corpora usque ad anime mentisque sedem sine sensu adeundi interlabantur et penetrent. Aeris enim huius sunt potestates: et ideo capilli uerticem perambulant, uel insistendi leuitate,  uel potestate dominandi,  et toto in orbe per momenta singula commeantes. Sed hec in delictis suis peragunt, dum unicuique in eo quod delinquat auctores sunt; secundum illud apostoli: Deus filium suum misit in similitudinem carnis peccati, et de peccato condemnauit peccatum in carne : cum causam in his exordiumque peccati ex eo ipso, quod in carne sua per instinctum proditionis peccant, id est, de peccato carnis, peccatum in carne condemnat.

25. Lege adumbrantur euangelica gesta.---Tenet itaque diuine dispensationis ordinem propheticus sermo: et Euangeliorum opera adumbrata esse per  legem, ipsis illis legis operibus declarat. Multa enim plerumque per nominum proprietates ita expressa atque absoluta sunt, ut non magis gerendis in presens potius quam in futurum significandis rebus impensa sint: ut nunc post tantas ac tam manifestas euangelice spei predicationes, altius quiddam nobis et ultra aurium sensum affert subiectus ordo dictorum  . uERS. 23. Dixit Dominus: Ex Basan conuertar, conuertar in profundum maris. uidetur enim hic sermo Domini fuisse, cum ad diuidendum ad iter mare, exserendamque in Pharao iram est conuersus. Sed numquid ex Basan conuersum eum esse lex docuit? Non utique. Basan uero est ciuitas hostilis quondam regni, que fuit Og regis habitatio: sed interpretatio nominis pudorem confusionemque significat. 232 Potest  quidem uideri, ut ex pudore populi in Aegypto seruientis, cum depressus  a Pharao ipsam illam conseruandi educandique generis libertatem perdidisset, in profundum maris, id est, ad liberandi populi sui magnificentiam Deus sit conuersus. Sed qui secundum proximum huic psalmum dixerit:  Salua me, Deus, quoniam intrauerunt aque usque ad animam meam; infixus sum in limum profundi, et non est substantia; ueni in altitudinem maris, et tempestas demersit me : non ambigendus est post humani corporis pudorem   in hoc mare, id est in hanc seculi tempestatem esse conuersus, ut usque ad ultime confusionis uerecundiam subiectus crucis morti, per eam in se inimicorum  capita conquassaret, spiritales scilicet nequitias potestatesque omnes et principatus eris huius reddens ostentui triumpharet, cum eos eternitati  pene, postquam ipse et passus et mortuus est, destinaret. Ob id ergo conuersus in profundum maris intelligendus est, id est, usque ad ultimas descendisse seculi passiones, ut conculcans capita inimicorum, ultionem diuine potestatis  exsereret.

26. Diuina ultio humane exemplo exprimitur.---Quod ipsum uidetur sequens sermo complecti, cum dicitur, uERS. 24: Ut intinguatur pes tuus in sanguine: lingua canum tuorum ex inimicis ab ipso. Diuine autem ultionis ira sub humane uindicte significatur exemplo. Ex Basan enim in profundum maris conuersus  ob id est, uti pes tinguatur in sanguine: atque ab ipso  sanguine qui ex inimicis est, canum quoque lingua tinguatur. Hec uero accidere solent omnibus bello consumptis, et captiuitate deletis, et pro uictorum arbitrio atque ultione punitis. Per humane itaque, ut dixi, consuetudinis morem, cum gladius, cum arcus, cum sagitta, cum framea, cum reliqua penarum ac mortium arma memorantur, diuine seueritatis significantur officia. Et hec quidem Iudeis post crucem et mortem Domini omnia acciderunt, cum a Romanis capti uniuersa suppliciorum ac miseriarum genera perpessi sunt: ut peremptorum sanguine et incedentium pedes tincti sint, et canum lingua satiata sit. Sed id non minus ad eorum penam damnationemque referendum est; qui ostentui redditi cum fiducia triumphantur.

 27. Gentium salus legis temporibus inchoata.---Et quia sub his que in Iudeorum populo 233 temporibus legis expleta sunt, uniuersarum fere gentium ad speciem future misericordie salus est inchoata; ut per id quod tum gestum est, id quoque quod postea gerendum esset doceretur: cum ipsos illos, in quos illa tum gerebantur, et inumbratio nubis, et iter maris, et manne spiritalis cibus, et spiritalis potus ex petra in spe euangelica fideque concluderet: nunc quoque, ut et semper, in his ipsis Noui ac ueteris Testamenti per Prophetam facta connexio est, cum dicit, uERS. 25-28: uisa sunt itinera tua, Deus, itinera Dei mei, regis qui est in sancto. Preuenerunt principes coniuncti psallentibus, in medio iuuenum lympanistriarum. In ecclesiis benedicite Dominum Deum  de fontibus Isrel. Ibi Beniamin iunior in pauore, principes Iuda duces eorum, principes  Zabulon, principes Nephthalim. Dei quidem itinera sunt uisa, cum coactis in glaciem aquis, preeunte eo in columna ignis et nubis, iter populo siccatum est, cum in medio lympanistriarum iuuenes psallentes gloriose glorificatum Dominum cantauerunt.  Sed nouimus itinera et alia regis in sancto, cum uirtutibus  celestibus animisque sanctorum iter eius preeuntibus, in eo  qui prime sabbati psalmus est cantatur: Tollite portas  principis uestri, et eleuamini, porte eternales, et introibit rex glorie? Quis est iste rex glorie? Dominus uirtutum ipse est rex glorie . Et hec itaque Dei nostri et regis in sancto itinera sunt uisa, cum ingressum eius tanta celestium cetuum gaudia preeunt.

 28. Prophetia electionis Apostolorum, Pauli de tribu Beniamin, aliorum de Zabulon et Nephthalim.---Sed quia que ante preformata in Pharao et in Isrel fuerant, in diaboli suorumque clade et populorum omnium salute perfecta sunt: non ad synagoge confessionem, sed ad Ecclesie benedictionem  nos cohortatur propheta,  quibus Dei et regis in sancto itinera  esse uisa firmaret, dicens: In Ecclesiis benedicite  Dominum Deum de fontibus Isrel: ex initiis scilicet legis atque  adumbratione gestorum doctrinam Ecclesie defluxisse commemorans. Ac ne quid benedicentibus ecclesiis ambiguitatis existeret;  quis 234 hic maximus euangelice spei predicator futurus esset, ostendit dicens: Ibi Beniamin iunior in pauore; in Ecclesie scilicet fontibus  Beniamin iunior in pauore mansurus; post consternationem enim pauoris in Euangelium Christi de tribu Beniamin Paulus electus est, matutino deuoratas carnes ad uesperum diuidens in salutem . Ceteros quoque principes Iuda ne ignorentur ostendit: id est, qui ab eo, qui de Iude frutice exspectatio gentium futurus erat , eligendi essent,  reuelans: Principes  Zabulon, principes Nephthalim. Ex his enim, ut Euangelia declarant, apostolorum est cepta delectio, hos principes eorum qui in ecclesiis congregarentur ostendens. Nam cum ex omnibus tribubus, singulis quibusque populis secundum legem sint principes instituti: nunc tamen ubi euangelice dispensationis principes declarabantur,  earum  tantum tribuum, ex quibus  uocandi essent, commemorata sunt nomina. Orta enim in finibus Zabulon et Nephthalim luce magna post umbram mortis, piscatores ex his sunt hominum constituti. Solum ergo id sub prophetie significatione ex illa principum uniuersitate memoratum est, quod ad Euangelii confirmationem ipsis rerum effectibus et Apostolorum electione esset explendum.

29. Christi aduentus exoptatur.---Et quia tante exspectationis spe  detinerentur (quia non ambiguum est omnes sanctos et prophetas celesti desiderio euangelice beatitudinis tempus optasse, Domino  dicente: Amen dico uobis, quia multi prophete et iusti  cupierunt uidere que uos uidetis, et audire que uos auditis   , consummari id quod tantopere concupiscit precatur, dicens, uERS. 29 et 30: Manda Deus uirtuti tue, confirma Deus quod operatus es in nobis. A templo tuo in Ierusalem tibi  afferent reges munera. Distinguit intelligentie significationem, ne quid confusum ambiguumque subrepat in eo quod ait. Manda Deus uirtuti tue: quod utique contra humanum sensnm et usum naturalis consuetudinis est locutus. Mandare enim quisquam uirtuti sue aliquid non uidetur 235, quia per eam interne potestatis insit effectus: et cum omnia uirtute fiant, non existimatur uirtuti ipsi aliquid mandari solere faciendum. Sedenim  Dei uirtus Deique sapientia  est Dominus iehsu Christus, qui et ponende anime ac resumende mandatum accepit a Patre . Idcirco non contra intelligentie communis sensum dictum uidetur, quod tamen prophetice scientie proprietate memoratum est, ut uirtuti sue mandaret Deus, unigenito scilicet Deo, qui et Dei uirtus est. Dehinc quia rerum subitarum in Deum non cadit noua  repensque molitio, cuius scientiam non subterfugiant que gerenda sunt, quia natura eius uniuersa que erunt, uirtutis sue potestate complexa est; id nunc confirmari Propheta postulat, quod iam sit idem Deus operatus in nobis, secundum illud Apostoli: Benedictus Deus et pater Domini nostri Iesu Christi, qui benedixit nos in omni benedictione spiritali in celestibus: in quo et elegit nos ante mundi  constitutionem, ut essemus sancti et immaculati in ipso . Deus itaque, qui secundum Prophetam fecit que uentura sunt, ea que iam ante constitutionem mundi  per definitionem gerendorum operatus in nobis est, confirmauit in Domino .

30. Quod templum, qui reges inde munera Deo ferentes.---Et quid illud sit, mox continuat ordo dictorum: A templo tuo in Ierusalem tibi afferent reges munera. Templum in Ierusalem est, in quo hostiarum legitima offerebantur: nunc autem a templo in Ierusalem a regibus sunt munera  afferenda.  Quod utique contra locorum significationem rationemque gestorum est: ut illinc quo inferri magis oporteret, id est de templo, offerenda sint munera. Sed quia est celestis illa nobis mater Ierusalem, et primitiuorum conscriptorum, et frequentantium cetus , omnisque in Christo renatus Dei templum est, maxime in quo non mors magis sit regnatura, sed uita; et qui ipse rex sit eius, cuius seruus fuerat ante, peccati, hostiam se ipsum uiuam et rationabilem et placentem Deo offerens: tum ergo ab hoc templo, id est, ab hac sancta corporis sui habitatione, in illo conuentu angelorum  frequentantium, id est, in illa celesti Ierusalem, si qui reges sint, id est, qui peccato ultra non seruiant, offerent se ipsos Deo munus.

 31. 236 Taurorum concilium. Fere sylue probati argento.---Quod quia carnalis Isrel, dum sibi tantum peculiarem Dei misericordiam usurpat, uidetur tamquam soli ei sit proprium defendere; mox propheta subiecit, uERS. 31: Increpa feras sylue, concilium taurorum inter uaccas populorum; ut non excludantur hi, qui probati sunt argento: dissipa gentes  bellum que uolunt. uaccas in Samaria adoratas esse, cognitio ex libris est. Principes uero populi istius, iam non populi sed gregum duces esse propheticus sermo est, cum dicitur ex Domini persona: Tauri pingues obsederunt me . Feras autem sylue, nequitiarum spiritualium supra uerticem capilli in peccatis suis deambulantium significatio intelligenda est, secundum illud: Deuastauit eam aper de  sylua, et singularis ferus depastus est eam . Quo in loco ipsius principis mundi, id est Satane, et immanitas significatur et uirtus. Id ergo nunc poscit Propheta,  ut uel in has feras syluarum, uel in hoc concilium taurorum inter populorum increpet uaccas: ne hi qui probati argento sunt, excludantur. Probati autem argento hi sunt, qui secundum argentum  defecati, et passionum omnium igne decocti, immaculati et sine terrene sordis admixtione iam splendent.

32. Electis Dei scientia et pax optantur.---Cum enim propheticus sermo fidem gentium predicet, populique huius exacerbantis improbam uoluntatem  sepissime increpet, iamque salus a Deo in omnes per omnesque sit cognita, idque ex scientia dispositionis Dei notum sit: cum impietate populi  exprobrata, sancti quique in spem regni celestis uocantur (Non enim Iudeorum Deus tantum est, et non gentium: imo et gentium  : Unus enim Deus est, qui iustificat circumcisionem ex fide, et preputium per fidem ; postea ergo quam increpitis his qui principes Sodomorum, et  principes Gomorrheorum esse meruerunt; tum ad gentes cognitio Dei scientiaque defluxit, et iam  non intra errorem neque contradictionem inscientie detinentur. Increpitis autem syluarum feris, taurorumque conciliis uaccisque populorum, eos qui adhuc perpetuis aduersum gentium spem ac salutem infidelitatis odiis persistunt decertare, condemnat  dicens: Dissipa gentes bellum que uolunt. Pacificauit enim omnia Dominus in celo et in terra et secundum Apostolum , Deus in 237 Christo erat, mundum reconcilians sibi. Earum ergo gentium dissipationem, que celestis pacis fedus abnuant, magisque dissentionum uolent bella, sub diuersarum tamen gentium congregatione denuntiat.

33. Aegyptus prope tota fidelis, baptisma, apostolicum ministerium.---Nam ad conseruationem coniunctionemque totius sensus, increpitis taurorum conciliis ferisque syluarum, gentibusque bellum uolentibus dissipatis, ne quid sibi ultra arrogans Isrel impiusque presumeret; subiecit, uERS. 32, 33: uenient legati ex Aegypto, Aethiopia preueniet manus eius.  Deo regna terre: cantate Deo, psallite Domino. Expleta enim hec eadem sunt, uel Magis ex Oriente uenientibus, uel tunc cum in apostolos Spiritus sanctus diuisi ignis modo uenit. Nam illic ad predicationis euangelice cognitionem etiam ex Aegypto conuenisse scribuntur, quibus magnitudinem diuini muneris, tamquam legatis, renuntiantibus Aegyptus prope uniuersa est iam fidelis. Aethiopia uero in Candacis  eunucho fidei  confessione  preuenit; manu autem sua  , dum ipse baptismi gratiam sibi postulat, dicens: Ecce aqua, quis prohibet me baptizari ? Sacramentum ipsum baptismi adeo impatientis desiderii cupiditate preueniens: ut  a diacono ministerium apostolici officii salutis sue cupidus exigeret. Et quia exinde per omnes fere gentes predicatio diuine cognitionis illuxit;  quia et omnia regna Dominum Christum Deum intellectura licet sero sint, et omnis lingua confitebitur quia Dominus iehsu in gloria Dei Patris sit,  consummationem temporis huius exoptat, dicens: Deo regna terre: cantate Deo, psallite Domino. Omnes scilicet ad canendum Deo ac psallendum adhortatur, uel quia salutem  omnium prophetica sollicitudine letatur, uel quia regnis omnibus Deum cognoscentibus regni celestis succedit eternitas.

34. Christi diuinitas.---uERS. 34. Atque ut in ceteris solet, nunc quoque cui Deo  Dominoque cantandum psallendumque esset, ostendit dicens:  Psallite Deo, qui ascendit super celum celi ad Orientem; ecce dabit uocem suam uocem uirtutis. Competenter nunc ascendentis super celum celi ad Orientem Dei honor poscitur: ut quia superius significata humilitas eius fuisset, cum uel super occasum ascendit, uel exitum mortis egreditur; nunc ubi non celum, sed celum celi transgressus esse notescitur, diuinitatis ac magnificentie eius non ignoraretur eternitas. Ad Orientem uero idcirco, 238 quia ipse, secundum prophetam, Oriens ex alto sit , ut regressus eo unde descenderat nosceretur  ipseque sit hominibus  in hunc celestis sedis ascensum rursus auctor oriundi.

35. uox uirtutis. Corporum excitatio.---Nam idipsum sequens sermo significat, cum dicitur: Ecce dabit  uocem suam uocem uirtutis. In omnibus quidem quecumque in corpore manens gessit, uirtutis uocem dedit; cum paralytico dicit: Surge et ambula ; cum Lazarum uocat e sepulcro ; cum Petro ceterisque Apostolis ait: Quecumque ligaueritis super terram, ligata erunt et in celis; et quecumque solueritis super terram, soluta erunt et in celis . uox plane est ista uirtutis, humane infirmitati tantum posse concedere. Sed scimus adhuc aliam uocem superesse uirtutis, de qua ipse testatus est, dicens: Amen amen dico uobis, quoniam uenit hora, et nunc est, in qua audient mortui uocem filii Dei: et qui audierint, uiuent . Numquid alia uox potest maior esse uirtutis, quam dissolutorum corporum puluerem in formam  cogere soliditatemque membrorum, et uitam rursum in homines animasque reuocare  , et corruptionem nature imbecillis nature celestis incorruptione mutare?  Hec humane spei uera et perfecta constantia est, hec diuine magnificentie bonitas absoluta. Ob quod uniuersos ad honorem huius tante uirtutis hortatur dicens: Date honorem Deo: ut percepte immortalitatis laudem ad honorem eius, qui tanti nobis muneris parens est, referamus.

36. Resurrectio quorum erit gloriosa.---uERS. 35. Dehinc ne quid sibi uel carnalis Isrel uel uniuersitas gentium impiarum ex his pietatis scientieque Dei meritis presumeret, a quibus hic honor Deo reddendus esset, ostendit dicens: Super Isrel magnificentia eius, et uirtus eius in nubibus: super eum scilicet Isrel magnificentiam futuram esse demonstrans, qui iam ex comparatione nubium spiritalis existeret, uel qui secundum Apostolum rapi obuiam Christo in nubibus  mereretur . Et idcirco uirtus eius in nubibus est: quia his qui ultra terrenam originem mortalemque degentes, se in sensum celestem et uitam, ut ita dicam, eream extulissent, obuiamque elati in nubibus adstitissent, his esset proprium uirtute Dei magnificentiaque letari (Frequenter autem memini  his ipsis nubibus, tamquam ratione scientiaque perfectis, ne super impiam Isrel uineam pluerent . Namque cum omnibus sit ad nouam resurrectionis originem uoce uirtutis utendum, non uniuersis tamen gloriosus, id est, resurrectionis honor est preparatus, Domino dicente: Nolite mirari ista, quoniam uenit hora, in qua  omnes qui sunt in monumentis audient uocem eius: et prodient qui bona gesserunt in resurrectionem uite, qui autem iniqua gesserunt, in resurrectionem iudicii . Et idcirco super eum Isrel magnificentia et uirtus Dei est, qui esset in nubibus: quia pro discrimine uite innocentis atque impie, resurrectionis sit aut in uitam aut in iudicium distincta diuersitas.

37. Beatorum cum Deo unitas, immortalitas.---Deinde id ipsum sequens sermo designat, dicens: Mirabilis Deus in sanctis suis  . In eis scilicet mirabilis, quos in uite resurrectionem excitabit eternos. Mirabilis autem est, cum omnem beneficentie sue in eos  conferet uoluntatem, cum ipsos intra perfectionem celestis glorie collocabit: sicuti ad Patrem pro his precatus est, dicens: Pater, uolo ut  ubi ego sum, et hi mecum sint;  uel illud: Ut omnes unum sint , ego in illis  , et tu in me . Mirabilis ergo in sanctis Deus  est, quos cum conformes glorie corporis sui fecerit, per se qui mediator est, etiam in unitatem paterne maiestatis assumet; dum et in eo per naturam Pater est, et ille rursum per societatem carnis in nobis est: quos in regnum preparatum illis ante constitutionem mundi obtinendum locauerit, quibus absorpta morte immortalem uitam eternamque reddiderit. Non enim iam incrementis corporum, escarumque alimentis, infirmitatumque casibus uite humane demutatio laborque tolerabitur: sed eternitas cunctis, que nature sue uirtute ipsa se continens, id est, que se ipsam alat conseruetque   donabitur: certique omnes fore se sempiternos,  non aliunde iam, id est, non extrinsecus  contineantur ad uitam, sed ex Deo, per quem resurrexerint, et  immortales maneant et eterni. Et ideo hec humane spei sacramenta tali confessionis fide Propheta conclusit, uERS. 36: Mirabilis Deus in sanctis suis, Deus Isrel ipse dabit uirtutem et fortitudinem plebi sue  , benedictus Deus est. Dat itaque uirtutem plebi sue et fortitudinem Deus, que immortalis effecta intra uitam uirtutemque contineatur, dispoliatoque corpore 240 superinduta sit honore celesti: ut omni corruptione et infirmitate depulsa, Deum eternitatis sue laude benedicat, per unigenitum et primogenitum suum Deum ac Dominum nostrum Iesum Christum, qui est benedictus in secula seculorum. Amen.



PSALMUS LXuIII  .

In finem pro his qui uel immutabuntur, Psalmus ipsi Dauid.


 Saluum me fac, Deus, quoniam intrauerunt aque usque ad animam meam. Infixus sum in limo  profundi, et non est substantia. ueni in altitudinem maris, et tempestas demersit me. Laboraui clamans, rauce facte sunt fauces mee: defecerunt oculi mei, dum spero in Deum meum. Multiplicati sunt super capillos capitis mei, qui oderunt me gratis. Conualuerunt qui persequuntur me inimici mei iniuste: que non rapui tum exsoluere repetebar. Deus, tu scis insipientiam meam, et delicta mea a te non sunt absconsa. Non confundantur in me qui exspectant te, Domine uirtutum: non uereantur super me qui querunt te, Deus Isrel. Quoniam propter te sustinui improperium, operuit reuerentia faciem meam. Exter factus  sum fratribus meis, et hospes filiis matris mee: quoniam zelus domus tue comedit me, et opprobria exprobrantium te ceciderunt super me. Et operui in ieiunio animam meam  factum est mihi in opprobrium. Et  posui uestimentum meum saccum, et factus sum illis in parabolam. Aduersum me detrahebant qui sedebant in porta, et in me psallebant qui bibebant uinum. Ego uero orationem meam ad te, Domine, tempus beneplaciti Deus. In multitudine misericordie tue exaudi me, in 241 ueritate salutis tue. Eripe me de luto ut non heream, et de profundo  aquarum. Non me demergat tempestas aque, neque absorbeat me profundum, neque contineat puteus super me os suum. Exaudi me, Domine, quoniam suauis est mihi misericordia tua: secundum multitudinem misericordie tue conspice in me. Ne auertas faciem tuam a puero tuo: quoniam tribulor, uelociter exaudi me. Intende anime mee, et libera eam: propter inimicos meos eripe me. Tu enim scis improperium et confusionem et uerecundiam meam, in  conspectu tuo sunt omnes tribulantes me: improperium exspectauit cor meum et miseriam. Et sustinui commerentem, et non fuit: et consolantem, et non inueni. Et dederunt in escam meam fel, et in siti mea potauerunt me aceto. Fiat mensa eorum coram ipsis in laqueum, et in retributionem, et in scandalum. Obscurentur oculi eorum ne uideant, et dorsum eorum perpetuo incurua. Effunde super eos iram tuam, et animatio ire tue comprehendat eos. Fiat habitatio eorum deserta, et in tabernaculis eorum non sit qui inhabitet: quoniam quem tu percussisti persecuti sunt, et super dolorem uulnerum meorum addiderunt. Appone iniquitatem super iniquitatem ipsorum: et non intrent in iustitiam tuam. Deleantur de libro uiuentium, et cum iustis non scribantur. Pauper et dolens sum ego, et salus uultus tui, Deus,  suscepit me. Laudabo nomen Dei in cantico, et magnificabo  eum in laude: et placebit Deo super uitulum nouellum, cornua producentem et ungulas. uideant pauperes, et letentur: querite Deum, et uiuet anima uestra: quoniam exaudiuit pauperem Dominus, et uinctos suos non despexit . Laudent eum celi et terra, mare et omnia repentia in eis : quoniam Dominus saluificabit Sion, et edificabuntur ciuitates Iude, et inhabitabunt in ea, et hereditabunt 242 terram. Et semen seruorum eius possidebit  eam: et qui diligunt nomen eius, inhabitabunt eam.




TRACTATUS PSALMI.

1. Psalmus est de Christo; de passione illius.---uERS. 1. Tertius hic pro his qui immutabuntur est psalmus: qui  etsi nichil sub historie commemoratione complexus est, ut in quinquagesimo et nono inesse tractauimus, neque ut in quadragesimo quarto aliquid proprium in superscriptione pretulerit, ubi, Pro dilecto canticum  prenotatur : in eo tamen quod non illius Dauid, sed,  ; illi Dauid psalmus in finem prescribitur; in illum potius Dauid, qui et oriens et iustus et finis est legis, conuenire intelligenda prophetia est. Per id enim non ab illo, sed  in illum  psalmus docetur esse cantatus. In his autem qui immutabantur, euangelice spei fideles significari  docuimus, qui aut ex legis obseruatione, aut ex gentili impietate ad cognitionem Dei demutati, tamquam renascentes incorrupte eternitatis candore  florerent; quod idipsum psalmi fine tractabitur. Non ambigitur autem psalmus ipse sacramentum passionis Domini continere. Nam preter Ioannem apostolum , qui in potatione aceti consistere consummationem  Scripturarum testatus est, cum etiam dictum hoc ab eodem sub apostolorum recordatione presumptum sit: Zelus domus tue comedit me ; adimit ambiguitatem, confirmatque omnia ad eum dicta gestaque esse referenda. Uniuersarum itaque humanarum passionum sorte perfunctus, secundum susceptas infirmitates nostras loquitur: et dolet ipse quidem extra necessitatem et timoris positus et doloris, sed his se tamen que suscepit accommodans: ut qui carnis nostre homo natus esset,  et dolorum nostrorum querelis et infirmitatis precatione loqueretur. Cepit itaque ita.

2. uERS. 2, 3. Mortis lex in omnes. Christus ut homo salutem orat.---Salua me, Deus, quoniam intrauerunt aque usque ad animam meam. Infixus sum  in limum  profundi, et non est substantia. uiuendi omnibus finem mors in cunctos constituta prescribit. Et quid sibi nunc oratio ista uult, que se saluari deprecatur; cum lex mortis in omnes sit constituta? Dehinc nunc orande salutis hec causa est, quia  intrauerint aque usque ad animam; intreundi autem aquis ad animam hinc facultas sit, quod infixus sit in limum profundi; defixi 243 uero in limum profundi nulla substantia sit. Ergo quia nemo nisi quod sperat precatur , talis hec eius merito oratio est,  qui, moriturus licet, morte non erat obtinendus. Assumpta ergo infirmitas habuit officium deprecande salutis, diuinitatis uero conscientia  spem tenuit salutis in morte sperande. Saluari se ergo orat qui et dixerit: Deus, Deus meus, quare me dereliquisti ?

3. Aque quid.---Intreuntibus enim aquis usque ad animam, subiectus morti crucis fiebat, cum passionum uniuersarum impetus usque ad mortem anime perrumperet. In aquis autem insectationes populi motusque gentium significari solere non dubium est, cum dicitur: Torrentem pertransiuit anima mea , uel illud: Et pertransiuit anima mea, aquam immensam . Sunt et aque arenosam domum subluentes, eamque in casum ruinamque pellentes . He ergo nunc aque usque ad animam intrantes, ad precem eum orande salutis cegerunt.

 4. Christo unde mors et passio. Dei exinanitio. Deus et homo in Christo qua ui uniti.---uerum inenuntium harum passionum, non aliunde quam ex assumptione carnis, et uirtus est et potestas. Non enim  incidere in Deum hic infirmitatum nostrarum terror ualebat, aut exserere se nisi in carne corporis nostri,  tamquam in subiacente materia, potuerant passiones. Porro autem haurienda fuit natura celestis , ut exinaniens se ex Dei forma, in formam serui hominisque decideret. Et ideo usque ad animam aque penetrant: quia substantia ei non sit,  infixo in limo profundi. Non utique substantia ea non erat que assumpta habebatur, sed que se ipsam inaniens hauserat. Nullo autem modo se caruit, qui se ipsum exinaniuit euacuans: nec tamen idipsum uidebatur  exstare, quod iam in aliud se euacuando concesserat. Non est ergo substantia, per id quod infixus est in limo profundi. Primus enim homo de terre limo: et secundus Adam in huius limi profundum de celis descendens, se ipsum tamquam ex alto  ueniens defixit. Euacuans ergo se, quippe cui substantia non erat, non iam usque ad carnis, uerum etiam usque ad mortis profunda descendit, et omnis in eum terror deseuientis in nos tempestatis incubuit. Cum enim se, contra nature celestis 244 terreneque diuersitatem,  in hunc limum potestatis sue uirtute defixit; quia ea que natura dissident, ad quamdam connexionis sue soliditatem non generis  ipsius propinquitate conueniunt, sed  potiore ui tamquam confixa sociantur: tunc et pati cepit et mori posse, per occasum mortis in inferna descendens.

5.Mortis Christi prophetia. Mortis sedem quibus uerbis exprimat Scriptura.---Sequitur enim: ueni in altitudinem maris, et tempestas demersit me. Imitator ille et dominice mortis et temporis Ionas, mari mersus cetoque susceptus, non tam in mari se quam in inferno positum testatur: Clamaui in pressura mea ad Deum meum, et exaudiuit de uentre inferorum clamores meos . Et quamuis eum cetus ad speciem inferne mortis hausisset, ait: Introiuit caput meum in scissuras petrarum, descendi in terram cuius sere  tenaces et eterne. Sancto etiam Iob post illud  uniuersarum passionum gloriosissimum bellum, cum dignus iam esset eloquio diuino scientiaque nature, post confracti intra se maris portas, rugientesque eius in matris sue uentre terrores, rursum quid etiam in mari significaretur, Dominus reuelauit, dicens: uenisti autem super fontes abyssi, aut in uestigiis maris ambulasti? aperiuntur autem tibi pre timore porte mortis , in uestigiis utique maris, tamquam in profundo uel altitudine maris, portas mortis esse significans. Nam cum profunda maris inferiora sint terre; necesse est in profundo maris, id est in inferioribus sedem mortis ostendi. ueniens ergo in hoc profundum maris, tempestate demersus est, cuius in anteriore psalmo ita meminit, dicens: Omnia excelsa tua et fluctus tui  super me transierunt . Sed et ille, ut dixi, dominice mortis imitator, quem ex tenacibus eternisque terre seris immanissimus ille maris istius cetus euomuit, haud dissimilia conquestus est: Omnes suspensiones tue et fluctus tui super me  transibant . Usque ad mortis igitur ueniens profundum, mortis ipsius tempestate demersus est, aduersariarumque uirtutum depressus procellis est.

6. Christi clamor. Qua de causa.---Non tamen  tacitus eorum, qui se ipsos diabolo prebituri erant uelut ministerii arma peccato (quippe qui et nonnumquam consilia  inite mortis sue exprobrauerit, et 245 stans in templo sepe clamauerit, et eleuatis ad Deum frequenter oculis intenderit, ut  ad unumquodque diuinitatis sue opus maximum  aspectarent  intelligitur ad Patrem; ob quod sequitur, uERS. 4: Laboraui clamans, rauce facte sunt fauces mee: defecerunt oculi mei,  dum spero in Deum meum. Infirmitates nostras suscipiens, portansque peccata, usu et consuetudine humane defatigationis  locutus est:  namque qui se somno et lassitudini sepe commiserit, etiam usque ad sitis et esuritionis necessitatem. Fauces itaque eius rauce sunt, oculique defecti. Causam uero maximi clamoris et intentionis oculorum hanc esse docuit, quia speraret in Deum, uel cum clamat dicens Qui credit in me, non in me credit, sed in eum qui me misit : uel cum clamaturus Lazarum uoce magna, eleuatis sursum oculis, ait: Pater, gratias tibi ago quoniam audisti me .

7. Odientium numerus cur supra capillos. Quam gratis oderunt.---Sed illo uel paterni nominis magnificentiam testante, uel humane salutis opus moliente, odia in eum multiplicantur in cassum. Sequitur enim, uERS. 5: Multiplicati sunt super capillos  capitis mei, qui oderunt me gratis. Conualuerunt qui persequuntur me inimici mei iniuste, que non rapui tunc exsoluere repetebar. Numerus odientium ultra capillos capitis est multiplex: siue ob impiorum copiosam multitudinem, siue quia indigni sint Dei cura , siue quia infidelium numerus ultra numerum sit fidelium. Nam cum decus capitis in capillis sit, et Ecclesie, que corpus est Christi, in Apostolorum decore omnis ornatus est. Super hoc capitis sui decus, odientium est multitudo. Oderunt autem eum gratis, id est, causam odii non habentes. Et conualescentes inimici, iniuste sunt persecuti. Non enim peccatum egerat, nec dolum habuerat:  et ideo que non rapuerat, tunc repetebatur exsoluere. Cum enim debitor mortis peccatique non esset, tamquam peccati et mortis debitor tenebatur, ab his scilicet, qui in eo peccati legem que in membris nostris est exserebant. De peccato enim condemnauit peccatum in carne .

8. Stultitia Christi crux. Huius fructus iusti expectatio.---In quo quia magnum diuine sapientie explebat consilium, crucisque mors in Deo stultitia gentibus uidebatur, magnaque in eo celestis terreneque spei exspectatio inerat; 246 subiecit, uERS. 6 et 7: Deus, tu scis insipientiam meam, et delicta mea a te non sunt abscondita. Non confundantur in me qui expectant te, Domine uirtutum: non uereantur super me qui querunt te, Deus Isreal. Insipientie  sue Deus conscius est, et delicta sua abscondita ab eo non sunt: penas scilicet insipientie et delictorum, quas non rapuerat, repetebatur exsoluere. Usque ad crucis autem stultitiam , ut peccator  et stultus gratis iniusteque uexatur. Sed quia stultitiam atque delicta propter sapientiam nostram uitamque susceperat, ut principem seculi et iudicaret, et de peccato condemnaret in carne peccatum (cum quando in se, in carne scilicet corporis sui, in qua nichil inueniri poterat peccati, secundum quod ait: Ecce ueniet princeps mundi, et non inueniet in me quidquam , ueniens hic mundi princeps, nichilque inueniens, peccati tamen penam, id est, ius mortis [: non confundi in se eos rogat qui exspectent  Dominum, neque querentes Deum Isrel super se uereri aut pudere: quia suscipiende ab eo carnis tempus desideratum sit, secundum illud: Multi prophete et iusti capierunt uidere que uos uidetis, et audire que uos auditis . Ne quid ergo in se imbecillum infirmumque maneat deprecatur: ne spem exspectantium infirmitas corporis carnisque confundat. Per eum enim et in eo exspectatio nobis omnis ad Deum est. ueniens ergo in corpus, ne in se sanctorum spes confundatur orat.

9. Infirmitas Christi est assumpta, non naturalis. Peccati necessitas nulli inest.---Quod autem infirmitates nostras ad salutem generis humani ex paterna uoluntate susceperit, quia non uoluntatem suam facturus uenerit, sed uoluntatem eius qui se  miserit Patris ; nunc quoque per subiecta declarat, uERS. 8-10: Quoniam propter te sustinui improperium, operuit reuerentia faciem meam. Exter factus sum fratribus meis, et hospes filiis matris mee: quoniam zelus domus tue comedit me. Non fuit ergo in unigenito Deo naturalis infirmitas, sed assumpta: quia  propter eum hec improperia susceperit passionum. Quamquam ne in naturis quidem hominum inest 247 necessitas aliqua peccati; sed ex appetitu uoluntatis et oblectatione uitiorum peccati usus arripitur. Et ideo Dominus non se rapuisse que ut solueret repetebatur ostendit: quia ea que contra naturam sint desiderata  rapiantur, soluturis omnibus quadrantem nouissimum talium debitorum  : et ob hoc orationis dominice  prescripto, remitti nobis debita deprecamur. Sustinuit ergo improperium propter Deum, dum alienum a natura sua corpus assumit, dum, secundum Apostolum , peccati nescium Pater facit esse peccatum, dum fit obediens usque ad mortem crucis, dum ipsi exprobratur quod ceteros saluans se ipse non saluet, dum contumelias sputorum alaparumque perpetitur .

10. Qui dissideat a nobis. Zelus eius.---Hoc igitur pudore coopertus ob Deum, fit alienus a fratribus suis, et filiis matris sue hospes efficitur, a uitiis scilicet eorum, qui sibi secundum carnem consanguinei habebantur,  alienus; dum nummulariorum mensas templum ingressus euertit , dum nundinas ouium ac boum prohibet, dum uendentibus  columbas cur domum patris sui domum fecerint negotiationis exprobrat. Zelo enim domus Dei peruasus hec egit. Est autem hec amoris pii indignatio, ut eorum quos diligimus contumeliis tamquam zelo efferuescente moueamur. Hoc enim pollute domus zelo, ut Euangelium  testatum est, turbam omnem ementium ac uendentium templum ingressus eiecit. Zelo autem Dei etiam usque ad mortis seueritatem et finem placuisse, laudabile est.

11. Conuicia ipsi concitauit.---Per hanc igitur exprobratarum his cupiditatum indignationem, omnium in eum maledictorum congesta conuicia sunt. Quecumque autem in impios dirigi solent, hec in cum opprobria sunt relata: cum blasphemus, cum Samaritanus,  cum Beelzebub, cum demonium habens dicitur . Id enim subiecit: Et opprobria exprobrantium te ceciderunt super me. Blasphemie opprobrium ei potius, qui Deo contumeliam exprobret, ingeritur; sicuti demonii infamia ei magis, qui a Deo sit alienus, est propria. Que cum omnia ei exprobrata sint propter domus Dei zelum, eorum  qui Deum exprobrant, super eum opprobria congeruntur. Et huius dieti ad Romanos Apostolus scribens  sub 248 huius significationis meminit intelligentia.

12. Queque Christi gesta omni hominum genere obtrectantur. Lazarum excitaturus quid fleuerit.---Ipsa etiam ieiunii continentia recidit in opprobrium,   cum a diabolo tentatur, cum in templi pinna locatur,  cum supra montem fertur, cum postremo ad adorandum Satanam totius mundi habitatione tentatur. Flet interdum, et ingemiscit, et tristis est , et id ipsum ad infirmitatis tribuitur exemplum. Omni denique generi hominum et obtrectatio efficitur et canticum. Ipsi enim qui in portis orandi uictus causa sedeant, obloquuntur et detrahunt: et in eo ebrii psallunt. Hec autem omnia uel secundum gestorum fidem, uel secundum humane consuetudinis modum in se ita gesta esse conqueritur. uERS. 11-13. Et operui in ieiunio animam meam, et factum est mihi in opprobrium. Et posui uestimentum meum saccum, et factus sum illis in parabolam. Aduersum me detrahebant qui sedebant in porta, et in me psallebant qui bibebant uinum. Fuit  itaque ieiunium ei in opprobrium: quia per esuriendi opprobrium usque ad adorandi Satane contumeliam tentatus est . uestis autem de sacco, habitus est luctus. Luctus uero omnis affectus  in fletu est. Et cum Lazarum excitaturus illacrymat, infidelitatem humani generis lugebat: in habitu enim luctus, flendi significatur  affectus. Quod autem non Lazarum, cuius et morte letatur , quem et ex mortuis excitaturus erat, fleuerit, omnis ipse Euangelii sermo declarat. Sed cum resurrectionis fidem nullam futuram, in ipso resurrectionis opere fleuisset; fletus eius in parabolam  profecit, ut et tum  documentum amoris sui in Lazarum flendo dictus sit prebuisse: et a plerisque hodie, quia fleuerit, arguatur infirmus  . In ebriis autem psallentibus, et his qui in porta sederent detrahentibus, omnium etiam infirmorum in eum contumelie per hanc consuetudinem uulgi docentur. Adeo autem nullum genus hominum de eo tacuisse manifestum est, ut Cleophas ei, qui tamquam rerum ignarus causam sermonis interrogaret, respondisse ita scribatur: Tu solus peregrinus es in Ierusalem, et non cognouisti que facta sunt in ea in diebus his ? Stupor enim est de ignoratione unius, in cognitione uniuersorum.

13. Christi oratio.---Sed inter has omnium de se et obtrectationes et contumelias, humane salutis sacramenta peragebat: et salutem a Deo 249 homini quem assumpserat deprecatur. Id enim sequitur,  uERS. 14---16: Ego uero  oratione mea ad te, Domine, tempus beneplaciti Deus. In multitudine misericordie  tue exaudi me, in ueritate  salutis tue. Eripe me de luto, uti non heream,  et libera ex odientibus me, et de profundo aquarum. Non me demergat tempestas aque, neque absorbeat me profundum, neque contineat puteus super me os suum. Ceteris in contumelias et opprobria eius intentis, ipse oratione sua totus ad Deum est; susceptas quidem infirmitates nostras in se habens, sed in his quibus afficitur celestis erga nos misericordie munus exsequitur: neque inuitus hec sumens, in multitudine misericordie beneplacitum Deo esse tempus ostendit. In hoc ergo beneplacito tempore rogat: quia non ignorat hanc Patris de se prophetiam etiam ab Apostolo Paulo recognitam: Tempore accepto exaudiui te .

 14. Malum ex se nichil, sed uitio humano. Tempus beneplacitum quid per Christum prestitum mundo. Omnia quidem Deo pro magnificentia operum intelligenda sunt placere que gesta sunt: et cum in Genesi scribitur: Et uidit Deus quia bona sunt , uitium nullum in rerum relinquitur creaturis.  Nam etsi quedam humani ingenii corrupta nequitiis sunt, ut ex remediis uenena, ut ex ferro ensis, ut ex igni conflagratio, ut ex cibis cruditas, ut ebrietas ex uino, ut postremo partes ipse et membra corporum ad naturales utique usus utilesque formate, uitiorum se ac criminum ministeria prebuerunt; et cum Deo cuncta sint placita, beneplacitum tamen tempus hoc est, quo unigenitus Deus in sanguine corporis nostri, tamquam inimica ac dissidentia, reconciliaturus  omnia in celis et in terra Deo esset: cum multiformis illa Dei Sapientia aliis occulta temporibus, nullisque principibus ac magistrationibus seculi cognita, ad laudem claritatis Dei esset reuelanda , cum coheredes et concorporales et comparticipes Christo gentes fierent; cum in eo omnes aduerse Deo uirtutes dehonestarentur; cum mors postquam in Deo esset grassata desineret; cum lex peccati que in carne nostra est tolleretur; cum reuelationem filiorum Dei congemiscens omnis creatura speraret; cum in passione unigeniti Dei omnium ante constitutionem mundi causarum et originum  consummaretur effectus, principem seculi iudicando, hominem ex peccati lege redimendo, creaturis a corruptionis uanitate cui seruierant  liberandis, nequitiis spiritalibus Domini 250 morte damnandis, Deo in omnibus et per omnes  eternitatis munere et immortalitatis nostre claritate laudando. Omnia autem hec uirtutis resurrectionis impleuit:  quia per primitias ex mortuis ab hominum genere morte depulsa, in auctores mortis eterne mortis pena decreta est. In se enim ipso principatus et potestates dehonestatas cum fiducia triumphauit.

15. Christi in corruptio et due nature. Puteus infernus.---Et ideo post beneplaciti temporis significationem, omnis tribuende uere salutis oratio est: ut ea ipsa salutis ueritas intelligeretur, que ex resurrectione speratur. Dehinc qui infixus esset in limo profundi, ut luto non inhereret rogat, secundum illud: Quoniam non derelinques animam meam in inferno, nec dabis sanctum tuum uidere corruptionem  . Qui enim de terra est, et in terram ex qua acceptus est reuertetur , luto et limo quo infixus est inherebit,  in nature sue, id est, corporis originem dissolutus. Liberari se etiam ex odientibus se deprecatur, et de profundo aquarum: quia usque ad animam suam, id est, usque ad passionem insectantium odia proruperint. ueniens quoque in altitudinem maris, ac tempestate demersus, nunc ne demergatur orat: ut superius assumpte infirmitatis nostre professio sit, cum se demersum esse profitetur: nunc uero conscie  in se salutis fiducia est, cum ne se aque tempestas demergat precatur. Nam eiusdem nature non est, et demersam iam esse, et ne demergatur orare: sed eius que  per corpus licet mersa, non  tamen sit detinenda per spiritum. Et ideo nunc ne absorbeatur profundo, neue super se puteus os suum claudat, precatur. In puteo enim inferne mortis sedem significari, et psalmus alius testis est, cum dicitur: Tu uero, Domine, deduces eos in puteum interitus , demersum hoc profundumque puteorum inferna terre significari demonstrans. Ne contineat ergo super eum puteus os suum postulat. Impossibile enim est Deum uite, portis inferni detineri.

16. Christum preter hominem aliquid pre se ferre.---uERS. 17---19. Ac ne in eo quod mortem nostre infirmitatis assumpsit, secundum humanam necessitatem aliquid ex mortis acerbitate  mereret  ; ideo subiecit: Exaudi me, Domine, quoniam suauis est  mihi misericordia tua: secundum multitudinem misericordie  tue conspice in me. 251 Hoc enim in multitudine misericordie beneplacitum est tempus, cum in se uniuersorum hominum uitam Deus miserans, ut miserator Deus uitam esset largiturus ex mortuis.  Sed  quia suauem hanc sibi esse Dei misericordiam testabatur, suscepte tamen infirmitatis nostre sollicitudinem non relaxat, dicens: Ne auertas faciem tuam a puero tuo: quoniam tribulor, uelociter exaudi me. Intende anime mee, et libera eam: propter inimicos meos eripe me. Omnia ut homo et patitur et loquitur. Nam ex susceptione carnis et puer est, secundum illud: Ecce puer meus quem elegi, dilectus meus in quo complacuit anime mee ; et citum auxilium tribulationi sue orat, et intendi in animam suam rogat: ut per id quod  in eam intendit Deus, digna sit liberari. Et hec quidem, ut homo noster, obediens usque ad mortem crucis precatur. Sed cum eripi se propter inimicos suos rogat, consuetudinem humane et spei et moris  excedit. Nemo enim saluus aliqua magis quam salutis sue causa uult esse: et a malis quis eripi se ob id necesse est, ne malis afficiatur, optabit. At uero nunc eripi se non sua causa, sed propter inimicos suos ex his quibus afficitur deposcit: quia hi inimici dehonestandi in se patiente, et triumphandi cum fiducia in se ex mortuis resurgente mox essent.

17. Nil sua causa agit, aut patitur. Ad passionem anhelat. Sacramentum diuine communionis.---Denique nichil se sua causa agere ac pati consequentibus  docet, dicens, uERS. 20, 21: Tu enim scis  improperium et confusionem et uerecundiam meam in conspectu tuo sunt omnes tribulantes me. Improperium exspectauit cor meum et miseriam. Superior non dispar professio est, cum dicit: Deus, tu scis insipientiam meam, et delicta mea a te non sunt absconsa. Contra humane enim opinionis  errorem, soli Deo assumpta magis hec ab eo infirmitas, quam naturalis esse, erat nota. Et quia propter inimicos suos hec perpetienda sibi fuerant, per que humane saluti atque eternitati consulebat; huius beneplaciti temporis testatur affectum, dicens: Improperium exspectauit cor meum et miseriam; desideratas sibi esse huius temporis significans passiones, secundum illud diuine communionis sacramentum: Desiderio cupiui  hoc  manducare : quia in his passionis  sue desideriis beneplaciti temporis consistebat effectus.

18. Merentis solatium fides nostra. Plenitudo legis Christus.---Sed pati ad profectum nostre salutis exspectans, alterius quoque exspectationis 252 desiderio detentus est. Sequitur enim: Et sustinui commerentem et non fuit; et consolantem, et non inueni. Commerentis et consolantis non solatium, sed fidem querit: ut si quis ueniens ex lege, et harum omnium passionum intelligens prophetiam, secum tamquam in consummatione ipsius legis assisteret; ut postea Paulus  adimplens passiones Iesu Christi, et consepultus in baptismo, Christum finem esse scit legis. Nam ad consummationem humanarum passionum propheticorumque dictorum, qui gestorum   futurus finis erat, idem est et querelarum. Id enim sequitur, uERS. 22: Et dederunt in escam meam fel, et in siti mea potauerunt me aceto. Hec enim ita, ut scripta leguntur, expleta sunt. Nam et fel ingestum ei, et aceto potatum Euangelia testantur. Oblatum quidem secundum Mattheum  fel renuens; sed secundum Ioannem, ut acetum potaret, sitiuit . Locus autem ipse his uerbis est dictus: »Post hec iehsu sciens, quoniam omnia consummata sunt, ut impleretur Scriptura, ait: Sitio; et erat concha posita aceto plena. Spongiam igitur plenam aceto hyssopo admiscentes, obtulerunt ori eius. Cum ergo accepisset iehsu acetum, dixit: Consummatum est. uenerat ad oues perditas domus Isrel, et exspectans  consolantem commerentemque non habuit: non quod consolatione eguit uolens pati atque mori, sed qui secum super totius populi impietate mereret, et qui se ipsum ipsa merentis secum salute consolaretur: ut omnibus tanto scelere perfunctis, solatium in his saltem qui salui fierent acciperet, secundum illud: Et in seruis suis consolabitur : quia non credente Isrel, gentes  in eum essent crediture. uerum prophetice non sitisse scribitur, sed ut implerentur omnia, sitisse se dixit: quia cuncte nostre que in eo fuerunt infirmitates, non naturales sunt  , sed assumpte. Dehinc ut satisfecisse Scripture prophetice nosceretur, potato aceto omnia consummata esse testatus est: ut plenitudo legis et prophetarum, qui legem et prophetas consummabat  exsisteret.

19. Mensa sacrificiorum. Mensa scientie. Iudei cecitate percussi; sub onere legis depressi.---Iam uero quia intra consummationem oblati fellis et potandi aceti, consummanda quoque erat passionis totius prophetia; ad ea que postea impietatem tanti  facinoris consecuta sunt sermo se retulit, dicens, uERS. 23, 24: Fiat mensa eorum coram ipsis in laqueum, et in captionem 253 et in retributionem, et in scandalum. Obscurentur oculi eorum ne uideant, et dorsum eorum perpetuo incurua. Esse mensam sacrificiorum, ut de lege, que in se futuri est speciem complexa, taceamus, Apostolus testatus est , dicens: Non potestis mense Domini  participes esse, et mense demoniorum. Sed esse mensam scientie, cum nonnullis locis cognitum sit, tum etiam in his ipsis dictis intelligi oportere, idem beatus Apostolus ad Romanos scribens interpres est, cum eos obcecatos esse ne quid intelligerent testatur . Hec ergo mensa, unde cibus uite spiritalis accipitur, coram ipsis in laqueum et in captionem  et in retributionem et in scandalum, facta est: cum uel prescripta legis uel prophetarum uoces ab Ecclesie uiris ad reuelationem diuini consilii tractantur, cum ad assumende carnis fidem unigenitus Deus in hominis specie et ab Abraham  adoratus et cum Iacob colluctatus ostenditur, cum ex Iuda princeps ueniens idem exspectatio gentium nuntiatur, cum in Abraham semine omnes patrie gentium benedicende sunt, cum ex Dauid utero eterni regni Dominus predicatur, cum, secundum Esaiam , Dominus tamquam ouis ad occisionem ductus, nec maxillas ab alapis nec faciem auertit a sputis, cum, secundum Ieremiam, hic Deus noster est, qui disciplinis omnibus Isrel dilecto suo traditis, postea in terris uisus sit, et inter homines conuersatus  sit , cum denique de aduentu eius omnium prophetarum dicta conueniunt. Hec itaque doctrine mensa, uel hic uitalis cibi sermo, et laqueus et captio et retributio et scandalum est; cum a nobis Deus Iacob esse, qui ab his sit crucifixus, ostenditur. Hec enim est retributio tante impietatis, ut quod nobis est Dei uirtus, his scandalum sit. Nam cum illaqueati captique sint scriptis, intelligentie tamen carent sensu: et ideo obscurati sunt oculis ne uideant, id est ne lumen intelligentie contuerentur; quia secundum Euangelium: Omni habenti dabitur; qui autem non habet, etiam quod habet auferetur ab eo : indigni uidelicet, qui intelligentie sensum ac lumen acciperent; et ideo euangelice libertatis scientiam non adepti,  perpetuo adhuc legis onere deprimuntur, ut ferant quod sustinere non possunt. Id enim in incuruando dorso per corporalium operum speciem significatur.

20. Ira Dei.---254 Sed hanc eorum obcecati cordis  inscientiam alia etiam debite ultionis pena  consequitur. uERS. 25, 26. Effunde super eos iram tuam, et animatio ire tue comprehendat eos. Fiat habitatio eorum deserta, et in tabernaculis eorum non sit qui inhabitet. In ira Dei pene constitutionem, non motum animi ad ultionis uoluntatem exardescentis significari sepe tractauimus , quam non subito puniturus intenderet, sed in quam  pena  dignus incideret. Mansit autem hec a prophetis omnibus huic genti impie denuntiata damnatio. Nam euersa mox ac diruta ciuitate deleti sunt, gloriosissimo illo templi cultu deleto, ornatuque detracto. Et ideo habitatione deserta, in tabernaculis eorum nullus  habitauit.

21. Iudeorum crimen et pene causa.---uERS. 27---29. uerum adhuc, secundum impietatis incrementa,  prophetia quoque pene et ultionis extenditur. Quoniam quem tu percussisti persecuti sunt, et super dolorem uulnerum meorum addiderunt. Appone iniquitatem super iniquitatem ipsorum, et non intrent in iustitiam tuam. Deleantur de libro uiuentium, et cum iustis non scribantur. Causam apponende iniquitatis super iniquitatem ipsorum, et repellendi eos ne in iustitiam intrarent  , et delenlendis de uiuentium libro non scribendisque cum iustis eam esse demonstrans, quod quem Deus percusserit, hi persecuti  sunt, et super dolorem uulnerum suorum addiderunt quod doleret.

22. An percussus a Deo non iniuste percutiatur. Percussio Dei misericors.---Et forte non iniuste, quem Deus percusserit, persecuti esse uideantur. Ac de  his, que percussa a Deo sint, quid sentiri oporteat ante tractandum est: ut quatenus et hec percussio salutaris,  et illa percussi persecutio impia sit, possit intelligi. Percussit Dominus Sodomam et  Gomorrha ultimis sceleribus pollutas et abominatas : et inuenio his ad misericordie reconciliationem  id quod percusse sunt profecisse; cum tolerabilius his in die iudicii sit futurum, quam his ciuitatibus, in quibus de Apostolorum pedibus puluis excussus sit . Percussam  quoque synagogam Dathan et Abiron plaga dignissima cognitum est : sed in animis eorum ea, quibus maxime peccauerant,  sanctificata sunt opera. Et ne per singula que sunt multa discurram, cum et Apostolus in interitum carnis ad salutem spiritus tradat ; Dominus ipse quid percutiens proficiat, ostendit dicens: uidete, uidete quia ego sunt, et 255 non est Deus preter me. Ego interimam, et ego uiuificabo; perculiam, et ego sanabo : ut percutiendi causam proficisci ex causa sanationis ostenderet.

23. Percussus a Deo Christus. Percutitur et a Iudeis.---Percussus ergo est Dominus, peccata nostra suscipiens, et pro nobis dolens: ut in eo usque ad infirmitatem crucis mortisque percusso, sanitas nobis per resurrectionem ex mortuis redderetur. Percussum  autem se ipse testatus est, commonefaciens discipulos  dicti huius: Percutiam pastorem, et dispergentur oues gregis . Sed et Apostolus dicti huius significationem haud dissimiliter confirmat, dicens: Qui Filio suo dilecto non pepercit . Non pepercit itaque dilecto Filio suo: quem et colonis uinee, non ignarus quod occisuri cum essent, destinauit . Non pepercerat autem primo illi de terre limo Ade, quem de paradiso post culpam, ne lignum uite attingens  in eternitatem  pene maneret, eiecit: ut naturam corporis eius Adam e celis secundus assumens, parique morte percussus, eam rursus in uitam eternam iam sine pene eternitate reuocaret. Hunc igitur ita a Deo percussum persecuti  sunt, super dolorem uulnerum dolorem persecutionis huius addentes. Pro nobis enim secundum prophetam dolet ; et idcirco  eum in doloribus  esse estimantes. Quod enim postea nominis sui odium susceperint, quatenus silentium resurrectionis pecunia emerint, quibus Apostolos terroribus iniuriisque uexauerint, cognitum est. Et quia hec super dolorem uulnerum addiderunt, apponetur super iniquitatem iniquitas.

24. Ideo a Dei iustitia exclusi Iudei, a libro uiuentium  deleti, nec scripti cum iustis.---Apposite autem iniquitatis pena est, ne intrent in iustitiam Dei, id est ne concorporales et comparticipes Christo fiant, qui nobis secundum Apostolum  iustitia et sanctificatio et redemptio a Deo factus est. Exclusi uero a iustitie ingressu, necesse est a libro uiuentium deleantur. Scripti enim erant in Abrahe benedictionibus, cuius semen sicut stelle celi et sicut arena maris ad 256 oram littoris abundaret. A quo libro cum omnem populum deleri Moyses metueret, se primum deleri deprecatus est , optans, ut opinor, secundum Apostolum anathema pro fratribus suis esse . Et quia super dolorem uulnerum dolorem persecutionis addentes,  recursum penitentie perdiderunt, deleti de uiuentium libro,  ne postea quidem scribi cum iustis meruerunt: ut intelligi possit alius uiuentium, alius liber esse iustorum. Nec ambiguum est eos in uiuentium libro esse, qui antea sine ulla Christi cognitione pie in lege uersati omnia prescripta legis impleuerint : de quibus secundum legem apostolus Paulus ita docuit: Quia qui fecerit ea, uiuet in illis . Scribuntur autem in libro iustorum, quibus iustitia Christus est factus. Iustus enim ex fide uiuit . Quo de libro ad apostolos Dominus ita loquitur, dicens: Gaudete et exsultate, quia nomina uestra scripta sunt  in celo . Et idcirco duplex significatio delendorum de libro uiuentium, et non scribendorum in libro iustorum fuit: quia post librum uiuentium, liber esset reliquus  iustorum. Apostolis autem hinc magne gratulationis causa suggeritur: quia plus sit in libro scriptos esse iustorum, quam de uiuentium libro non esse deletos .

25. Natura in uno Christo duplex; humana per gloriam accepta est in diuinam.---Tenet autem in se eum confessionis modum, quem in nobis esse oportet fidei, ut in eo tam natura hominis quam natura Dei cognita sit. In forma enim serui ueniens, euacuauit se a Dei forma. Nam in forma hominis existere, manens  in Dei forma qui potuit? Aboleri autem Dei  forma, ut tantum serui esset forma, non potuit. Ipse enim est et se ex forma Dei inaniens, et formam hominis assumens: quia neque euacuatio illa ex Dei forma nature celestis  interitus est, neque forme seruilis assumptio tamquam  genuine originis conditionisque natura est; cum id quod assumptum est, non proprietas interior sit, sed exterior accessio: quod ipsum consequentibus docet, dicens, uERS. 30: Pauper et dolens 257 sum ego; et salus uultus tui Deus suscepit me. Pauper est qui, secundum Apostolum, cum esset omnium diues, seipsum ut nos ditesceremus  paupertauit : dolens est, qui secundum prophetam pro nobis dolet .  Sed hunc pauperem ac dolentem salus ea, que uultus Dei est, suscepit.  Forma et uultus et facies et imago non differunt. Idipsum enim  in utro horum significari communis est sensus. Hunc igitur pauperem in salutem uultus Dei, qui forma Dei est, suscepit, id est assumptum  ab se hominem unigenitus Deus, qui imago inuisibilis Dei est, in eternitatis sue uita, que in Deo salus esse intelligitur, collocauit. Omnis enim lingua confitebitur, quia Dominus iehsu in gloria Dei patris est, id est, susceptus homo in naturam diuinitatis acceptus.

26. Sacrificium laudis in Christo; legis hostiis prefertur.---Esse autem in eo finem legis et sacrificium laudis euangelica confessio est: ita ut hostiarum sanguine  et oblatione cessante sacrificium gratie laudisque prelatum sit. Hoc enim isto paupere et  dolente in salutem uultus Dei formeque suscepto continuatur, et sequitur, uERS. 31 et 32: Laudabo nomen tuum cum cantico, magnificabo eum  in laude. Et placebit Deo super uitulum nouellum cornua producentem et ungulas. Hec itaque laudatio nominis Dei, laudisque ipsius magnificatio, super uitulum nouellum placebit . Talis enim ante in lege pro peccato offerebatur; cuius etatem per tenera ungularum et cornuum incrementa, significat. Placebit ergo super uitulum peccati, honor laudis; secundum illud, Sacrificium laudis honorificabit me, et illic iter  in  quo ostendam illi salutare Dei . Iter igitur ostendendi salutaris Dei in laudis est sacrificio.

27. Salutis nostre causa.---Et ipsum in consequentibus psalmus ostendit. Nam post placituram magnificentiam laudis super uitulum nouellum, subiecit, uERS. 33 et 34: uideant pauperes et letentur. Querite Deum, et uiuet anima uestra: quoniam exaudiuit pauperem Dominus, et uinctos suos non spreuit. Hoc scilicet tempus letentur uidentes, cuius sacrificium in laude sit: quia illic ostendetur salutare Dei. Et ideo Deus ab his ad uitam anime queretur. Carnis enim et corporis timeri iudicem uetuit: quia animam in gehennam mittere solus potens sit Deus . Querendi autem Dei ad uitam anime ea causa est,  quia exaudiuit Deus pauperem, eum  scilicet qui se paupertauit ut nos ditesceremus, 258 quem in salutem uultus sui suscepit, in quo nobis peccata donauit; non spernens uinctos suos, siue qui uincti sunt Christi, ut Paulus in uinculis gloriatur , siue quos Satanas peccatis uinctos ut armatus et prepotens obtinebat ; secundum illud: Disrupisti uincula mea, tibi sacrificabo hostiam laudis . Letentur ergo in his que uident pauperes: quia scriptum est: Beati pauperes spiritu, quoniam ipsorum est regnum celorum .

28. Creata omnia laudant Deum de salute nostra.---Et quia, his qui pauperes spiritu sunt in celorum regno constitutis, creatura omnis congemiscens et dolens in gloria filiorum Dei liberanda est, uanitati  non sua sponte subiecta ; nunc quoque ob letantes pauperes uitamque querentes, exauditumque pauperem, uinctosque non spretos, ipsa illa ad laudem Dei exspectans reuelationem pauperum glorie creatura aduocatur, uERS. 35. Laudent eum celi et terra, mare et omnia repentia  in eo: Sub horum elementorum commemoratione creaturarum omnium liberandarum sensum mentemque significans: ut dum celum et terra et mare dicitur, cognoscantur Domino Iesu Christo celestia et terrestria et inferna genu flectere. In his enim que in mari repunt (cum tamen in aquatilibus [, ea que in inferis degunt docentur; cum profundum maris sedem intelligamus inferni.

29. Laudis causa celi laus. Terre fecunditas.--- Causam autem, cur adhuc celum et terra et mare Deum laudent, ostendit dicens, uERS. 36 et 37: Quoniam Dominus saluificabit Sion, et edificabuntur ciuitates Iude. Et inhabitabunt in ea, et hereditabunt terram. Et semen seruorum eius  possidebunt eam, et  qui diligunt nomen eius inhabitabunt  eam. Laus uniuersa ex rerum admirabilitate proficiscitur. Tunc enim aliquid laude dignum uidetur, cum opus ipsum ita magnificum atque preclarum est, ut et   prudentiam ac uirtutem gerentis, et gestorum decus usumque contineat. Quod itaque sensum atque opinionem ingenii communis excellat, id per admirationem sui meretur et laudem. Celum ergo  quod tanto ornatu distinctum impletumque est, tantosque motus atque cursus incredibili constantia ac uarietate conseruat, ut annum inter hyemem caloremque estatis temperatis autumni et ueris temporibus moderetur et finiat. Terra autem, que supernis inumbrata naturis, uel  complexa in sese 259 uel suscepta sinu semina et contineat et  alat et fecundet, et secundum uniuscuiusque generis naturam  usu  ac maturitate consolidet. Mare autem, quod uite nostre modo, nunc hausto spiritu nunc refuso animetur et maneat, motumque in tanta sui uarietate rationibus se lunaris incrementi detrimentique moderetur, et profunda infinitaque sui obice mentem humane opinionis excedat, ut neque quid extra se neque quid intra sit sensu persequente capiamus. In his tamen tantis tamque admirabilibus rerum naturarumque uirtutibus in Deo hoc, quod Sion salua sit, ciuitatesque Iudee edificande sint, celi, terra, maria laudabunt? humana utique opera et caduca, et ipso tempore ac uetustate soluenda. Quod si exstructas eas esse ut sint, laude sit dignum; nonne magis conseruatas esse eas, ne destruerentur, proficeret ad laudem?

 30. Non ob Sion aut ciuitates terrenas ad laudem Dei excitantur omnia.---Non ergo he maxime utique prestantissimeque rerum omnium, uel magis quibus uniuerse res contineantur alanturque, nature maris, terre et celi ad inanium pene ac leuium operum laudem aduocantur: id est, quia Sion saluificata sit, exstructeque Iudee ciuitates,  quas post Babyloniorum Antiochique uictoriam, bellum quoque Romani regis absumeret. Dehinc ipsam hanc inopem impiamque sententiam, rei quoque communis scientia et ratio condemnat. Nam ob id edificari ciuitates Iudee propheticus sermo declarat, ut in ea que salua facta sit Sion inhabitet. Et quid hic secundum humanas exstructiones ciuitatumque fabricas intelligentie loci est? cum neque in edificandis his laus  ulla sit, que sint postea destruende, neque ratio et natura patiatur edificari ob id ciuitates, ut  inhabitent ciuitatem.

31. Sion speculatio. Sion corpus Christi gloriosum.---Est autem digna plane Deo laus, celi, terre ac  maris confessione tribuenda, quod illa filia Sion, que inuecta in Ierusalem tanto preeuntium sequentiumque comitatu, salua per Deum sit: in quam Angeli concupiscunt, in quam creatura omnis gemens dolensque prospectat, in qua eternitatis nostre gloriam laudemque speculamur, in qua  edificate ecclesiarum ciuitates manebunt. Sion enim, licet colliculus templo quod in Ierusalem fuit iunctus sit, tamen secundum interpretationem ex hebreo in latinum grecumque sermonem speculatio dicitur. In hoc ergo corpore Domini,  quod resurrexit ex 260 mortuis, quod a dextris uirtutis consedit, quod in gloria Dei patris est, spem nostram uitamque speculamur. Et quia reuelationem nostre in eo claritatis et ipsa in eamdem liberanda creatura omnis exspectat;  salutem huius Sion sub significatione celi et terre et maris laudat: quia omnia in celis et in terra pacificata et reconciliata per eam Deo sint , quia in resurrectionis gloriam, cuius spem in ipso ex mortuis resurgente speculamur, peccatum, mors, corruptio a uita et immortalitate deuorata sint et exhausta. Nam si super unius peccatoris penitentiam magnum in celis gaudium est Angelorum: quanto maior in totius mundi reconciliatione letitia sit? 

32. Ciuitates Iudee, Ecclesia, non Synagoga.---Et quia in finem pro his qui immutabuntur est psalmus: Iudee etiam ciuitates, ut in Sion inhabitarent, edificande esse laudantur. Et ciuitates ipsas conuentus hominum esse quis dubitet? Ecclesiam uero  ex conuentu  plebium effici notum est. In hac ergo Sion, que in se etiam illam primitiuorum conscriptorum in celis complexa sit ciuitatem, habitatio nostra perficitur, qui ut semen Abrahe, ita et semen Iude manemus. Non enim  qui in carne Iudeus  , sed qui in spiritu . Ob quod in his nostris conuentibus ciuitates quoque  Iude sumus.

33.---Ac ne sibi Isrel impius ciuitatis Iudee gloriam, eo quod secundum carnem seruorum Dei semen est, uindicaret: eorum hereditatem, eorum habitationem in Sion esse demonstrat, qui nomen Domini diligant; ut pietatis magis sit, non generis electio: quia prestet omnibus caritas Dei,  que in Christo est; et Petrum nichil aliud, quam utrum se amaret, interrogat Dominus noster iehsu Christus Dei filius  qui est benedictus  in omnia secula seculorum. Amen.



PSALMUS LXIX.

 In finem Psalmus Dauid in rememoratione, eo quod saluum me fecit Dominus.


Domine Deus in adiutorium meum intende, Domine ad adiuuandum me festina. Confundantur et reuereantur, qui querunt animam meam. 261 Auertantur retrorsum et erubescant, qui uolunt  mihi mala. Auertantur statim erubescentes, qui dicunt mihi: Euge, euge. Exsultent et letentur in te omnes qui querunt te, Domine , et dicant semper, Magnificetur Dominus, qui diligunt salutare tuum. Ego uero egenus et pauper sum: Deus adiuua  me. Adiutor meus et liberator meus esto, Domine , ne tardaueris.




TRACTATUS PSALMI.

 1. Rememorationis precatio de quibus fiat. Quid petatur hoc psalmo.---uERS. 1. Alius hic in rememoratione psalmus est: nam trigesimo et septimo eadem inscriptio est. Ex ipsa autem uerbi huius significatione usuque communi, quid in rememoratione prescribi intelligendum sit, edocemur. Nam rememorationis precatio ei competit, qui se incidere in obliuionem eius, a quo uel auxilium uel ueniam  expetat, pertimescit: et aut sui ad salutem commemorationem fieri desideret, aut eorum ad penam, qui sibi semper infesti sunt. Et quidem in  anteriore superscriptionis ipsius psalmo de uenia et salute tractatum est: qui totus ex persona dolentis Domini pro nobis, portantisque peccata nostra consistit. In hoc uero necessitas  poscende uenie non relicta est: quia iam superior et contiguus huic psalmus in saluificate Sion, edificatarumque ciuitatum Iude laude conclusus est. Sed est in eo rememoratio in impios ultionis, et retributionis in sanctos. Et quia non illi Dauid, sed in illum Dauid psalmus in finem est; secundum editam in anterioribus ex nominis proprietate rationem, ex persona Domini tractabitur, ut ipso psalmi fine noscetur.

2. Quod Christus in eo oret.---uERS. 2. Domine Deus in adiutorium meum intende. Pie confessionis hec uox est, adiutorium a Domino et Deo sperare: sed plus hic nunc, quam in deprecationibus sperandi auxilii solet, sermo significat. uideri enim id potest,  qui in adiutorium positus sit super potentem, nunc in adiutorium in quod positus est ut intendatur,  orare. Et quis hic sit, non 262 ambigitur ex psalmo in  quo inest scriptum: Posui adiutorium super potentem, et exaltaui electum de plebe mea. Inueni Dauid seruum meum . Et ne aliquid in illum Dauid Iesse referri posset, adiecit, Et ego primogenitum ponam eum, excelsum super reges terre . Ac ne, quod primogenitus est, ad primitias indulti ei a Deo regni trahi posset; id quod soli  Domino Iesu Christo proprium esset ostendit, dicens: Et sedes eius sicut sol in conspectu meo, et sicut luna perfecta manet in eternum, et testis in celo fidelis. 

3. Pena aduersariorum Christi.---Nunc ergo qui  aduersum potentem positus sit adiutor, et qui intendi in adiutorium suum precatur, penam in eos qui sibi aduersantur expostulat, dicens, uERS. 3 et  4: Confundantur et  reuereantur, qui querunt animam meam: Auertantur retrorsum et erubescant, qui cogitant mihi mala. Auertantur statim erubescentes, qui dicunt mihi, Euge euge. Ex uerbis loquele sermonisque nostri diuinus sermo pendendus est. Pudor et confusio ex dedecore est, auersio ex repulsa est; reditus uero non in alia loca magis, quam in ea est, unde digressio est. Qui querunt ergo animam sancti huius, qui in adiutorium suum orat intendi, primum confundentur, post etiam auertentur, dehinc auertentur non in alia,  sed retrorsum. Et idem est dictorum ordo, qui et rerum. Confundentur enim eius animam querendo, quem cum peremerint, scient eum uiuere: quia Deus uite et resurrectionis est dominus. Dehinc postea auertentur, ne occurrant  cum sanctis obuiam Christo in nubibus  rapti.  Postremo auersi  non in alia quam retrorsum. Resurgentes enim ex mortuis, rursum ad pene ultionisque iudicium in infima terre unde emerserant reuertentur.  Omnis enim caro resurget, sed non omnis demutabitur : et unumquemque in carne siue bona siue mala, prout gessit, recipere constitutum est. Ergo et querentes animam  iusti  et mala cogitantes, et euge euge dicentes, et confundentur et auertentur et reuertentur resurrectione confusi, ab occursu repulsi, in inferna reuocati. Euge  euge autem irridentium uox  est, eorum scilicet qui dixerint, Saluos fecit alios, se ipsum saluum facere non potest. 

263 4. Merces querentium Deum. Deus nullius egens. Qui magnificetur a nobis.---Sed post hanc de impiis precationem, quia rememorationis erat psalmus, pro sanctorum quoque fuit spebus orandum. Sequitur enim, uERS. 5: Exsultent et letentur in te omnes qui querunt te, et dicant semper, Magnificetur Dominus, qui diligunt salutare tuum. Ut confusio et reuerentia iusti animam querentibus, ita exsultatio et letitia querentibus Deum est: quia secundum prophetam resurgent alii in confusionem, alii in letitiam.  Et ut retrorsum erubescentes  auertentur, qui mala cogitant, qui dicunt euge euge; ita qui salutare Dei diligent, ad confessionem  magnificentie Dei proficiunt: ut ex gratia  indulte sibi a Deo exsultationis, laudis confessio augeatur. Non enim  aliquo  Deus qui idem atque eternus est, indiget, aut quidquam in rerum naturis et mentium opinionibus est, quod exspectet. Quod enim incremento demutabile est, id detrimento sepe demutatur. Deus autem, qui idem origo et causa gignentibus est, ad eterne beatitudinis naturam sibi ipse sufficiens, nichil extra quod sibi desit,  ne aliunde exspectet, derelinquit. Magnificatur autem per beneficiorum suorum incrementa nobiscum, cum magnificentia eius et commodorum nostrorum sensu ac iucunditate, et referende gratie laude cumuletur. Ergo quotienscumque magnificetur dicimus, totiens aut optandi nobis a Deo muneris uota sunt, aut sumpti  perceptique confessio est, magnificentie eius laude nobiscum per commodorum nostrorum incrementa nascente.

5. Quod Christo, non Dauid conueniat Psalmus.---Oportuit autem psalmum, qui rememorationis in finem est, digno rememorationis ipsius fine concludi. Sequitur enim, uERS. 6: Ego autem egenus et pauper sum: Deus  adiuua me  . Adiutor meus et liberator meus tu Domine, ne tardaueris. Neque regis dignitati, neque regni opulentie, paupertatis atque inopie professio congruit; sed  eius uox est  , qui ut nos ditesceremus pauperem se prestitit,  , cui ne ad pasche quidem cenam nisi quesita et aliena domus fuerit.  Adiuuari se itaque rogat. In forma enim serui obediens usque ad crucis mortem factus est. Citum quoque auxilium ut liberetur, orat;  ne qua rememorationis tarditas sit: qui et ipsas illas passionis moras non ferens, proditori dixerit: Fac quod facis cito ,  dum liberari in se suscepte carnis infirmitatem maturate resurrectionis 264 uirtute festinat Dominus noster iehsu Christus, qui est benedictus in secula. Amen.



[PSALMUS XCI.]



TRACTATUS De titulo Psalmi XCI.

Psalmus Cantici in die Sabbati.

Ex bibliotheca uaticana, in qua hactenus latuerat, prodit in lucem ex eo ipso codice, qui et superiorem  tractatum de titulo psal. IX suppeditauit, et tract. psalmi redintegrandi materiam prebuit. uel ex locutione Operis huius agnoscere est auctorem. Quem enim alium preter Hilarium animo sistunt he uoces, cum quando, dehinc, concorporales, coheredes et comparticipes, genus, sacramentum, incrementa subsistit ac manet, auctor, indulta eternitas, etc. Huc accedit quod sicut in psal. LXuII, n. 2, dicuntur anime de thesauris potestatis Dei diffuse; ita hic, n. 4, asseritur Deus de thesauris in se conditis secundum arbitrium potestatis eterne singula queque protulisse. Alios huiusmodi locos cum aliis tractatibus consentientes notulis indicabimus. Preterea, num. 2, ea prorsus methodo, qua in aliis solet, attendit psalmi litteram non sibi coherere, ut hinc ad intelligentiam spiritalem exquirendam  moneamur. Neque hic omittit, quod ualde ipsi solemne est, ut quoties de sabbato incidit sermo, ad unum et idem Patris ac Filii opus asserendum latius excurrat. His aliisque permoti, huic Tractatui inter genuinos locum negare nefas ducimus, quamuis librarium, qui in aliis quoque nonnulla resecando aut demutando sibi permisit, neque in hoc sibi temperasse suspicemur. Quidni huius negligentia totius psalmi explanationem, que ad calcem promittitur, nobis ereptam doleamus? Hic igitur si cui minus aliis elaboratus uideatur, id uel librarii incurie licebit attribuere, uel etiam opinari cum ad nos peruenisse, qualem Hilarius fuderit ex tempore et ex cathedra, non qualem ex secretiori cella politum ediderit.

 1. Lex fide potius quam effectu profuit.---Bonum  est confiteri Domino, et psallere nomini tuo, Altissime, et reliqua. Post Legis tempora et cognitionem ueritatis, conuenit corpus ipsum potius, quam umbram corporis contueri. Lex enim eorum, que in Domino nostro Iesu Christo implenda erant, speciem complectitur. Non ipsa ueritas, sed in ea meditatio ueritatis,  utilis fide  potius quam effectu, imitatione quam genere. Ea enim, que obseruari precepta 265 sunt, non uirtute efficientie ipsius utilia erant, sed obseruantium fide salutaria, ut sacrificiorum diuersitates, et holocaustomatum religiones, et circumcisionis cura, et sabbati otium. Hec enim omnia et pretermissa culpam  habebant, et gesta sub futurorum fide proderant, sicut ait beatus Apostolus: Prius autem quam ueniret fides, sub lege conclusi  custodiebamur in ea fide que incipiebat reuelari. Itaque lex  pedagoga nostra facta est in Christo, uti ex fide iustificemur. At ubi uenit fides, iam non sumus sub pedagogo; omnes enim filii estis fidei.  Ergo quotienscumque aliquid ex lege relegitur, in opere presentium mandatorum, speculum futurorum est contuendum. Et erat quidem congruum de singulis superius comprehensis afferre rationem; ut secundum Apostoli doctrinam uniuersa intelligerentur fide futurorum potius quam uirtute ipsius efficientie profuisse: tamen in unum congesta omnia audientibus ne non tam cognitionem potius quam onus afferant, unam ex superioribus partem retractemus, et eam scilicet que tempori necessaria est, id est, sabbati diei; quia ita psalmus inscribitur, Psalmus  cantici in die sabbati: ut cum per Scripturarum celestium auctoritatem, que ratio in sabbati requie contineatur, cognouerimus; parem ceterarum quoque rerum, que in lege sunt, efficientiam sentiamus.

2. Sabbatum Iudaicum. Aliud in psalmis canitur.---Et de otio quidem diei huius multa precepta sunt. Nam et in ea Dominus perfecta mundi huius  soliditate requieuit: scriptum est enim, Et requieuit Deus in die septima ab omnibus operibus suis que inchoauit facere . Et rursum hec eadem sanctificatur in lege, adeo ut omne opus agi uetitum sit, sicut scribitur in Exodo:  In mente habeto diem sabbatorum sanctificare eum: sex diebus operaberis, et facies omnia opera tua; septimoautem die sabbatum Domini Dei tui:  non facies in illa die ullum opus.   Ergo sabbato et quies Dei est, et hominum otium. Sed quid hoc proficiet ad psalmum, in quo factura Dei gaudium est, et profunde cogitationes eius et exoriendus  peccator ut fenum, et iustus ut palma florescens et multiplicandus ut cedrus? Nulla hic diei septimi requies, nullum humanorum operum otium decantatur. Ergo quia nichil in psalmo de requie huius sabbati continetur; proprietas requietionis et sabbati, 266 quod in lege prescribitur, requirenda est in psalmis. Legimus itaque de impiis dictum, Sicut iuraui in ira mea, si intrabunt in requiem meam.  Deus in sacramenti religione confirmat, non adituros requiem suam: non ut opinor huius sabbati requiem significat, in qua post mundi edificationem scribitur quieuisse. Nam solemnitatem ac letitiam  diei huius omnes Iudei in eam gloriantes intreunt, ex quibus necesse est plures in peccatis agere ac uiuere: hanc enim diem ad quoddam testimonium dignationis in se Dei honorant. Si hec ergo Dei est requietionis dies, quod cum uenia dictum sit, iam Deus mendax est, cum in se contumaces, in Filium parricide, requiem diei huius obtineant.

3. Operari non cessat Deus.---Dehinc cum omnibus omnino, sine exceptione aliqua, nichil operis agere, sed in otio quiescere iussum sit; quomodo rursum Dominus sabbatum soluit, dicens, Nescitis quia sacerdotes in templo sabbatum uiolant, et sine crimine sunt? Ergo non hec quies est sabbati, nec hoc eius otium est; cum quando non quiescentes in sabbato maledicti sint   . . .  . . . . . . . . . . . . . . . . . sub legem firmitatis accipiens. Si sol signaque cetera cursus suos obeunt, et habent ab eo permanendi in his in quibus sunt substantiam, a quo in hos cursus atque in hec officia composita sunt: si terra fructus suos profert, materiem fecunditatis in dies sumens, per quam ei secundum temporum uicem quedam fertilitatis natura subiecta est: si quotidie animarum origines et corporum figurationes occulta et incognita nobis diuine uirtutis molitione procedunt: et magnum est muneris tanti dona sentire, cum tamen eorum institutio nesciatur. Sed hec etsi opus Dei sunt, uerum in his labor est nullus. Et quamquam habeant ex auctore suo ac  donante quod talia sunt, non tamen eum a quo orta, et per quem quotidie  talia sunt, defatigant.

4. Ut Christus et in Christo Pater quotidie operetur. ---Et quidem hec magna Dei opera sunt, celum continere, solem cum astris ceteris luminare, sementis  terre incrementa sufficere,  hominem firmare, animam reprouehere: sed longe his maiora opera perfecta sunt. Moyses enim tantum diuisibilium rerum creationes enarrauit rudibus hominum animis, 267 ea ad cognitionem Dei proferens, que possent intelligi et uideri: ut per hanc conspicabilium operum magnitudinem, uirtus eius qui operatus est cognosceretur; ut Creatoris potestas per creature admirationem posset intelligi. Sed Paulus  Testamenti  interpres, non iam lactis sed panis cibum ingerens, ita de Domino tradidit: Qui est imago Dei, primogenitus omnis creature, quia in ipso constituta sunt omnia in celis et in terra, uisibilia et inuisibilia, siue Throni, siue Dominationes, siue Principatus, siue Potestates, omnia in ipso et per ipsum facta sunt, et ipse est ante  omnes, et omnia ipsi constant.  Pertrahit ergo nos doctor gentium de cognoscibili materia, in inuisibilium intelligentiam, et nos ad cognoscendos principatus et potestates et thronos et dominationes de terrenis atque humilibus educit. uerum hec ex nutu Dei patris et in celis et in terra manent atque existunt: et licet per Filium omnia, tamen a Deo omnia. Ipse est etenim caput et principium uniuersorum, et in ipso uniuersa sunt condita; licet postea de thesauris in se conditis, secundum arbitrium potestatis eterne, singula queque protulerit. uerum cum in omnibus Christus operetur, eius tamen opus est qui operatur in Christo; et ideo, Pater meus, ait, quotidie operatur, et ego operor  quia opus Patris est, quidquid manente  in se Deo patre filius Dei Christus operatur; atque ita per filium quotidie omnia , quia omnia Pater operatur in Filio. Igitur quotidie Christus operatur: et, ut arbitror, animarum initia, configurationes corporum, profectus et incrementum uiuentium opus eius ostendunt.

5. Paralytici curatio sabbato.---Ut autem absolutius intelligere possimus que operatio Dei sit, et quomodo operans Pater  operatur et Filius, originem dicti huius nosse debemus. Inter ceteras enim curationes, quibus se Dominus in carne hominis Deum docebat, sub uisibili materie potestatem inuisibilis uirtutis ostendens, paralyticum triginta octo annorum in natatoria porticus Salomonis inuenit exspectantem alicuius auxilium, per quem  ad motum aque per Angelum incitate deuehi posset. Erat autem hoc et in tempore et in homine uirtutis, ut cum fons piscine commotus esset, ille, qui primus aquas esset ingressus, omnem infirmitatem qua afflictaretur  euaderet 268. Erant autem hec et presentium effectibus utilia, et futurorum speculo imaginata, cum angelo ad aquas uocante omnium egritudinum prompta esset abolitio. Hunc ergo paralyticum die sabbati Dominus ubi uidit, uerbo curat, precepto salutem infirmantis efficiens, Dicit ergo paralytico: Surge, tolle grabatum tuum, et ambula.  Iam non solum sanus paralyticus, sed etiam oneri utilis factus est. Iudei paralyticum uiolati sabbati arguunt, dicentes: Sabbatum est, non licet tibi tollere grabatum tuum. Quibus respondit, Qui me fecit sanum, ille mihi dixit, Tolle grabatum tuum et ambula ; eumdem auctorem facti sui proferens, quem salutis; ut non existimaretur ab eo culpa uiolati sabbati posse proficisci, cuius in uerbo humani corporis instauratio  constitisset. Ergo quia paralyticum Dominus curasset in sabbato, ubi facti ueneratio consequi debuisset, illic Iudeorum omnium odium commouetur. Quibus Dominus respondit: Pater meus usque modo operatur, et ego operor. 

6. Patris et Filii equalitas.---Sed surgit hic ad uiolati, ut putabant, sabbati  grauior indignatio, quod patrem suum Deum dixerit, equalem se faciens Deo. Sed unde hic Iudeis dolor est? Non enim ita locutus est, Deus pater meus est. Sed uim attulit ueritas, et confessionem inuitis ratio extorsit; Deo enim esse equalem opera loquebantur. Illi irascuntur quod non audiunt, et pati nolunt quod ignorare non possunt; et hoc in Christo oderunt, quod eos intelligere est necesse. Opus ergo Patris in quo  est? In eo scilicet quod agit filius: ait enim, Non potest filius a se facere quidquam, nisi quod uiderit Patrem facientem . Non utique uirtutem sibi ademit; sed obsequio, se paterno deuinxit arbitrio. Non enim nudo sermone significat, Non potest Filius facere, sed adiecit, ab se quidquam nisi quod uiderit Patrem facientem. Ergo  quod facit ille, famulatus est  : quia non a se quidquam, sed id quod uiderit, facit; ministerium ueniens  de exemplo, non operis, sed uoluntatis; quia opus Patris in uoluntate est. Id enim Dominus ait, Non ueni uoluntatem meam facere, sed eius qui me misit , docens non aliud uelle se, quam quod uellet ille qui eum miserat. Ergo uoluntatem Patris Filius tamquam  exemplum operationis introspicit; quia  omnia intra paternarum 269 cogitationum prouidentiam quadam futurarum rerum predestinatione formantur. Introspicit autem per mutuam caritatem atque naturam: ait enim, Pater diligit Filium, et omnia demonstrat ei que ipse facit.  Ita et huic Dei, ex quo ipse Deus natus est, uoluntatem nosse peruium est; et illi, quod uoluntatis sue cognitionem filio congenuerit, est benignum.

7. Sabbato Deus operatur.---Ergo ad sabbati diem, ex quo odium commouebatur, responsum est, Pater meus usque modo operatur, et ego operor. Est ergo opus Dei sabbato? Est plane: nam nisi esset, celum dilaberetur, lumen solis occideret, terra non staret, fructuum omnium incrementa deficerent; uite hominum  interirent, si sabbati lege uirtutum  omnium constitutio otiaretur. Sed requies nulla est, et cursus idem est, et ut sex diebus, ita et sabbato elementorum omnium continentur officia . Ergo omni in tempore per hec Pater operatur; operatur autem in Filio, quia ex eo est: et per quem omnia hec opus eius sunt,  qui ista in se operetur  operante: et ministerii opus in opus refertur auctoris. Itaque Filius in paralytico, ut in ceteris, operatus in sabbato est: et per Filium opus Patris in sabbato est: atque ita non est in Deo requies, cum dies Deo nulla sine opere sit.

8. Quies Dei.---Quia ergo opera Dei exstant, que  sit eius requies querenda est  . Dei itaque opus, opus Christi est; uerum et requies Dei, Deus  Christus est: quia ita omnia, que Dei sunt, in eo uera sunt, ut his Pater quiescat. Perfectus enim a perfecto est, quia, ut Apostolus ait, omnia ipsi constant . Et sicut de se ipso testatus est, Sicut habet Pater uitam in semetipso, ita et Filio dedit habere uitam in semetipso ; et rursum Apostolus ait: Quia in ipso inhabitat omnis plenitudo diuinitatis corporaliter . Itaque quod in eo est,  uel quod ipso, perfectum est, neque iam quod subsistit ac manet, eget atque exspectat aliunde, sed caritate Patris atque uirtute  . Ita et in Filio uita est, ut licet sit natus ex Patre, tamen in ea uita, in qua et Pater uiuit, existat. Nam et in eo uniuersorum, que deinceps crearentur, principia  constiterunt; et in eo uniuersa contemplans, consummatis per eum omnibus delectatus est: cum et in Filio creatore quiesceret, et in his que digna dilectionis filio essent creata gauderet. Hinc illud est in Prouerbiis, Cum pararet celum, aderam illic . 270 Et, Ego eram apud eum disponens : mihi aggaudebat cum letaretur opere perfecto. Hec requies, in qua letatur Pater, quam etiam per sacramenti confirmationem impii non adibunt. Est etiam intelligenda Domino Iesu Christo requies eorum que inuisibilia sunt, Throni, Dominationes, Principatus, Potestates: hec enim omnia manent incorrupta, indefessa, perpetua. Et idcirco in his requies existimanda est, quia indulta eternitate iam in eorum perfectis creationibus quiescatur.

 9. Quies iustorum, quibus pateat.---Oportet autem cognosci quidem quomodo in requiem, quam impii non adibunt, pii et Deo subiecti poterunt introire: necesse est enim spem, que malis negata est, bonis relinqui. Sed si Christus Dei requies est, ergo hi qui in Christo erunt, erunt in Dei requie. In Christo autem uelle esse se Apostolus clamat, dicens: Sequor autem si apprehendam, in quo et apprehensus sum : et rursum, Omnia autem detrimenta esse duxi, et arbitror stercora, ut Christum lucrifaciam : et rursum, Benedictus Pater Domini nostri Iesu Christi, qui benedixit nos in omni benedictione spiritali in celestibus in Christo, in quo elegit nos ante mundi constitutionem in ipso, ut simus sancti et immaculati in conspectu eius in caritate: qui ante predestinauit  nos in adoptionem  per Christum in ipso ; quia uerbum caro factum est; quia cum aliquando essemus alienati et inimici sensus eius in factis malis, nunc autem reconciliati sumus corpore carnis eius. Ergo per coniunctionem carnis assumpte sumus in Christo: et hoc est sacramentum Dei absconditum a seculis et generationibus in Deo; quod nunc reuelatum est sanctis eius, esse nos coheredes et concorporales et comparticipes pollicitationis eius in Christo. Patet  ergo uniuersis aditus in Christo per coniunctionem carnis, si exuant ueterem hominem, et cruci eius affigant, et ab his, que ante gesserunt, in baptismo eius consepeliantur ad uitam; et ut in consortium Christi carnis intreant, carnem cum uitiis et concupiscentiis affigant.  Istius modi enim corpora configurabit in transformatione corporis sui, et horum humilitatem in gloriam carnis sue transferet, qui contundentes omnes cupiditatum aculeos, et uoluptatum sordes abluentes per noue natiuitatis sacramentum, meminerint se non suam carnem habere, sed Christi.

 10. Que ante paranda.---Est autem hoc perfectum sabbatum, hec uera requies, cui more sabbati secularis 271 omnia uite necessaria pridie preparare precipimur. Iudei enim secundum preceptum legis, die que anterior sabbato erit, omnia que sabbato sunt necessaria parant ;  et cibus omnis ac potus ante prouidendus, parandus, recondendus est; non intelligentes in eo umbram future ueritatis ostendi. Ut enim ad otium sabbati obtinendum superioris diei geminanda officia sunt ; ita et nobis eterna sabbata exspectantibus, quibus illic possimus uti, presentis uite negotiis sunt preparanda; et nunc quidem necessaria, sed requiem sabbati redemptura. Ut igitur ab huius sabbati requie, id est,  ut superius ostendimus, a consortio Christi angelorumque, non etiam sacramento Dei arceamur; operandum et promerendum est, et per sollicitudinem operum anteriorum, eternitatis est requies preparanda, orationum uigiliis, lectionum frequentia, ieiunii uoluntate, humilitatis tranquillitate, bonitatis operibus, castitatis nitore, uirtute patientie. Hec pridie in otium eterni sabbati sunt paranda; ut corruptionis nostre infirmitate in celestem gloriam transformata, nec uitium uoluntas, nec ambitio gloriam, nec honorem superbia, nec otium labor, nec cibum corpus, nec somnum noctis diei lassitudo desideret: sed sit nobis eterna lux peruigil  uita communis usus bonorum, celestis satiatus sermo Dei, laudium Deo et cum angelorum choris hymnus  eternus. Hoc fidei est premium, hec corporee resurrectionis est gloria, in qua nichil desiderandum est, quia nullo egendum est; non per inuidiam emulandum, quia in communione uiuendum; non aut infirmitate aliqua dolendum, aut etate crescendum, quia immortalitate durandum est. Sed urendus potius diabolus, et malum omne perimendum, et eternitatis nostre flos obtinendus. Pro huius igitur sabbati requie Deo patri Filius confitetur. Hoc ex persona eius in fine cantatur, hoc, sicuti singulorum uersuum interpretatione noscemus, acquisita hominum immortalitate celebratur.



 272 TRACT. PSALMI CXuIII.



PROLOGUS.

 1. Elementa uite pie tradit hic psalmus.---Qui ad doctrinam rationabilis et perfecte prudentie preparantur, ab ipsis statim litterarum elementis docendi sunt: ut perfectam ueramque rationem tamquam ab exordio prime institutionis consequantur. Sciens istud sanctus Paulus apostolus, eam solam ueram atque  utilis doctrine esse prudentiam, que ab etatis initiis atque ab infantie ipsius inchoaretur exordiis, hec ad Timotheum inter magna atque preclara fidei studiique preconia in secunda epistola scribit: Tu uero permane in his que didicisti, et credidisti, sciens  a quo  didicisti, et quod ab infantia sacras litteras nosti, que te possint instruere in salutem . Hoc propter presentem psalmum ita dictum sit, in quo cum cognitio ueritatis ad eruditionem humane ignorantie esset  edenda, per ipsa litterarum atque elementorum initia doctrine ordo est distributus. Secundum enim Hebreorum litteras in singulis octonis uersibus singule littere preferuntur. Est autem omnis numerus uersuum in centum  septuaginta sex uersibus. Nam cum ex uiginti  duabus litteris omnis hebreus sermo conueniat, et octonos uersus littere singule explicent; numerus iste uersuum octonis partibus multiplicatus expletur. Hanc igitur exstitisse causam existimo, ut per litteras  totius istius psalmi ordo decurreret; ut sicut paruuli et imperiti et ad legendum imbuendi hec primum, per que sibi uerba contexta sunt litterarum elementa cognoscerent; ita et humana ignoratio ad mores, ad disciplinam, ad cognitionem Dei per hunc singularum litterarum octonarium numerum ipsis uelut  infantilis doctrine initiis erudiretur.

2. Gratia Dei doctrine percipiende necessaria.---Arduum enim et difficillimum homini est, per se ipsum uel per seculi doctores rationem preceptorum celestium consequi: nec nature nostre recipit infirmitas,  diuinis institutis, nisi per eius gratiam  qui hec ipsa dederit, erudiri. Namque qui simpliciter ea que inter manus sibi inciderint legunt, existimant nichil differentie in uerbis, nichil in nominibus, nichil in rebus existere. Sed si istud communis colloquii sermo non patitur, ut sub diuersis rerum nuncupationibus non 273 diuersa significata esse intelligantur; numquid Dei eloquia tam imperita, tam confusa esse credimus, ut aut inopia uerborum quibus uterentur  laborauerint, aut distinctionum genera nescierint?

3. Aliud sunt lex, precepta, iudicia, etc.---Plures enim cum audiunt legem, iustificationem, precepta, testimonia, iudicia, que omnia Moyses sub diuersa uniuscuiusque generis uirtute disposuit, unum atque idem esse existimant: ignorantes aliud legem, aliud  iustificationem, aliud preceptum, aliud testimonium, aliud esse iudicium: que multum a se differre et discrepare, testis nobis est octauus decimus psalmus, quo continetur proprietas uniuscuiusque et nuncupationis et generis. Lex enim Domini immaculata , conuertens animas. Testimonium Domini fidele, erudiens paruulos. Iustitie Domini recte, letificantes corda. Preceptum Domini lucidum, illuminans oculos. Timor Domini sanctus, permanens in seculum seculi. Iudicia Domini uera, iustificata in ipsum  . Sunt ergo distantie in singulis quibusque rebus: et prudentis atque intelligentis uiri est, in his que scripta sunt discernere, ubi lex, ubi preceptum, ubi testimonium, ubi iustificationes, ubi iudicia constituta sint: ne illa que sermo propheticus mirabili uniuscuiusque  rei proprietate distinxit, ea ignorantie nostre infirmitas indocta imperitie opinione confundat. Itaque per litteras singulas hec omnia maximus et ultra ceteros copiosissimus psalmus iste discreuit: ut per hec uerborum elementa, credendi et uiuendi et erudiendi in Dominum  doctrine ratio et distinctio doceretur.

4. Fides nuda non sufficit, non probitas naturalis. Octonarius numerus quam absolutus.---Plures autem arbitrantur simplicitatem fidei ad absolutam eternitatis spem posse sufficere: tamquam innocentia secundum iudicium seculi, doctrine  celestis institutis non egeat. Et quia aliter se res habeat, idcirco nunc uiuendi in Deo innocenter, et in innocentia religiose manendi cognitio multa cum copia prophetici sermonis  exposita est; quia difficile est quemquam per semetipsum, id est, per seculi instituta hanc innocentie religiose cognitionem  et uerum  usum uite pie et innocentis adipisci. Nouit etiam infirmam per se esse humanam naturam Apostolus, 274 ad hanc uiuendi scientiam capessendam. Nam cum de carismatum et munerum Dei donis doceret, cum primum sermonem sapientie pretulisset, statim sermonem scientie subiecit. Hoc enim scientie post sapientie sequens a Deo donum est: quia usus sapientie in usu scientie perfectus est.

5. Occurrit autem in presenti psalmo etiam ea nobis difficultas, quod cum duos tantum psalmos acceperimus per litteras hebreas conscriptos, id est, centesimum decimum atque undecimum  , ita ut a  prima usque uigesimam secundam litteram secundum Hebreos uersuum numerus conueniret, uersusque singuli a singulorum elementorum initiis inchoarentur: in hoc nunc psalmo octonos uersus elementa singula obtinerent. Sed cum omnia uiuendi, credendi et placendi Deo precepta contineantur in psalmo; in eo numero omnia litterarum initia continentur, qui maxime secundum plenam et religiosam eiusdem numeri uirtutem, primus  omnium conuenientium in se undique partium equalitate perfectus est. Primum etenim per duas in se partes ex partibus cequalis  , tum deinde per quatuor eque partes conuenit: ut  uirtutes psalmorum, qui in hoc numero uel singulari uel multiplicato collocati sunt, doceant numeri huius esse sanctam et religiosam plenitudinem.  Hic autem numerus, etiam in lege sanctus est. Iussum enim est, ut qui natus esset, in octauo signum circumcisionis acciperet . Hec etiam in circumcisione Domini ratio seruata est: et in hoc dierum numero, cum ipse circumcisione non egeret, oblatus in templo est, ut in corpore eius humane carnis recideretur infirmitas . Hic etiam numerus omnia genera pecudum, ut digna sacrificiis habeantur, emundat; octaua enim die iubentur offerri . Et in hoc numero diluuii diebus origo rursum humane generationis eligitur . Consummatio igitur nunc doctrine et eruditionis nostre sub perfecti huius numeri absolutione per singula elementa concluditur: ante quem neque munda Deo hostia fuit, neque in generis familia  quis cessante circumcisione susceptus est, et ex quo rursum iterande generationis  cepit exordium. Prime igitur littere hi uersus sunt  .



275 PRIMA LITTERA. [Figure: [Hebrew Text] 2Kb] Aleph.

Beati immaculati in uia, qui ambulant in lege Domini. Beati qui scrutantur testimonia eius, in toto corde exquirunt eum. Non enim qui operantur iniquitatem, in uiis eius ambulauerunt. Tu mandasti mandata tua custodiri nimis. Utinam dirigantur uie mee ad custodiendas iustificationes tuas. Tunc non confundantur , cum perspexero  in omnia  mandata . Confitebor tibi in directione cordis, in eo quod didici iustitiam tuam . Iustificationes tuas custodiam: non me derelinquas usquequaque nimis.

1. Luminis consequendi que sit preparatio.---uERS. 1 et 2 Beati immaculati in uia, qui ambulant in lege Domini. Beati qui  scrutantur testimonia eius, in toto corde exquirunt eum. Dictorum ordo non negligendus est: qui si non diligenter a nobis cognoscitur, ne disposite quidem beatitudinis ordinem consequimur. Non enim primum, Beati scrutantes testimonia Dei; sed primum, Beati immaculati in uia. Prius enim est, confirmatis moribus et in innocentie studium  ex communi probitatis honestate compositis, uiam ueritatis ingredi; sequens deinde  est scrutari Dei testimonia, et expurgato emundatotoque animo ad inuestiganda adesse. Ordinis autem huius et alius propheta  non immemor est, dicens, »Serite in iustitia  uosmetipsos, et metite uos in fructu uite, et illuminate uos in lumine scientie.« Non illuminatio primum, sed satio nostra precepta est: ut cum antea nosmetipsos, id est, uite nostre usum in spem fructuum seuerimus  , deinde cum que sata sunt messuerimus, tunc nos lumine scientie illuminemus. Tenendus igitur hic ordo est, sationis messis et illuminationis. Plures enim nostrum illuminari se prius quam serere ac metere festinant; cum satio atque messis quedam consequendi luminis preparatio sit.

2. uiam Domini non sufficit inire. uia Christus.--- Prima igitur hec beatitudo est, beatos esse qui immaculati in uia sint: sed non 276 in uia fortuita et in incerta et in erratica, sed in uia in qua in lege Domini ambulatur. Plures etenim utilem et necessariam uiam sese ingressos existimant; sed immaculati in uia non erunt, quia non in lege Domini ambulant. Sed uia hec non solum ineunda est, sed etiam pergenda  . Nemo enim dum in uia est, id ad quod per uiam tendit obtinuit; secundum quod  beatus Paulus ait, Non quod aliquid acceperim, aut iam perfectus sim: sequor autem si apprehendam, in quo et apprehensus sum a Christo . Ergo adhuc ille pergebat: sed pergebat  ea que retro sunt  obliuiscens, his autem que in priora sunt se extendens. Itaque uiam hanc agens beatus est, qui cum obliuione preteritorum in futurorum spem extenditur. Et que uia sit in qua unusquisque ambulans beatus sit. Dominus docet dicens: Ego sum uia . Quisquis igitur in preceptis eius institerit, hic beatus est: dum uitia carnis cercet, dum animi petulantiam edomat, dum auaritie famem uincit, dum terrenorum honorum gloriam euitat. Qui in his ergo manserit, hic est immaculatus in uia, et in lege Domini ambulans.

3. Lex est Dei et lex peccati.---Adiectio autem ea, qua dictum est, in lege Domini , non est otiosa. Est enim et peccati lex, de qua ait beatus Apostolus, uideo aliam legem in membris meis contramilitantem legi mentis mee, et captiuum me ducentem   in legem peccati. Ergo quia et lex peccati esset, idcirco lex Domini dicta est. Nisi enim et lex esset exterior, non cum adiectione proprietatis legem Domini propheticus sermo dixisset.

4. Lex in genere.---Sequens deinde uersus est prime littere: Beati qui scrutantur testimonia eius, et in toto corde exquirunt eum. In primo uersu est, Qui ambulant in lege Domini: in secundo, Qui scrutantur testimonia eius; in quarto, quia tertius supplementum dedit secundo, de mandatis ait dicens, Tu mandasti mandata tua custodiri nimis: in quinto de iustificatione, Utinam dirigantur uie mee ad custodiendas iustificationes tuas: in sexto rursum de mandatorum effectibus, Non confundar, cum respicio in  omnia  mandata tua: in septimo de iudiciis,  Confitebor tibi Domine in directione cordis, in eo quod didici iudicia tua: in octauo  de iustificatione, Iustificationes tuas  custodiam, non me derelinquas usquequaque nimis. Si ergo aliud lex, aliud preceptum, aliud iudicium, aliud iustificatio, 277 aliud testimonium, necessarium est ab eo, qui hec omnia constituit et condidit, intelligentie gratiam nos et munus orare. Totum hoc autem in commune lex dicitur. Sed est quiddam in his speciale, quod propriam in se habet legis nuncupationem.

5. Lex umbra futurorum. Mandatum quid.---Quid ergo est lex? Umbra scilicet, ut Apostolus ait, futurorum: quod de ceteris scriptum nusquam est, scilicet ut futurorum umbra sit aut iustificatio, aut testimonia,  aut mandata: sed tantum id legi proprium est, ut Apostolus in plurimis docet, non secundum littere intelligentiam Legem esse tractandam, sed secundum spiritalem doctrinam futurorum in ea umbram esse noscendam. Ait enim, Non obturabis os bouis triturantis  : Et adiecit, Numquid pecudum Deo cura est? Annon propter nos dicta scriptaque sunt ? Et rursum: Legem legentes non audistis, quod Abraham duos filios habuit, unum ex ancilla, et unum ex libera? sed qui ex ancilla, secundum carnem natus est; qui autem ex libera, secundum repromissionem . Et quia lex futurorum umbra esset, adiecit, Que sunt allegorumena  , hec enim sunt duo Testamenta . Ergo quecumque doctrinarum spiritalium umbram  complexa sunt  , hec, lex esse dicenda est; quia lex et spiritalis est, et umbra futurorum .

6. Mandatum autem Domini est, in quo obseruatio preceptorum et custodia continetur; ut illud, Non occides, non mechaberis , et cetera horum  similia. Et quia hec simplicia et splendida sunt, nosque in uerum lumen per obseruantiam sui dirigentia; idcirco ita dictum est, Preceptum Domini lucidum, illuminans oculos . De lege autem non conuenerat ista dixisse, que per umbram  futurorum  sancta est, et animas per futurorum cognitionem conuertens; mandatum autem per obseruantiam sui illuminans.

7. Testimonia Dei que et quam multa. Angelis plenus omnis mundus.---Ergo quia beati sunt scrutantes testimonia Dei, et aliud legem, aliud mandatum, aliud testimonium esse sicut cetera diximus; que hec Dei sint testimonia, noscendum est. Legis enim totius liber sub testimoniis datus est. Celum namque et terram Moyses librum Testamenti traditurus in testimonium  aduocauit. Et sunt plurima in causam testimoniorum constituta, cum Iacob ait , Testimonium erit uobis collis iste, et testimonium erit lapis iste. Et in Iesu scriptum 278 est, Duodecim lapides efferte, ut sint hi testimonium filiis uestris . Curato etiam leproso Dominus ait, Offer munus tuum  in testimonium, quod constituit Moyses illis. Apostolus plura ad Timotheum per epistolam loquens denuntiat sub testibus, dicens: In conspectu multorum testium denuntio tibi, et in conspectu Dei uiuificantis omnia, et Iesu Christi, et electorum Angelorum, ut hec custodias . Plura igitur et innumerabilia sunt Dei testimonia, que si quis scrutari per cognitionem Legis, Prophetarum, Euangeliorum, Apostolorum uellet, in beatitudine permaneret;  neque uelut uacuo et solitario orbe uiuens, sciret se nisi sub teste peccare. Plena sunt enim omnia diuinis testimoniis: et omne hoc uacuum quod putatur, repletum est angelis Dei nichilque est quod non hec diuinorum ministeriorum frequentia incolat.

 8. Horum presentia deterrere debet a peccatis. Angeli uoluntatis nostre testes. Diaboli uis et malitia.---Horum itaque cognitionem per doctrinam quis adeptus, scit se sub testibus uiuere. Et cum natura humane infirmitatis procliuis ad uitia est, refugit tamen uel sub teste peccare: quod ipsum docet nos communis consuetudinis ratio. Quis enim furari sub teste non metuit? Quis ad scelus nisi secretum elegit? Quis ad adulterium non aut solitudinem aut noctem optauit?  Et si quando incalescentibus uitiis iam ad crimen animus promptus est  , tamen furor insanientis uoluntatis occursu testis cercetur: et in sese abruptam humane petulantie naturam nonnumquam intercessio repentina reuocauit. Si ergo metus intercessionis iam presumptum animo facinus demoratur;  quid Christianum hominem agere conueniet, scientem se tot undique spiritalium uirtutum testimoniis, non dico operum suorum, sed ipsius tantum uoluntatis obsessum? Nonne cum in aliquam turbide affectionis uoluntatem infirmitatis nostre aculeis commouemur, metuimus adsistentes undique nobis choros Angelorum, et plenum ministeriis celestibus mundum? Si enim Angeli paruulorum Patrem nostrum quotidie uident, qui in celis est : possumus testimonia eorum metuere, quos et nobiscum manere, et Deo quotidie scimus adsistere. Quin etiam ipsum illum diabolum, per quem ipsa illa uitiorum nostrorum incentiua prebentur, suosque omnes testes metuere debemus, puncto temporis omnem amplitudinem mundi huius obeuntem  ; cui dulce est peccare  nos, ut peccatorum nostrorum 279 testimonio glorietur. Est enim eius hec propria calliditas, instigare ad peccandum, et arguere peccantes. Dictum est enim, Aut nescis  quia adest diabolus  accusator fratrum uestrorum .

9. Testimonia Dei toto corde inquirenda.---Et quia essent aduersarie nobis uirtutes in testimonio cum ceteris permanentes, de sanctis tantum prophetam meminisse dignum fuit dicentem, Beati scrutantes testimonia eius: non aliena scilicet, sed illa que Dei sunt. Non negligentem autem testimoniorum Dei oportet esse scrutationem; ob quod dictum est, In toto corde  exquirunt eum. Non pro parte studium celesti doctrine adhibendum est; sed toto corde Dei testimonia inquirenda sunt: ut quia sunt et alia  que Dei non sunt, ea que Dei discimus esse, non auocato in alia negotia corde scrutemur.

10. uie multe bone et una optima quid.---uERS. 3. Succedit deinde hic uersus: Non enim qui operantur  iniquitatem, in uiis eius ambulauerunt. In primo uersu singulariter uia commemoratur, uie in hoc tertio plures. Ex quo intelligendum est, per multas uias ad unam perueniri; in qua quisque immaculatus si sit, hic beatus est. De plurimis autem uiis atque una Ieremias paria testatus est, dicens, State in uiis, et interrogate uias Domini eternales: et querite que sit uia bona . In plurimis ergo uiis standum est, et plurime interrogande sunt: et he quidem plures et Domini sunt et eternales, et in his cernendum est que sit uia optima. uie plures sunt, et plura Dei mandata, plures prophete per quos omnes in unam uiam pergitur: sed in his operarii iniquitatis non ambulauerunt. Nam si in lege mansissent, usque ad optimam illam Noui Testamenti uiam peruenirent.  Est uia per Moysen, est per Iesum, est per Dauid, est per Esaiam, est per Ieremiam, est per Apostolos; et per has omnes ad eum necesse est  peruenire qui dixit, Ego sum uia; et Nemo uadit ad Patrem, nisi per me . Simile quiddam sub margarite nomine dictum esse intelligendum est. Multarum enim margaritarum negotiatorem esse oportet, ut unam margaritam multi pretii consequatur . De margaritis cum fit sermo, sufficit ad honorem earum quod margarite sunt nuncupate; una autem illa margarita que reperta est magni esse pretii dicitur: ita et cum de uiis plurimis prophetatur; quod et Domini et eternales sint dictum est; cum autem in his uiis queritur que sit utilis uia, ea que reperta est optima 280 predicatur. Ergo quamuis uel ille  uie eternales sint, uel margarite ipso suo nomine honorabiles sint: in multis uiis standum est, ut bona uia reperiatur; et uendende omnes margarite sunt, ut ea que multi pretii est reperta cematur.

11. uERS. 4. Dehinc consequitur hic uersus: Tu mandasti mandata tua custodiri nimis. Superius commemorauimus, aliud significare mandata, aliud legem. Et de lege, quantum arbitror, Apostolus nobis testis fuit, quia umbra sit futurorum, in qua species ueritatis tamquam corpus in umbra describitur . Mandatum uero est, quod per obseruantiam implendum est: ut illud, Non mechaberis, non occides . Non enim in eo species future imaginis continetur, sed presentem habet operationis effectum: Tu mandasti mandata tua custodiri ualde.  Nihil igitur dissoluto animo, nichil incurioso agendum est, sed sollicitos atque anxios curam mandatorum Dei exsequi nos oportet: ut id quod agimus, in profectum fidei nostre, cum reuerentia eius  cui agimus,  exsequamur. Ceterum si aliquid remissa uoluntate et occupata in res alias cogitatione egerimus; officia quidem corporis in agendo occupabuntur, sed deuotionis meritum per negligentiam non consequemur.

12. Iustificationes Dei plures; earum nexus; sine gratia non comparantur.---uERS. 5. Utinam dirigantur uie mee, ad custodiendas iustificationes tuas. Habemus nunc post mandatorum custodiam, etiam iustificationum obseruantiam. Et mandata iam superius, que esse existimaremus, ostendimus. Iustificationes autem sunt plures atque diuerse in obseruandis singulis officiorum generibus temperande: ad quorum custodiam, nisi a Deo dirigamur, infirmes  per naturam nostram erimus. Adiuuandi igitur per gratiam  eius, dirigendique sumus, ut preceptarum iustificationum ordinem consequamur. Est nobis iustificatio circa  seruum  distributa, est circa filium, est circa patrem, est circa fratres, est circa fideles uiros, est circa Ecclesie principes, est circa Angelos, est circa Deum ac Dominum nostrum unigenitum Dei uerbum. In singulis ergo quibusque generibus atque nominibus iustificationis ratio seruanda est: quia nisi hec omnia ex comparibus deuote uoluntatis officiis retineantur,  iustificationem Dei non tenebimus. Religiosus in patrem, si oderit filium, modum iustificationis amisit. Religiosus in fratrem, si oderit seruum,  perdidit iustificationis Dei ordinem. Religiosus in Dominum, 281 si oderit sacerdotem,  nequaquam  iustificationis obseruantiam in religione Dei  expleuit, odia in ipsa ministeria diuine iustificationis exercens. Iam uero  in ipsa fidei ueritate, id est, de Dei patris et Domini intelligentia, per quam maxime iustificatio nobis erit probata, quanta opus est nobis Dei gratia, ut recta sapiamus, ut ex propheticis atque euangelicis auctoritatibus unum idemque teneamus ne in uno aut altero opinio nostra et sermo dissideat,  sed ad uniuersas  Dei iustificationes equa ac pari operum ac doctrine obseruantia dirigamur.

13. Mandata omnia, non ex parte seruanda.---uERS. 6. Quod cum consequemur, tum dicere id quod consequenti  uersu continetur licebit: Tunc non confundar, cum respicio in omnia mandata tua. Nisi enim attenti in omnibus mandatis eius erimus, ac diuersabimur, eruntque alia preterita  , alia pro uoluntate obseruata; iustificationis ordinem non  tenebimus. Ceterum si directis uiis  nostris erit par in omnibus equalisque custodia; nullo obliuionis uel negligentie pudore confusi, confidenter omnium mandatorum obseruatione gaudebimus.

14. Recti cordis cogniteque iustitie auctor Deus.---uERS. 7 et 8. Sequitur deinde hic uersus: Confitebor tibi in directione cordis, in eo quod didici iudicia iustitie tue. Iustificationes tuas custodiam. Abiicienda ergo est omnis anime peruersitas, et directo atque in nullam aliam partem  deflexo corde est confitendum: ne  decedat animus in seculi curam, ne ex illis doctrine Dei semitis in deuia euagetur. Sed directe huius confessionis ea causa est, que consequenti uersu continetur: In eo quod didici iudicia iustitie tue. Primum igitur orauit, ut ad custodiendas iustificationes directe uie ipsius fierent. Secundo in nullo confundendum se esse subiecit, cum in omnia Dei mandata respiceret. Tertio quoque in directione cordis Deo se confessurum spopondit ob id, quia iudicia iustitie eius didicisset; per doctrinam scilicet directi cordis cogniteque iustitie, laudem Deo reddens. Sed iustitie cognite hic fructus est, ut iustificationes Dei retineantur: et idcirco subiecit: Iustificationes tuas custodiam. Qui enim didicisse iudicia Dei fructus est, nisi cognitionem nostram iustificationum  obseruantia consequatur?

15. Orandus semper Deus; ne in tentatione deserat. ---Sed meminisse debemus, licet cognitio 282 prestanda a Deo sit, tamen esse semper orandum, ut his que in custodiendis iustificationibus suis custodire uolumus faueat  : scientes quidem frequenter nos ab eo ob tentationes derelinqui, ut per eas fides nostra probabilis fiat. uerumtamen secundum Prophetam ne nos penitus derelinquat deprecandus est: ait enim, Non me derelinquas usquequaque nimis. Quod et in dominice orationis ordine continetur, cum dicitur. Non derelinquas nos  in tentatione quam ferre  non possimus . Scit Apostolus  derelinqui nos ad tentandum: sed nouit et mensuram infirmitatis nostre Deum nosse, dicens: Fidelis est Deus, qui non permittat nos tentari super quam possumus . Iob Deus tentationi permittens  a iure diaboli potestatem anime eius excerpsit, et secundum modum infirmitatis humane tentandi ius dereliquit. Infirmitatis sue igitur Propheta conscius orat, ne ualde derelinquatur: ut imbecillitatem eius, tamquam Petri  demergendi fluctibus, Dominus assumat: ut quamquam ad tentandum sese relicturus sit, non tamen usquequaque et ualde  , scilicet ne usque ad anime et fidei periculum derelinquat.



LITTERA II. [Figure: [Hebrew Text] 2Kb] Beth.

 In quo corrigit iunior  uiam suam? In custodiendo sermones tuos. In toto corde meo exquisiui te: ne repellas me a mandatis tuis. In corde meo abscondi eloquia tua: ut non peccem  tibi. Benedictus es, Domine: doce me iustificationes tuas. In labiis meis pronuntiabo  omnia iudicia oris tui. In uia testimoniorum tuorum delectatus sum, sicut in omnibus diuitiis. In mandatis tuis me exercebo , et considerabo uias tuas. In iustificationibus tuis meditabor.

283 1. Moribus bonis prestat a puero imbui. Consuetudinis uis.---In secunda consequentium octo uersuum littera ipse sibi Propheta his quibus responsurus sit proposuit, dicens, uERS. 9: In quo corrigit adolescens  uiam suam  ? Hec ex proponentis persona dicta sunt. Dehinc nunc tamquam respondentis confessio subditur, In custodiendo sermones tuos. Contuendum autem est, secundum eum quem in exordio habuimus sermonem, uera atque perfecta timoris Dei instituta sub his elementis litterarum contineri, quibus quasi ad usum confessionis Dei per ipsa infantie rudimenta formamur. Ergo intelligendus est Propheta non otiose locutus esse, In quo corrigit adolescens uiam suam? Omnem quidem etatem  optabile est ex his corporis sui uitiis ad innocentie studium transferri: quia et sera licet emendatio utilis sit obliuione uitiorum. Sed placiturum Deo uirum Propheta  conformans, non exspectat post longam ac diuturnam criminum consuetudinem doctrina Dei et  preceptis timoris institui: sed rudes a peccatis annos, et etatem adhuc criminum nesciam, uult non modo studiis aliquando innocentie, sed etiam ipsa adolescentie  consuetudine imbui. Difficile est enim ab usitatis desinere, difficile est a familiaribus abstrahi, magnum in se consuetudo habet uinculum: et idcirco optimus ille fuerit  cultor, quem non modo delictorum remissio sine crimine constituerit, sed ipsa illa prestiterit uitiorum ignoratio innocentem.

2. Iuuenis Deo mancipati prerogatiua.---Nouit Ieremias propheta etatis huius beatitudinem, dicens: Bonum, inquit, est  iuueni uiro, cum auferet iugum graue in iuuentute sua: sedebit singulariter, et tacebit . Non exspectat frigescentes senectute annos, nec emortuam iam per etatem uitiorum consuetudinem. uult longi prelii militem: uult eum Christi seruum, quem ne ipsa quidem preteritorum criminum recordatio polluat. Nam in his, qui  iam prouectioris etatis crediderunt, inest quidem per donum gratie preteritorum indulgentia; sed non abest per conscientie naturam gestorum recordatio. »Bonum, inquit, iuueni  auferre iugum graue.« Onus istud  rudes ad obediendum anni egre ferunt: ceterum etas tenera grauis oneris molestiam per uirtutis incrementa non sentit. Sed suscepto in iuuentute onere quid faciet? Sedebit, inquit, singulariter et tacebit. Rarus iste est, cum 284 quo perfectio timoris Dei per annorum augmenta concrescat: et idcirco singularis sedebit, lasciuos adolescentie cetus derelinquens, et ab ipso senum nuper credentium consessu remotus:  quia ei non competit dicere, Delicta iuuentutis mee Domine ne memineris . Silebit etiam, congruam fidei et iuuentuti existimans  taciturnitatem: non tumultibus negotiorum secularium admixtus, sed per modestiam tacens, sola  diuina sacramentorum cognitione occupatus, et sermones Dei tacita rerum atque operum obseruatione custodiens.

3. An repellat Deus quemquam a mandatis.---Redit deinde ad personam suam Propheta, ut id, quod superius dixerat, significasse de se nosceretur, dicens, uERS. 10: In toto corde meo exquisiui te: ne repellas me a mandatis tuis. Competere bonitati Dei non uidetur, ut a mandatis suis quemquam repellat: sed sermonum adiectio et uirtus uerborum, que ex perfecta celestis doctrine ratione disposita est, nichil dubium, nichil contrarium in se habet. Qui ergo, secundum prophetam , mauult peccatorum  penitentiam, quam mortem, numquid existimandus est a mandatis suis quemquam repellere? Procul sit istud existimare. Sed neque hoc nunc  Propheta sentit, maxime qui in toto corde Deum perquisierit.

4. Quam hoc non senserit Dauid.---Sed absolutio difficultatum in his ipsis requirenda est, e quibus uidetur exsistere. Propheta enim quid senserit, in promptu est noscere. Legimus scriptum in Ieremia , Maledictus qui facit opera Domini negligenter. Legimus et in Euangeliis scriptum, Omni enim habenti dabitur, et abundabit: et qui non habet, etiam quod habet auferetur ab eo . Ergo habens abundabit;  non habens uero ipso illo quod habet indigebit. Propheta non est obnoxius maledictionis conditioni; quia non negligenter opera Dei egit, eum toto corde perquirens. Deinde confidenter petit, ne a mandatis Dei repellatur; quia  eum toto corde perquirat. Secundum Euangelia enim habenti dabitur, et ei qui non habet etiam quod habet auferetur. Deus igitur non auferet  nisi non habenti, secundum quod neque repellet nisi negligentem. Adeo autem bonitate plenus est, ut habentem abundantia  muneretur: adeo uero non uult quemquam non habere, ut non habenti ipsum quod habet adimat.

285 5. Quem repellet.---Neminem igitur nisi obnitentem repellit, neminem nisi negligentem reiicit. Hanc enim Propheta pretulit causam, cur se non repelli a mandatis Dei precaretur, quia non ex parte, neque per desidiam Deum, sed toto corde quesisset: per quod intelligimus eum a mandatis repelli, qui per multam incuriam fuerit indignus admitti: et extra  inhibentis inuidiam est, quod de culpa proficiscitur non merentis.

6. Secreta Dei quedam reuelare piaculum est.---uERS. 11. Tertius iste secunde littere uersus est: In corde meo abscondi eloquia tua, ut non  peccarem tibi. Meminimus simile huic dicto legi solere ubi dicitur, Mysterium regis bonum est abscondere. Meminimus et Paulum ad Corinthios adhuc in fide paruulos scribentem  , quedam Dei eloquia occuluisse, cum dicit: Lacte uos potaui, non cibo; nondum enim poteratis, sed neque adhuc potestis . Legimus et in Euangelio  in agro uberi atque fecundo repertum thesaurum, eumdemque empto agro occultari. Nouimus neque margaritas ante porcos proiiciendas esse , neque  sanctum canibus  dare oportere. Ergo intelligimus quedam nos cordis nostri secreto continere, que diuulgata inexpiabilis peccati culpam comparabunt. Ita enim dixit: In corde meo abscondi eloquia tua, ut non  peccarem tibi: quia cum cetera peccata secundum differentias rerum aut in nos ipsos aut in alios  exsererentur  ; tamen tum fierent in Deum propria, cum que occultorum cordium essent condenda secreto, hec in profane cognitionis scientiam proderentur.

7. Iustificationum scientia est Dei munus.---Contuendus autem est in quarto hoc qui consequitur, uersu ordo doctrine. Primus uersus de custodiendis ab adolescente mandatis Dei  constitit: sequens, quia in toto corde Deum exquisierit, ne a mandatis Dei repellatur: dehinc quod sacramenta absconsa sapientie et occulta Dei mysteria mentis sue secreto continuerit. Quarto nunc id deprecatur, ut iustificationes suas eidem ostendat: et deprecatur confessionis honore prelato, dicens, uERS. 12: Benedictus  es, Domine: doce me iustificationes tuas. De iustificationibus nonnulla aliqua anteriori sermone complexi sumus , et superfluum est eadem frequenter iterare. Maximus igitur ac precipuus labor est, hanc iustificationum Dei scientiam consequi, et humane nature infirmitas difficulter tot tantarumque rerum cognitionem consequitur: 286 atque ob id ut doceatur orat, quia diuine bonitatis munus est, animi humani imperitiam ad congruam atque unicuique generi competentem officiorum obseruantiam temperare.

8. Iudicia Dei inenarrabilia, non iudicia oris Dei.---Succedit deinde etiam de iudiciis Dei sermo, quo dicit, uERS. 13: In labiis meis pronuntiaui omnia iudicia oris tui. Quanta rerum,  et nuncupationum differentia  est. Primum a iuuentute mandata Dei custodiuntur, dehinc Deus toto corde inquiritur, tum Dei eloquia occuluntur, et iustificationes disci desiderantur, nunc iudicia predicantur. Sed Propheta forte existimabitur a se excidisse, et uel suorum, uel alienorum dictorum immemor fuisse. In hoc enim psalmorum libro legimus: Iudicia tua sicut abyssus multa . Paulus apostolus ait: Inscrutabilia sunt iudicia Dei , et rursum  propheta: Magna enim sunt iudicia tua, et inenarrabilia : et quomodo audebit propheta dicere: In labiis meis pronuntiaui omnia iudicia oris tui? Sed nichil neque contra se, neque contra alium eiusdem spiritus propheta nunc elocutus est. Non enim ait, In labiis meis pronuntiaui omnia iudicia tua; sed ait, Omnia iudicia  oris tui: sciens nonnullam differentiam esse iudiciorum Dei, et iudiciorum oris Dei. Numquid cum ait, Iudicia tua sicut abyssus multa; dixit, Iudicia oris tui sicut abyssus multa? Nunc autem ait, Iudicia oris  tui annuntiaui. Ea ergo, que cognita esse per prophetas uel ex Dei uerbis iudicia esse potuerunt,  et propheta non tacuit: que idcirco predicata sunt, ut docerentur.

9. Conscientie recte securitas. Opibus spiritalibus gaudet propheta.---Post iudiciorum autem oris Dei publicam et constantem predicationem id sequitur, uERS. 14: In uia testimoniorum tuorum delectatus sum, sicut in omnibus diuitiis. Non timet propheta uite sue testes, sed in his delectatur: et ei  conscientia spectantium se et contuentium iucunda est. Trepidat enim ad omnem intercessionem pollute conscientie metus: ceterum ubi constans innocentis uite fiducia est, plurium testium interuentio grata est. Sed non de communis cousuetudine gaudii iucundus propheta est: delectatur enim sicut in diuitiis omnibus;  non  tantum in diuitiis, sed in diuitiis omnibus. Sunt opes in auro, sunt in argento, sunt in pecuniis, sunt in uestibus, sunt in domibus, sunt in agris; eorumque aut uitibus, aut oleis, aut frugibus: 287 sed Domini propheta doctrinarum fruge perfectus est, et  legis ac prophetalium institutionum facultatibus diues est: et anteriore licet tempore, non tamen euangelicorum et apostolicorum preceptorum ignarus est. Nouit enim et has diuitias Paulus ad Corinthios loquens: Gratias ago Deo meo semper pro uobis  super gratiam Dei, que data est uobis in Christo Iesu: quoniam in omnibus ditati estis in ipso, in omni uerbo et in omni scientia . In his ergo diues est, et in his delectatur propheta. Ceterum non est existimandus secularium opum comparatione delectatus  esse, qui nisi cum contemptu atque inopia seculi diues in Domino esse non potuit.

10. Has exercitationes conseruat.---Delectatus autem in uiis testimoniorum Dei, opus delectationis sue agere debebat; et non ambiguum est quin agat. Ait enim, uERSU 15: In mandatis tuis exercebor, et considerabo uias tuas. Exercitatione igitur et assiduitate opus est, ut usus rerum necessariarum retineatur; quia periculosa est humanarum mentium et molesta desidia: ac ne otii consuetudo subrepat, assiduitas exercitationis  adhibenda est. Sed retentus etiam hic ordo rationis est. Nam prius exercendum est in mandatis Dei; tum deinde uie eius considerande: quia nisi fidelium operum usus precesserit, doctrine cognitio non apprehendetur; et agendum a nobis antea fideliter est, ut scientiam consequamur. uias ergo, secundum superiorem expositionem , legem, prophetas, omnia Euangelia, et apostolos esse existimamus: quos in mandatis Dei se exercens Propheta considerauit, ut nouerit.

11. Mandata. Iustificationes. Meditationis et exercitationis usus. Conclusit autem octauum numerum hoc, uERSU 16: In iustificationibus tuis meditabor, non obliuiscar sermonum tuorum.---A doctrine perfecte ordine Propheta non  excedit. In iustificationibus  Dei, quas doceri se orauit, exercetur, sicut meditatur in mandatis. Mandatorum enim hec est ratio, quia nos  ad obseruantiam atque opus innocentie instituunt: ut illud est, Non occides, non mechaberis, et cetera his similia.  In his ergo exercetur , per presentium se exercitationem ad futura confirmans. Iustificationes autem sunt, quibus hebreus puer  sex annis seruus, liber deinceps anno septimo fiet; et post sex annorum fructus, ager otiosus relinquendus est, et cetera in iustificationum obseruantiam constituta, que ingentem in se habent future spei meditationem per negotii presentis  effectum. Atque ideo in his meditatur, ut in mandatis  exercetur: quia exercitatio usum retinet consuetudinis institute; meditatio  autem se in id quod nondum obtinuit extendit; ut per meditationem id quod expetit consequatur:  que meditatio iustificationis id consequitur  ne sermonum et promissionum subrepat obliuio  .



 LITTERA III. [Figure: [Hebrew Text] 2Kb] Gimel.

Retribue seruo tuo,  et uiuam: et custodiam sermones tuos. Reuela oculos meos, et considerabo mirabilia de lege tua. Incola ego sum in terra: non abscondas a me mandata tua. Concupiuit anima mea cupere  iustificationes tuas  in omni tempore. Increpasti superbos: maledicti qui declinant a mandatis tuis. Aufer a me opprobrium et contemptum: quia testimonia tua exquisiui. Etenim sederunt principes, et aduersum me loquebantur: seruus autem tuus exercebatur in tuis iustificationibus. Nam et testimonia tua meditatio mea est, et consolatio  mea iustificationes tue sunt.

1. Insontis uox est, RETRIBUE.---Quibus non est constans emundati cordis conscientia, precari ista Prophete uoce non possunt, uERS. 17: Retribue seruo tuo  . Si enim digna secundum opera nostra retributio aderit, in peccatorum ac delictorum nostrorum  penis manebimus. Satis est autem, si cui uel hec saltem fiducia 289 gratulandi ad Dominum  fuerit: Non secundum peccata nostra fecit nobis, neque secundum iniustitias nostras reddidit nobis: quia secundum altitudinem celi a terra  longauit  iniquitates nostras a nobis; quia ipse cognouit figurationem nostram . Magnum est tantam in se Dei misericordiam recognoscere, et scire consuetudinem criminum procul a se abesse,  et dignum Dei misericordia se esse cepisse. Propheta autem hic, in cuius scilicet corpore habitatio Dei digna est, quia sancto Spiritu plenus non communia nec terrena  cogitat et effatur, libertatis eius est, ut oret, Retribue seruo tuo.

2. Non insolenter a Dauid profertur.---Sed forte insolentis istud audacie est, sine aliqua confessionis modestia meritum retributionis optasse, nec se in  corpore situm, id est, in uili atque in humili sorte esse meminisse. Exclusit autem Propheta omnem de se uanitatis ac iactantie opinionem. Nam cum dixisset Retribue ex fiducia innocentie; seruo tuo ex seruitutis officio et ex conditionis sue confessione subiecit. Constanter igitur hec postulat, qui se Dei seruum, non peccati esse  meminit: quia omnis qui peccat, seruus est peccati .

3. uita uera non est huius temporis.---uiuam, inquit,  et obseruabo sermones tuos. uiuam atque obseruabo non presentis temporis res est; sed significatio sermonis huius in  futurum  se tempus extendit. Scit enim Propheta quando beata illa et uera uiuentium uita sit. Nunc enim et in puluere mortis manemus, et in mortis corpore sumus, a quo se liberari Apostolus orat, dicens: Miser ego homo, quis me liberabit a corpore mortis huius?  Habemus autem etiam nunc admixtam nobis materiam, que mortis legi et peccati obnoxia est; et in huius caduce carnis infirmisque domicilio corruptionis labem ex eius consortio mutuamur: ac nisi  glorificato in naturam spiritus corpore, uite uere in nobis non potest esse natura. Audiamus eum, 290 qui se meminit in corpore mortis habitare dicentem: Quia  uita nostra absconsa est  cum Christo in Deo . Cum autem Christus apparuerit uita nostra, tunc et uos apparebitis  cum ipso in gloria. Hanc ergo retributionem sibi Propheta orat, ut uiuat: future huius uite tempus in loco altero docens, quo ait: Et placebo Domino in regione uiuentium . Scit hanc mundi istius sedem regionem non esse uiuentium. Scit nos adhuc secundum prefigurationem legis emundandos esse. Nunc enim admiscemur morticine: et in lege quisquis mortuum contrectat, immundus est .

4. Lex de mortuo non contrectando; qui intelligenda. ---Sed absit istud, ut quidquam horum in lege corporaliter intelligatur, tamquam per contrectationem mortui quisquam fiat immundus. Ioseph ossa egrediens  Aegyptum Moyses ipse lator legis  abstulit , Eliseus mortuo ut eum uiuificaret incubuit : Dominus ipse mortuos manu apprehensos in uitam retraxit : et contrectatio mortui si immundum effectura fuisset, nequaquam a tantis uiris, neque a Domino uiolata lex esset, ipso dicente: Non ueni legem soluere, sed adimplere . Sed  quia lex umbra est futurorum bonorum; idcirco per hanc preformatam  significantiam docuit nos in hoc terreni et morticini corporis habitaculo mundos esse non posse, nisi per ablutionem celestis misericordie emundationem consequamur,  post demutationem resurrectionis, terreni corporis nostri effecta gloriosiore natura.

5. Baptismata sunt diuersa.---Et forte si quis existimet sibi in Sacramento baptismi perfectam illam  innocentie, et celesti uita dignam redditam puritatem; Ioannem Baptistam dixisse recolat, Ego quidem baptizo uos in aqua penitentie; qui autem  post me uenit  , fortior me est : ipse uos baptizabit Spiritu sancto, et igni: ipsum autem Dominum baptizatum a Iohanne  cum adhuc esset in corpore meminerit 291 locutum, Adhuc habeo   alio baptismo baptizari . Est ergo, quantum licet existimare, perfecte illius emundatio puritatis etiam post baptismi aquas reposita:  que nos sancti Spiritus sanctificet aduentu,  que iudicii igni nos decoquat, que per mortis iniuriam a labe morticine et societate purgabit, que martyrii passione deuota ac fideli sanguine abluet.

6. Mandatorum non est hic perfecta custodia.---Et idcirco sanctus Propheta uicturum se dicit esse cum uiuat, per hanc scilicet umbram uite ad ueram illam regionem uiuentium transferendum. Secundum quod exemplum, ut dixit uiuam; ita et  custodiam sermones tuos. Custodiuntur interim secundum apostolum Paulum pro parte et per speculum  . Sunt enim multa seculi scandala,  que prohibent perfectam in nobis mandatorum esse custodiam. Taceo de naturis corporum, que nos interim aut per infirmitatem, aut per incentiua uitiorum imperfectos esse compellunt. At uero morte uicta, et aculeo eius obtuso, et cum facie ad faciem audiemus atque cernemus; tunc uere et uiuemus, et mandata Dei seruabimus.

7. Lege adumbrata: hec optat Dauid cernere.---Ordo intelligentie, qui primo uersu continetur, hic idem in consequentibus est. Ait enim, uERS. 18: Reuela oculos meos, et considerabo mirabilia de lege tua. Scit mortalibus oculis atque corporeis nubem obscuritatis obsistere. Scit ea que corporaliter in lege precepta sunt, umbram esse et speculum futurorum. Legem quidem legit: sed optat legis mirabilia  contueri. Meminit sancta esse sabbata: sed in eternorum sabbatorum requie esse desiderat. Utitur quidem azymis panibus: sed fermentum eiicere nature ueteris festinat. Immolat pasche ouem: sed assistere ei qui per Ioannem reuelatur Agno concupiscit . Septimi anni legi satisfacit: sed ipse exactis septem millibus, seculi esse liber expostulat.  Iubilei quinquagesimi anni legem explet: sed  pentecostes remissionem ac renouationem 292 obtinere festinat. Scit ex precepto Dei secundum celeste exemplar et altarium a Moyse institutum, et Aaron sacerdotali habitu ornatuque uestitum: sed Principis  sacerdotum, in cuius exemplum hec fiebant, interesse ministeriis properat.  Induci quoque in terram sanctam, terram fluentem  lacte et melle,  tamquam totius huius orbis peregrinus orat. Uniuersa quidem ista Iudei corporaliter gerunt: sed hec Paulus aliter intelligit, dicens: Scimus enim quia lex spiritalis est . Hec igitur legis mirabilia, que uelatis oculis adumbrantur, Propheta orat ut cernat: scilicet ut caduco atque infirmo corpore absolutus, hec que per corporalem obseruantiam legis magna et mirabilia in celis prefigurantur, adspiciat.

8. Peregrinandum a carne.---Non demutatur affectus orantis. Post hec enim ait, uERS. 19: Accola ego sum in terra; ne abscondas a me mandata tua. Accola non iuris sui terram incolit,   sed alienam: neque peregrinus fructum ex ea temporarie operationis exspectat. Nouit incolatus huius Apostolus  ordinem, dicens peregrinandum a corpore et cum Christo manendum esse . Propheta itaque quasdam imagines celestium conuersationum fide cernens, licet corpus incolat, tamen rem non suam incolit, oculis mentis in celum erectis. Scit in celo thesauros collocandos; quia ubi thesaurus sit, illic et cor futurum sit . Non erat illo  sensu  sue terre accola, qui in euangelica comparatione horrea extruit capacia ingentium fructuum, et animam suam per presentium copiam ad delicias adhortatur; stultus anima ipsa eadem nocte priuandus .

9. Mandatum unum lucidum, alia absconsa.---Ergo accolam se propheta confitens, orat ne mandata Dei a se occulantur. Nemo enim nisi peregrinus corporis  sui, cognitione mandatorum Dei dignus est. Quod mandatum Dei quod lucidum sit, et illuminans oculos ; absurde nunc uidebitur dixisse, ne sibi mandata Dei occulantur, que hoc 293 nature in se habent, ut et lucida sint, et illuminent. Sed negligentia aurium affert  sensus difficultatem. Illic enim mandatum lucidum et illuminans est, hic mandata absconsa sunt. Lucidum mandatum est, per quod ad contuendum lumen mandatorum illuminamur. Per mandatum quod in lege primum est, quo  Deum ex tota anima et ex tota uirtute amare precicipimur ,  digni  illuminatione cognitionis efficimur. Et sicut de gloria in gloriam transibimus  ; sic et in lumine uidebimus lumen, sic et per speculum faciem ipsam aliquando cernemus. Per hoc enim nunc corporalis uite mandatum, sacramento baptismi et precepto Dei illuminamur, et lumine utimur, et in gloria manemus. Per hoc rursum ex mandato  mandata  cernemus, per hoc ex lumine lumen uidebimus, per hoc ex gloria in gloriam transferemur.

10. Angelorum ministeria sunt diuersa.---Scit autem in celis Propheta plura Dei esse mandata, scit per diuersitatem ministeriorum diuersas esse preceptorum obseruantias, angelorum, archangelorum, thronorum, dominationum, potestatum, et principatuum.  Quos utique necesse est, ut nominibus, ita et officiis esse diuersos, perpetuam tamen mandatorum custodiam pro nature sue firmitate retinentes. Atque ob id reuelari sibi celestium mandatorum sacramenta orat: quia sciat se in terre huius corpore esse peregrinum.

11. uers. 20. Quartus hic tertie littere est uersus: Concupiuit anima mea, ut desiderem  iudicia tua in omni tempore. Non est Prophete huius cum ceteris communis uel seculi sermo: altius sub significatione familiarium uerborum intelligentie sue extulit sensum, dicens: Concupiuit anima mea  ut desiderem iudicia tua 294 in omni tempore. Multis enim uidebitur rectius dictum fuisse, desiderat anima mea iudicia  tua in omni tempore. Et forte quidam existiman id ipsum sub his dictis contineri.

12. Iudicia Dei quam tremenda homini.---Sed meminit Propheta, arduum esse et nature humane periculosissimum, Dei desiderare iudicia. Cum enim nemo uiuens in conspectu ipsius mundus sit; quomodo desiderabile iudicium eius potest esse? An cum ex omni otioso uerbo rationem simus prestituri,  diem iudicii concupiscemus, in quo nobis est ille indefessus ignis  subeundus, in quo subeunda  sunt grauia illa expiande a peccatis anime supplicia? Beate Marie animam gladius  pretransibit, ut reuelentur multorum cordiam cogitationes .  Si in iudicii seueritatem capax illa Dei uirgo uentura est, desiderare quis audebit a Deo iudicari? Iob omnium humanarum calamitatum militia et uictoria perfunctus, qui cum tentaretur, ait: Dominus dedit, Dominus abstulit, sit nomen eius benedictum in secula , cinerem se esse confessus, audita de nube Dei uoce non loquendum sibi ultra esse decreuit . Et quis erit ausus Dei desiderare iudicia, cuius uocem de celis nec tantus propheta sustinuit , neque apostoli  consistentes in monte cum Domino ferre potuerunt ?

 13. Eam innocentiam sibi optat Dauid, qua fiant non tremenda.---Tenuit itaque Propheta humane et nature et conscientie modum, dicens, Concupiuit anima mea, ut desiderem iudicia tua in omni tempore. Non enim iudicium desiderat, sed ut desideret concupiscit: desiderii eum cupiditas, non iudicii continebat. Concupiscit enim desiderare, scilicet ut in tanta innocentia maneat, ut tuto iam et sine  metuendi  iudicii terrore desideret:  rem ipsam nondum per conscientiam humane conditionis 295 desiderans; sed eius desiderium,   et conscientia perfecte ut proueniat innocentie concupiscens. Scit uero continentem et indefessam desiderii huius concupiscentiam esse oportere: atque ideo adiecit: in omni tempore, nullum scilicet docens otium nobis  esse  debere, quin semper desiderii huius cupiditate teneamur.

14. Superbia prouocat in nos iram Dei.---Deinde loquitur, uers. 21: Increpasti superbos: maledicti qui declinant a mandatis tuis. O infelix superbia, que dedignatur sub preceptis celestibus uiuere, que  mandata diuina animi infidelis tumore fastidit! Plurima sunt humanorum uitiorum crimina, et diuerse atque innumerabiles peccatorum operationes: sed nulla magis prouocande in nos ire Dei, quam superbie causa est. Increpasti enim non auaros, non lasciuos, quibus utique increpatio debita est, sed superbos; quia plures per superbiam, qua humana contemnunt, etiam Deo obsequi spernunt.

15. Inania reddit opera bona.---Sed sint licet preclara cetera fidei opera, et in omni diuinorum preceptorum custodia deuotio immoretur: tamen subrepente superbia, memoria eorum que recte operamur abolebitur.  Quanto euangelicus ille phariseus labore se in uite uiam statuit,  ne in alienam rem rapax esset, ne in quemquam iniuriosus  existeret, ne adulteriis dissolueretur ? Laborauit bis in sabbato ieiunans,  suumque  corpus per abstinentiam cibi ingenti patientie uirtute confecit. Quanto deinde labore auaritie uincende, decimas substantie sue in usum egentium intulit? Quid his preclarius  ? quid eorum  opere difficilius? Sed incidit in superbie laqueum, dicens: Quia non sum sicut peccator iste et publicanus :  et  infelix hoc uitio ex ingentibus operibus cecidit in crimen, et insolens per hanc uirtutum suarum gloriam factus, iustificato magis publicano recessit.

16. Paulus qui ab ea liberatus.---Sed quid de Phariseo dicimus? Apostolus non ab hominibus neque per hominem, sed per Iesum Christum  , aduersus quem diabolus omni uirtutis sue arte luctatus est, angelum Satane qui se colaphizaret accepit : ut per passionum omnium indefessas molestias, nulla superbiendi occasio per otium temporis posset irrepere. Ipse quoque eligendi et constituendi sacerdotis quamdam legem  ferens, cum iam eum in his quibus episcopum dignum est uirtutibus collocasset, neophytum eligi uetuit, ne superbiret, dicens: 296 Non neophytum, ne inflatus incidat in iudicium diaboli : id est, ne per recens adeptam regenerationis gratiam insolescat, uult illum multo passionum bello ante tentari, uult multis humilitatis et fidei stipendiis prouehi. Cor enim humiliatum Deus non spernit, et sacrificium optimum cor contribulatum , quia qui se exaltat, humiliabitur; et qui se humiliat, exaltabitur .

17. Superbia humana despicit, diuina negligit.---Et idcirco maledici qui declinant a mandatis tuis, quia increpantur superbi: quia per superbiam animi insolentis, et humana despicimus, et diuina negligimus.  Sed uirtus uerbi hic collocati non negligenter est audienda. Promptum enim fuerat dicere, Maledicti qui non obtemperant mandatis tuis. (De uno et de plurimis mandatis in superiore uersu  Maledicti autem sunt, qui per hanc prophetie doctrinam eruditi, a mandatis Dei declinant, id est, per uitiorum presentium desideria ab spe eternorum mandatorum decidunt. Qui enim declinat, id in quo est deuitat, et ex alia parte in aliam deducitur, et deflexu quodam de itinere  decedit. uel leuiter ergo declinantem a mandatis Dei maledictionis sententia comprehendit: ut intelligeremus quanti periculi res esset,  ea omnino ignorare nos; a quibus declinare maledictum est.

18. Opprobrium merentur peccata.---uERS. 22.  Aufer a me opprobrium et contemptum; quia testimonia tua exquisiui. Peccata opprobrio sunt digna: et idcirco peccatores exurgent in opprobrium eternum . Quod autem peccata omnia opprobrio sint digna, in Euangeliis discamus, tum cum Dominus exprobrare ciuitatibus illis cepit, in quibus plures uirtutes eius effecte essent nec penituissent, Corozaim  et Bethsaide . Quod ab illis ceptum, necesse est ut in omnes eiusdem criminis  pares fiat; et tunc humano generi exprobret non penitenti, neque in uiam euangelicam pergenti, id quod psalmo continetur: Que utilitas in sanguine meo, dum descendo in corruptionem?  Exprobrat enim superbis atque maledictis, cur nichil in sacramento sanguinis sui atque mortis utilitatis   sue  esse existimauerint; cum ille nostri causa et natus et passus et mortuus sit.

19. Auertit confessio, modo exquirantur etiam Dei  testimonia.---Tenuit etiam Propheta rationem infirmitatis humane. Scit inesse quedam, que per Dei misericordiam auferenda a nobis sint. Scit Deum tali peccatorum nostrorum confessione orandum, ut etsi  digna arguitione 297 habeamus, non tamen arguamur: confitendum enim crimen est, ut obtineatur et uenia. Scit deinde post arguitionem in contemptum, id est, in nichilum gentes  estimari; quia scriptum sit: Omnes gentes nichil sunt, et omnia que a malitia sunt, in nichilum estimata sunt . Sed secundum Prophete exemplum auferri a nobis opprobrium et contemptum hac spe ac fiducia deprecari nos oportet: ut addamus ad id quod dicitur: Aufer a me opprobrium et contemptum, et  id quod sequitur: Quia testimonia tua exquisiui. Et testimonia  Dei exquirit, ut argui non debeat; et auferri a se opprobrium contemptumque precatur, ut uerecundiam non derelinquat: esse quidem in natura sua confessus arguitionis et opprobrii causam quam a se deprecatur auferri; sed per deuotionem exquisitorum testimoniorum eam sperat auferri.

20. Principibus mundi perosa fides.---Exquirit autem testimonia Dei Propheta, non in otio, neque in insolentia rerum secundarum, sed exquirit multis aduersus se residentibus, multis aduersus se colloquentibus, dicens, uERS. 23: Etenim sederunt principes, et aduersum me detrahebant. Scit omnem prophetie fidem mundi huius  perosam esse principibus: scit Apostolos cunctis futuros propter Christianum nomen odiosos. Sedent aduersus Prophetam  principes, et detrahunt tunc, cum audiunt etiam  dicentem, Audite uerbum Domini principes Sodomorum,  attendite legem Dei populi Gomorrhe . Ex consilio enim talium Esaias sectus est, Ieremias quoque carcere clauditur, Daniel leonibus fame ad seuitiam incitatis obiicitur, Zacarias inter templum et altare occiditur, apostoli ceduntur, desecantur, crucifiguntur: ut predicatio Dei auferatur, ut doctrina prophetie inhibeatur, ut uite eterne uia obsepiatur. Sed hos principum consessus et hec obtrectationum eloquia spreuit fides constans. Consequitur enim: Seruus autem tuus exercebatur in iustificationibus tuis. Obstrepentibus illis uidelicet, et totis penarum armis inhibentibus, in exercitationibus iustificationum  Dei spiritus perseuerat.

 21. Meditatio et operatio legis eternorum est preparatio. ---Sed, ut iam superius tractauimus , exercitatio iustificationum et meditatio testimoniorum  illa est,  qua  cum legis opera per corporales efficientias exerceantur; exercitatione iustificationum tamen et testimoniorum meditatione, bonorum eternorum 298 per presentium meditationem quedam preparatio comparatur. Sed testimoniorum meditatio unde oriatur ostendit. Adiecit enim, uERS. 24: Et consilia mea iustificationes tue; omnem scilicet uite curam, omnes consiliorum uarios diuersosque  motus intentos esse iustificationibus confitens Dei in Christo Iesu, cui gloria et honor in secula seculorum. Amen.



LITTERA Iu. [Figure: [Hebrew Text] 3Kb] Daleth  .

Adhesit pauimento anima mea: uiuifica me secundum uerbum tuum. uias meas enuntiaui ,  et exaudisti me: doce me iustificationes tuas. uiam iustificationum tuarum instrue me : et exercebor in mirabilibus tuis. Dormitauit anima mea pre tedio: confirma me in uerbis tuis. uiam iniquitatis amoue a me: et in lege  tua miserere mei. uiam ueritatis elegi : iustitiam tuam  non sum oblitus. Adhesi testimoniis tuis, Domine: noli me confundere. uiam  mandatorum tuorum cucurri, cum dilatasti cor meum.

1. Carnis terrene societas prophete molesta est.---Multiplex intelligentia non potest in se habere dictorum difficulatem, cum amota omni obscuritate, intelligendi magis abundet electio: ut in primo quarte littere uersu contuemur. Ait enim, uERS. 25: Adhesit pauimento anima mea: uiuifica me secundum  uerbum tuum. Potest istud  et de assiduitate orationis intelligi, tamquam ex peccatorum confessione in terram Propheta prostratus adheserit pauimento. Sed ut altius aliquid sub his dictis intelligamus, perspecta diligentius uerborum uirtute, necessarium ducimus. Non enim ait, Adhesi pauimento; sed: Adhesit pauimento anima mea: et admonemur intelligere hic eum esse de anime et corporis societate conquestum. Et multa sunt, que nos ut hoc potius probabile existimemus admoneant. Dixit enim Apostolus, corpus humiliationis nostre ; dixit et propheta: Humiliata est in 299 puluere anima  mea ; dixit rursum, Et in puluerem mortis deduxisti me . Igitur, uel quia in terre huius solo commoramur, uel quia ex terra instituti conformatique sumus, anima que alterius  originis est, terre corporis adhesisse creditur: maximum ipsa certamen suscipiens,  ut  se, etsi  manens in eo, ab eius societate diuellat ut tamquam peregrina incolatu eius utatur.

2. uitam optat meliorem.---Non ignarus est autem Propheta, licet anterior etate, apostolici tamen dicti, quia qui adherent Domino, in uno spiritu sunt. Scit etiam a se esse predicatum, Adhesit post te anima mea . Quin etiam legit in lege, Post Dominum Deum tuum ambulabis, et adherebis ipsi . Adherere igitur huic magis quam illi concupiscit. Sed quia meminit ex consortio eius nonnullam se labem contraxisse peccati; orat ut per uerbum Dei, quamuis admixta terrene mortalique nature anima eius sit, ipse tamen  in uitam uite celestis animetur. Scit enim se nunc pauimento adherere, non uiuere: sed secundum uerbum  Dei, cui mortui uiuunt, orat ut uiuificetur in uitam.

3. Quid in uiis suis, quid in uia Dei ambulare.---Dehinc sequitur, uERS. 26: uias meas pronuntiaui, et exaudisti me; doce me iustificationes tuas. Qui secundum uoluptates corporis uitam agunt, in uiis suis ambulant. Qui autem omni uitiorum carnalium consuetudine derelicta in preceptis Dei  uiuunt, iam illis non in sua, sed in uia Dei iter est. Et hec audiamus in Deuteronomii  precepto: Sed nunc Isrel quid Dominus Deus tuus poscit a te, nisi ut timeas Dominum Deum tuum, et ambules in omnibus uiis eius, et diligas eum, et seruias Domino Deo tuo ex toto corde tuo et ex tota anima tua, et custodias precepta Domini Dei tui et iustificationes eius, que ego precipio tibi hodie, ut bene sit tibi ? Ergo Deo adherens, in Dei uia est.

4. Peccatorum confessio uia est ad doctrinam Dei. ---Et qua ratione Prophetam hic locutum existimabimus dicentem: uias meas pronuntiaui, et exaudisti me; doce me iustificationes tuas? Si enim uias suas predicat, necesse est peccati uias predicet: quia in uia peccati sit, quisquis in uia Dei non sit. Sed huic presenti dicto consentiens illud uidetur, quod dictum est, Pronuntiabo aduersum me in iustitias 300 meas  Domino ; et rursum, Iustus in exordio sermonis sui ipse sibi accusator est . Ergo hic pronuntiatio que dicitur, non laudatio est, sed confessio uiarum suarum, id est, peccatorum suorum penitens professio. Et Propheta ut esset dignus spiritu prophetie, uias suas, id est, peccata sua ante confessus est, ut post hanc pronuntiationem  eorum, doctrine iustificationum Dei capax esset. Quod utrumque absolute docetur. Nam  cum dicit, Pronuntiaui, confessionem hanc preteriti temporis esse demonstrat, cum dicit, Doce me, oratio est ex futuro, quia confitendum ante est de peccatis, et exacta confessione discendum.

5. Legis non opera, sed scopum rogat doceri.---Manens autem Propheta in lege, non ex his doceri se postulat, que corporali tunc ministerio gerebantur; sed ex his que per speciem presentium futuri erant sacramenta complexa. uERS. 27. uiam iustificationum tuarum fac ut intelligam; et exercebor in mirabilibus tuis. Sermo presens discreuisse cognoscitur iustificationes a uia  earum  . Et quantum re ipsa intelligitur, omne quidem ad quod per uiam tenditur, non idem est quod et uia ipsa que pergitur. Querenda igitur causa est, cur Propheta  prestari sibi, ut uiam iustificationum intelligat, potius quam ut ipsas iustificationes cognoscat orauerit. Meminit enim omnes iustificationes legis, umbram in se sanctarum iustificationum continere: cum post sexennii seruitutem hebreus puer liber est , cum septimi anni fructus indigentibus et pecoribus terre relinquuntur , cum post quinquagesimum annum omnia in ius familie eius unde decesserint reuertuntur . Et quia hec que in lege sunt constituta, uia est eorum quorum in his preformatur exemplum; ut uiam harum iustificationum intelligens in mirabilibus Dei exerceatur orat, id est, in legis operibus uersetur: quia lex sit ad futurorum bonorum speculum constituta.

 6. uersionibus uariis prefertur uersio LXX.---De consequenti uersu comperi multos uaria sensisse, eo quod non eadem proprietate a ceteris translatoribus ex hebreo demutatus esset, ut ab his Septuaginta interpretantibus conscriptus est. Nonnulli enim pro eo quod ab illis dictum est  , posuerunt . Quidam 301 autem ex illis non , sed transtulit. Et aliud , aliud , aliud significare intelligitur. Sed nobis neque tutum est translationem Septuaginta interpretum transgredi: et  sane ratio et sensus dictorum ita admonet, ut recte ac probabiliter uersum translatum intelligamus. Est enim cum illis et nobiscum ita, uERS. 28: Dormitauit anima mea pre tedio. Et superior omnis  sermo et consequens humilitatis et infirmitatis confessionem in se habet; cum pauimento anima adhesit, cum peccatorum uie confitentur, cum intelligentiam uie iustificationum orat. Consequens ergo  est, ut nunc animam suam pre tedio mortalis habitaculi dormitare conquestus sit, que nondum iustificationum uiam intelligat, que etiam nunc pauimento adheserit. Atque ob id in uiis Dei confirmandum sese orat, quia pre tedio dormitet.

7. Dormitationis ratio.---Sed hic ea ratio seruata est, ut dormitare se, non dormire dicat: quia qui dormit, in ipso somni opere est; qui autem dormitat, dormitat  antequam dormiat. Que et in alio loco ratio seruata est, cum dicit, Ecce non dormit, neque dormitabit, qui custodit Isrel . Sed et illic, ubi meminit, Si dedero somnum oculis meis, et palpebris meis dormitationem ; dormitationem palpebrarum, somnum uero esse dixit oculorum, quia palpebrarum officium est, ut somnum ex  dormitatione concilient. Propheta igitur etsi dormitat, non tamen dormit: atque ob id ne dormitans obdormiat, subiecit, Confirma me in uerbis tuis: id est ut per omnium iustificationum, quas superius memorauit, intelligentiam confirmatus, non modo non dormiat, sed etiam sine aliqua dormitatione peruigilet.

8. Dauid a peccato, non a peccati uia alienus. Beatitudinem rogat lege promissam.---Ait autem post hec, uERS. 29: uiam iniquitatis amoue a me, et lege tua miserere mei. Promptum fuerat dicere, iniquitatem amoue a me: sed licet infirmitatis sue conscius, cum meminit in corpore suo uiam inesse peccandi, tamen per timorem Dei a peractione peccati omnis alienus est. uiam igitur peccati, qua ad peccatum pergere  promptum est, amoueri a se deprecatur, id est, omnia corporalium uoluptatum desideria auferri, nec tentationem aliquam concupiscentie aut ignorantie, qua tamquam per uiam ad peccatum itur, ingruere. Nec solum id orat Deum, sed etiam ut per legem suam misereatur eius. Per legem autem hoc modo misericordiam consequitur: quia ut superius ostendi, ita in lege sit scriptum: Et nunc Isrel quid Dominus Deus tuus poscit a te, 302 nisi ut timeas Dominum Deum tuum, et ambules in omnibus uiis eius, et diligas eum, et seruias Domino Deo tuo ex toto corde tuo, et ex tota anima tua, et custodias precepta Domini Dei tui et iustificationes eius, que ego precipio tibi hodie, ut bene sit tibi ? Ergo cum lex doceat in uiis Dei ambulandum, ut ambulanti in his bene  in posterum sit; et  nunc Propheta oret uias iniustitie a se amoueri, sibique ut Deus misereatur ex lege: id orat quod lege conclusum est, ut in uiis Dei ambulans in beatitudine collocetur.

 9. uia ueritatis, iudicium.---Dehinc sequitur, uERS. 30: uiam ueritatis dilexi, et iudicia tua non sum oblitus. uiam multi diligunt, sed non omnes diligunt uiam ueritatis. Et quicumque aut uoluptatum aut diuitiarum aut honorum uiam ineunt, sed et qui hereticorum doctrinis uagi et incerti et impii differuntur, in uia quidem sunt, sed non sunt in uia ueritatis. Sed Propheta ex spiritu eius loquitur, qui assumpto corpore dicturus postea erat, Ego sum uia, ueritas et uita . Et quia hoc iudicium est, secundum quod Euangeliis continetur, Hoc enim iudicium est, ut qui credit in me, habeat uitam eternam ; merito Propheta ait, uiam ueritatis dilexi, et iudicia tua non sum oblitus. Nobis enim hec ad cognitionem posterius dicta sunt; sed Propheta in his et uiuit et loquitur.

 10. Testimoniis Dei adherendo a confusione liberamur. ---Coheret autem sibi doctrine et confessionis prophetice sermo: ait enim, uERS. 31: Adhesi testimoniis tuis, Domine, noli me confundere: quia ueterum et anteriorum peccatorum ueniam testimoniis Domini adherendo sit meritus. Scit enim uerbis Dei dictum esse: Ecce deleam ut nubem iniustitias tuas, et tamquam nebulam peccata tua . Dominus potens est omnia ea  que  nobis pudori et confusioni sunt amouere, si et nos dicere cum libertate possimus, Adhesi testimoniis tuis. His enim adherentes, a confusione pudendorum et anteriorum criminum liberamur.

11. Gradus ad cursum uie Dei. uia uite angusta.---Sed concluduntur omnia suo ordine, suis rebus. Superius  enim ait, uiam iniustitie amoue a me  : deinde subiecit, uiam ueritatis dilexi: tertium id sequitur, Adhesi testimoniis tuis: nunc deinde ita finit, uERS. 32: In uia preceptorum tuorum cucurri, cum dilatasti cor meum. Per gradus ad id uentum est, uie iniquitatis amote, uie ueritatis dilecte, testimoniorum indiuisibili societate; ut in uia mandatorum Dei curreretur. Sed uia que ad uitam ducit, et angusta, et tribulata est; angusta, quia diligenter et caute in ea ingrediendum est; tribulata, quia per multas 303 tribulationes et passiones aditur. Et insolens Propheta existimabitur qui se uiam hanc currere glorietur?

12. Non curritur nisi Deus dilatet cor: qui dilatet. ---Meminit autem inter innocentie studium, et humilitatis confessionem sermonum suorum moderandam esse uirtutem. Idcirco posteaquam dixerat. In uia  mandatorum tuorum cucurri, hoc addidit, cum dilatasti cor meum. Dilatatum est cor, quod per fidem capax doctrine Dei panditur. Et hoc de credentibus dictum est: Et inhabitabo et inambulabo in eis .  Cor igitur dilatatur, in quo sacramentum Patris et Filii residet, in quo capaci habitatione Spiritus sanctus delectatur. Meminit et Salomon dicens, Sapientia in exitibus canitur, in plateis cum libertate agit . uerbi utriusque huius latinitas nostra uel obscuritatem nobis affert, uel alterius intelligentie opinionem prebet. Nam quod nos in exitibus dicimus, grecitas ex hebreo  transtulit, Et exodus proprie est, ubi ex multis angustis uiis in unam patentem uiam coitur. Quod uero nos plateas nuncupamus, eodem nomine grecitas () nuncupauit. Sed plateas latitudines esse grecus sermo designat: et nos putamus has esse urbium uias. Ergo Sapientia, que Christus est, in uia illa, in qua nobis ex multis egressus est, canitur: in latitudinibus autem  cum libertate agit, in quibus non solum habitare, sed etiam deambulaturam se esse promisit. Ergo uiam Domini Propheta libere currit, posteaquam dilatato corde esse cepit. Non enim ante potuit uiam Dei currere, quam ipse ille digna et ampla Deo efficeretur habitatio   .



304 LITTERA u. [Figure: [Hebrew Text] 2Kb] He.

Legem statue mihi, Domine, uiam  iustificationum tuarum: et exquiram eam semper. Da mihi intellectum, et scrutabor legem tuam, et custodiam  illam in toto corde meo. Deduc me in semitam  mandatorum tuorum: quia ipsam uolui. Inclina cor meum in testimonia tua, et non in utilitatem. Auerte oculos meos ne uideant uanitatem: in uia  tua uiuifica me. Statue seruo tuo eloquium tuum in timore tuo. Amputa opprobrium meum quod suspicatus sum; quia iudicia tua iucunda. Ecce concupiui precepta tua: in equitate tua uiuifica me.

1. Latina uersio grecam non satis expressit. Lex uie iustificationum Dei optatur.---Inusitatam ac nouam deprecationem Prophete in primo quinte littere uersu inuenimus. Ita enim cepit, uERS. 33: Legem statue mihi, Domine,  uie iusitificationum tuarum. Sed rationem consequi uersus huius ex latina interpretatione difficile est. Per conditionem enim sermonis nostri communis non ita absolute potuit uirtus uerbi et hebraici et greci explicari. Greci namque ex hebreo transtulerunt, , , . Orat enim in hoc uersu, ut sibi lex statuatur iustificationum: et quod grece est ,  ad eiusdem sensus intelligentiam latinitas explicare non potuit. Propheta ergo orat, ut uie iustificationum suarum legem sibi Dominus constituat, id est, ut qua lege uiam iustificationum Dei adeat, intelligat  et sciat. Non enim uie tantum ait, sed iustificationum uie postulat legem.

2. Lex uiarum communium. Lex uie populi ex Aegypto exeuntis.---Et que tandem iustificationum uie lex erit? Nam in communibus et terrenis uiis legem meminimus esse  in  spatiis mensuras: cum passuum mille interuallo quedam legis uie signa statuuntur,  cum mansionum 305 requies disponitur, cum usque ad urbem  refectioni uiantium congrua rursum mansionum interualla dimensa sunt. Sed etiam tum cum ex Aegypto populus per rubrum mare pedes transiit, legem quamdam uie fuisse meminimus  ei  non humani arbitrii iudicio, sed diuini, constitutam in columna ignis et nubis. Nam cum oporteret populum iter agere, columna ignis  nocturno tempore anteibat, sed die uero columna nubis . At cum placitum Deo fuisset diu in iisdem castris populum contineri; columna neque ignis noctu prouehebatur, neque nubis de die anteibat. Legem itaque hanc uie statuit. Et si diligenter stationes eas, mansionesque castrorum, et conditiones locorum que Exodo Xu et seqq. continentur, retractemus; magna in ipsis celestis itineris mirabilia cernemus. Ob quod frequenter Propheta orauit, dicens, Considerabo mirabilia de lege tua . Sed non iam istis se uie legibus contineri Propheta orat: non enim uie legem, sed uie iustificationum poscit.

3. uia multiplex. Cuius uie legem exoptet Dauid. Scit esse uiam testimoniorum, cum dicit: In  uia testimoniorum tuorum delectatus sum. Scit esse  uiam preceptorum, cum ait: uiam preceptorum tuorum cucurri. Nouit esse uiam legis, cum: Beati sunt qui ambulant in lege Domini. Scit esse hanc uiam iustificationum, de qua nunc deprecatur. Scit etiam esse uiam in Prophetis, scit esse uiam in Euangeliis, scit esse uiam in Apostolis, de quibus sepe testatus est. uult ergo per legem uie huius, usque in perfectam illam uite uiam tendere. Plures enim sunt hereticorum, qui uiam legis  probant  , plures qui prophetarum, multi qui Euangeliorum, multi qui apostolorum. Scimus etiam quosdam non omnibus his uiis esse contentos. Sed scriba doctus nouit diuitis patrisfamilias exemplo de thesauris proferre uetera et noua . Hanc igitur iustificationum uie legem Propheta desiderat.  Lex enim iustificationum quibusdam religiosi cordis disciplinis continetur, et intra fines nos constitutionis sue quibus  se uteremur arctauit: ne excedentes eos, ad opiniones heretice 306 intelligentie euagaremur. Non uult igitur ab ea lege excedere, quam constitui sibi orat.

4. Ad quid.---Sed in quam causam hanc legem orat institui? Scilicet ut exquirat eam. Lex erat iustificationum per Moysen scripta: et hanc Propheta operibus exercebat. Non ergo hanc statui sibi orat, que iam statuta erat, et ab eo religiose agebatur; sed eam quam optat inquirere. Quid ergo optat inquirere? Finem scilicet legis. Et quis erit finis legis? Apostolum audiamus: Finis enim legis Christus est . Sed per has iustificationum uias, quibus  statuta lex fuerit, finem legis optat exquirere:  neque solum exquirere, sed semper exquirere. Ita enim ait: Et exquiram eam semper. Officium exquirendi non suffecerat per uoluntatem, nisi etiam indefessa ab eo temporis continuatione gereretur.

5. Dauid prerogatiue cuius legit et qua lege optet intellectum.---uERS. 34. Da mihi intellectum, et scrutabor legem tuam, et seruabo eam in toto corde meo. In Prouerbiis Salomonis scriptum meminimus,  Inintelligendo sapientiam interroganti sapientia deputatur . Quo sensu id ostendi uidetur, quod qui non intelligat, et sapienter interroget, sapere credatur. Hoc itaque eo  proficit, quia Propheta in lege manens, et secundum Apostolum Hebreus ex Hebreis octaua die circumcisus, et secundum genus ex tribu Iuda ,  et secundum gratiam corporee unctionis et rex electus et christus, et  secundum sacramentum dominice natiuitatis dignus cuius filius iehsu Christus esset, tamquam peregrinus legis orat, Da mihi intellectum et scrutabor legem tuam, et seruabo eam in toto corde meo. Nondum ergo seruat, nondum scrutatus est, nondum intelligit. Non ergo de ea lege loquitur, in qua natus est, eruditus est, operatus est Propheta. Sciens itaque primam partem esse prudentie, ut quis quod non intelligit, sapientes interroget; et quod ignorat, intelligat: idcirco intellectum ut accipiat rogat. Sciens uero adepto spiritu intelligendi, studio opus esse scrutandi, ait: Et scrutabor legem tuam. Scrutationis autem 307 fructum  reperte  rei custodiam esse cognoscens, dixit, Et seruabo  eam. Intelligens uero perfectam custodie diligentiam in toto esse cordis officio, consummauit omnem sermonis sui ordinem, dicens: Da mihi intellectum, et scrutabor legem tuam, et seruabo eam in toto corde meo.

6. Legis ritus uarii. Sed quid tandem istud est, quod intelligere optat, quod scrutaturum se et seruaturum toto corde promittit? Meminit namque non otiosos dies sex Moysi libro in mundi huius operatione monstrari . Scit non superfluam esse diei septimi requiem . Recordatur  in mensis noui religione sacramentum festiuitatis celestis  tamquam in speculo figurari . Nouit annum illum, quo post sex annorum seruitutem liber Hebreus est , quo post multam operationem terra requiescit , fructibus eius relictis proselyto pauperi et bestiis terre, quo et debita uniuersa Hebreis omnibus remittuntur. Quinquagesimi quoque anni leges concupiscit scrutari. uult  que sit in primo mense decimi diei usque in quartam decimam, et deinde usque in uigesimam primam religio. Illam quoque septimi mensis cogitat solemnitatem, cuius memoriale in tubis est ; decimi quoque diei in eo placationem , et post quintam decimam in tabernaculis dierum octo letitiam , quomodo ex his et sancta prima, et octaua sit sancta  . Scit circumcisionem primam fuisse , scit et iteratam per Iesum esse gestam . Azyma sancta desiderat,  litare  pascha concupiscit, de quo in agni ipsius immolatione scriptum est, Hoc est pascha Domini . Terram repromissionis, terram fluentem lac et mel scit nondum uere a populo, qui secundo est circumcisus, obtentam. Ob hec igitur intellectum orat; hec intelligens, scrutaturum se pollicetur; hec scrutatus, seruaturum se professus est; hec seruans in toto corde custodiet.

7. Post que sequitur, uERS. 35: Deduc me  in  semita mandatorum tuorum; quia ipsam uolui. Et in hoc nunc uersu, sermonis uirtus non proprie per conditionem translationis expressa 308 est. Nam  id quod nostri ita dixere, Deduc me in semita, grecitas sic locuta est: . Et id quod cum illis dicitur trita et frequentata discursibus semita intelligitur: nobiscum autem semita dici potest, et esse semita, et esse non trita. Ergo quia grecitas utrumque eadem nuncupatione completa est, nos quoque ita sentiamus; et semitam eadem  sciamus esse que trita est.

8. uia mandatorum trita a seculo.---Et obseruandum est, quod hic non legis, sed mandatorum semitam esse dicat. uia enim  legis a Moysi gradientes,  postquam ipsa constituta est, habuit. Ceterum mandatorum idcirco semita est, quia in mandatis Dei iam a seculi institutione  perrectum sit. In hac enim semita et Abel cucurrit, et Seth institit, et Enoc placuit, et Ne reseruari meruit, et Melchisedech et benedicere potuit et decimas accepit, et Abraham amicus Dei est, et Isaac heres est, et Iacob Isrel est, et ex Iuda expectatio gentium est, et  Ioseph in testimonium positus est, Iob a Lege liber de hoste legis triumphat, et Hebreum Moyses uindicat, et iehsu secundo Isrel circumcidit, et Samuel dignus in unguendo rege deligitur.

9. Duce ad eam nobis est opus. Dux Christus.---Et nunc in hac orat se hic et unctus et rex et propheta deduci. Scit enim imbecillam sibi esse naturam, neque  se posse hanc semitam sine duce aggredi. Dux  enim est omnibus hac semita pergentibus Deus. Dux enim est, cum dicitur,  Retro post Dominum Deum tuum ambula, et ad eum adhereto: et rursum: Retro post eum ambula, quoniam ipse te deducet . Deducit autem, cum ait, Qui non tulerit crucem suam, et secutus me fuerit, non est me dignus . Deducit etiam, cum prior omnem euangelicarum passionum semitam triuit. Si Apostoli docent, prior ille docuit; constituit enim Sapientia amicos Dei et prophetas . Si iuste nunc aliquid geritur a nobis, princeps iustitie nostre est; est enim ipse iustitia . Si ob fidem  ad terrorem flagellamur, flagellis ille dorsum suum prebuit. Si alapis ad iniuriam 309  cedimur, has ille suscepit. Si in contumeliam conspuimur, faciem suam ille non auertit a sputis.

10. Legem scil. diligentibus.---Dux in omnibus ille est: sed dux est diligentibus legem, quam superius se toto in corde custoditurum propheta professus est. Non enim hic secundum sermonem grecitatis, cum dicitur: Quia ipsam uolui, ad semitam mandatorum referri  potest: quia  in greco ubi feminino genere semita scripta est,  id quod uellet, masculino genere pronuntiat,  dicens, , . Lex enim a nobis feminino genere nuncupatur, que grece dicta est,  quod ab his genere masculino enuntiatur. Et cum illic feminino genere semita nuncupetur; id quod uoluit, ad id refertur, quod per masculinum genus grecitatis proprietate memoratum est.

11. Omnia ex Dei munere.---Sequitur nunc, uERS. 36: Inclina cor meum in testimonia tua, et non in utilitatem. Omnia propheta ad munus Dei retulit, siue ut lex  uie iustificationum sibi statuatur a Domino, siue ut sibi intelligentia prestetur, siue ut deducatur in semita, siue ut cor eius in testimonia inclinetur, id  est, in ea que sub testibus scripta sunt. Teste enim celo et terra lex tradita est .

12. Obiectio et responsio.---Sed forte per hanc prophete religiosam modestiam, quisquam impie loqui ita audebit: Si, inquit, omnia a Deo sunt, humana ergo ignorantia caret culpa; cum nichil obtinere possit, nisi quod donatum a Deo sumpserit. Et primum hoc  impietatis 310 est uoluntas, existimare idcirco se ea que sunt credentium propria non consequi, quod sibi a Deo indulta non fuerint. Sed omnem occasionem huius impie excusationis propheta submouit. Primum enim cum orat, conueniens infirmitati sue egit officium: dehinc Dei muneribus humane deuotionis studia connexuit. Cum enim ait, Legem mihi statue, Domine,  uiam  iustificationum tuarum;  quid secundum orationis nostre humilitatem  Dei esset ostendit. Cum autem subiecit, Et exquiram eam semper; officium deuotionis sue protulit. Et in ceteris quoque utrumque quodam complexu sibi inuicem colligauit: cum deduci se in semita postulauit, et cum id ipsum uoluit. Prius enim que a Deo sunt cum honore preposuit; et  tunc que hominis sunt cum  humilitatis atque officii sui confessione subiecit. Orat igitur ut Deus tribuat. Est ergo a nobis, cum oramus, exordium; ut munus ab eo sit: dehinc quia de exordio nostro munus eius est, ex nostro rursum est ut exquiratur  et obtineatur et maneat.

13. Auaritia et utilitas qui idipsum.---In eo autem quod ita se habet, Inclina cor meum in iustificationes tuas, et non in utilitatem; quidam transtulerunt, Inclina cor meum  in  testimonia tua, et non in auaritiam. Id quod in hebreis codicibus continetur, ambigua   in definitione utrique intelligentie opportunum est. Sed nos, sicut oportet, sequimur Septuaginta interpretum religiosam et antiquam auctoritatem, ex iudicio tamen ceterorum translatorum proprietatem intelligentia  cuiusque  311 desiderio  coaptantes. Cum enim hi dixerint, in utilitatem, illi dixerint, in auaritiam; per idipsum quomodo utilitas hic nunc sit subiecta noscetur. Nam seculi homines pecuniam, argentum, aurum, et cetera opum instrumenta utilitatem uocant. Ergo cum in Dei testimonia inclinari cor suum, et non in utilitatem propheta orat, inclinatum in Dei testimonia cor ab his sine dubio refert, que humano iudicio existimantur utilia. Et quidem intelligentie nostre sensum uersus qui consequitur confirmat.

14. Quos oculos, a qua uanitate auerti par est.---Ait enim, uERS. 37: Auerte oculos meos, ne uideant uanitatem,  et in uia tua uiuifica me; uanitatem eorum docens, que ab hominibus existimantur utilia. Et querendum est quos oculos, et a qua uanitate oret auerti. Orat autem et animi et corporis oculos , eos scilicet qui theatralibus ludis captiui incubant, eos qui Circensium certaminibus seruiunt, eos qui uestium pretia mirantur, eos quos auri splendor et gemmarum uarietas occupat. Nisi forte non magis equorum cursu astrorum cursus est gratior; et obscenis illis spectaculorum turpium fabulis, non amenius diuina illa humane spei eloquia  cantantur  . Nisi forte huic terrenorum metallorum usui, non magis eternitatis reposite diuitie, honor et gloria preferetur: et blandior mihi erit auri species, quam hominis et terre et lucis et celi. Ab eorum igitur uanitatibus  auerti oculos et hos corporis sui, et illos anime deprecatur: de quibus obcecatis 312 beatus Apostolus docet, cum ait, In uanitate sensus eorum intenebrati, alienati  a uita Dei .

15. Oculorum a uanitate auersorum premium.---Et auersorum oculorum a uanitate  quod premium sit,  non longe requirendum est. Sequitur enim, Et in uia tua  uiuam. Declinandi enim a uanitate sunt oculi, ut nobis in uia Dei uita sit: non ea uita que nunc est, sed ea que in celis reposita est, et in Christo absconsa. Ita enim  in omni hoc psalmo locutus est, tamquam uicturus sit ,  non modo uiuat. Erigendi igitur oculi sunt, quibus Christi potius gloria, quam mundi huius inania et uana  cernantur. In uia enim Dei, referentes oculos a uanitate, uiuemus.

16. Dei uerba cum timore excipienda.---Dehinc sequitur, uERS. 38: Statue seruo tuo eloquium tuum in timore tuo. Nouit a plurimis propheta eloquia Dei sine metu suscipi. Plures enim auditas celestis eloquii Scripturas tamquam fabulam rerum inanium negligunt, et Dei uerba, que preterire celo et terra pretereunte non possunt, magno cum periculo irreligiose temeritatis irrident. Nouit initium sapientie esse Dei timorem . Nouit in illa septiformis Spiritus gratia timorem in postremo tamquam firmamentum eorum que superius sunt dicta numerari  . Constitui ergo in se Dei eloquia in timore Dei deprecatur: quia scit ea nobis eloquia futura esse, que tamquam Dei timebuntur, utilia. Dehinc adiecit, uERS. 39: Circumcide opprobrium meum quod suspicatus sum: quia iudicia tua iucunda. Propheta in corpore positus loquitur, et  neminem uiuentium scit  sine peccato esse posse. 313 Unum meminit esse qui peccatum non fecit, neque dolus inuentus est in ore eius. Ergo cum circumcidi a se opprobrium deprecatur, peccata circumcidi orat; quia peccatum sequatur opprobrium. Sed cum circumcidi a se orat, non tamquam de admisso perpetratoque confessus est; sed quia id per infirmitatem carnis sue in se suspicatur  habitare. Non enim ait, Circumcide  opprobrium quod in me est: sed ait, Circumcide opprobrium meum quod suspicatus sum, suspicionem opprobrii ex conscientia proprie infirmitatis ostendens.  In  iudiciis enim multi ad opprobrium resurgent. Que quia his iucunda sint, in quibus peccati non manebit opprobrium; ipsam illam que in se est suspicionem a se circumcidi orat opprobrii, ut sibi Dei sint iucunda iudicia.

17. Deus quos uiuificet.---Ac ne de  admissi peccati conscientia precatus esse existimaretur, orationem omnem quam sub singulis octonis uersibus defert, hac libertate conclusit, uERS. 40: Ecce concupiui precepta tua: in equitate tua uiuifica me. Superius orauit, ut in Dei timore Dei in se statuerentur  eloquia; dehinc ut a se suspicio circumcideretur opprobrii: nunc concupiscentiam ac desiderium suum erga Dei precepta demonstrat, et ut in equitate Dei uiuificetur orat; sciens proprium diuine equitatis esse munus, ut uiuificet eum, qui et precepta Dei desiderauerit, cui et circumcisa opprobrii suspicione iucunda iudicia sint, et in timore Dei in se constituantur eloquia.  



LITTERA uI. [Figure: [Hebrew Text] 2Kb] uau.

ueniat  super me misericordia tua,  Domine, salutare tuum secundum eloquium tuum. Et respondebo improperantibus  mihi uerbum, quia speraui in sermonibus tuis. Et ne auferas de ore meo uerbum ueritatis usquequaque ; quia in iudiciis tuis spero . Et custodiam legem tuam semper in seculum seculi . Et ambulabam  in dilatione: quia mandata tua exquisiui. 314 Et loquebar in testimoniis tuis in cospectu regum, et non confundebar. Et meditabar in mandatis tuis, que dilexi uehementer. Et erexi manus meas ad mandata tua que dilexi , et exercebar in iustificationibus tuis.

1. Scripturas ut sapientia destitutas sunt qui spernant. Nil in iis nisi perfectum.---Plures secundum  Apostolum sunt qui sapientiam seculi sequentes, sapientiam Dei reprobauerunt : ob quod stultam fecit Deus seculi sapientiam. Quid enim infidelibus stultius est, qui preter illum communem irreligiosorum errorem etiam hoc adiiciunt piaculi, ut diuina Scripturarum eloquia putent perfecte doctrine carere ratione? Et quia pro impietate ingenii sui diuinorum dictorum capaces esse non possunt, ad contumeliam celestium uerborum pro excusatione hebetudinis sue prorumpunt, dicentes, nichil in his rationabile, nichil esse perfectum: uolentes ea que a se dicantur, sola esse erudita,  et doctrinis uere prudentie expolita; stulti Deo negantes, que assumere ipsi sibi audent. Nec mirum est, si irreligiose de eis opinantur, quorum,  pecudee hebetudinis  modo, intelligentiam non consequuntur. uerum quamuis in eo sermone, quem superius habuimus,  his qui sapientiam Dei sequuntur, cognitam dictorum celestium perfectionem existimem, nichilque eorum esse, quod non consummatum atque omni ex parte perfectum sit: tamen id quoque etiam in his sexte littere uersibus absolutius licebit intelligi.

2. Salus nostra Dei munus.---Post superiorem enim sensum ita loquitur, uERS. 41: Et ueniat super me misericordia tua, Domine, salutare tuum secundum uerbum tuum. Misericordiam itaque primum deprecatus est, dehinc salutare. Salus enim nostra ex misericordia Dei est, et bonitatis sue hoc munus in nobis est: et inde cepit oratio, unde et salus inchoat  deprecantis. Dehinc ne ex incerta et ex inopinata spe precari Propheta existimaretur, primum misericordiam, dehinc salutare commemorat, tum tertio  subiecit, secundum uerbum tuum: ut hanc orandi fiduciam proficisci secundum uerbum Dei, id est, secundum  doctrinam legis ostenderet.

3. Post hunc itaque perfecte orationis ordinem id sequitur, uERS. 42: Et respondebo exprobrantibus 315 mihi uerbum, quia speraui in uerbis tuis. Tenet ordinem ratio perfecta: Si, inquit, in me uenerit misericordia tua, et salutare tuum secundum uerbum tuum, et a te fuero misericordiam consecutus, et a te conseruatus ut spopondisti; consequens erit, ut his qui insipientiam mihi, et errorem spei, et uerbum hoc quod in te spero exprobrant, respondeam. Quid itaque aduersus hanc prophete responsionem exprobrare irreligiosa mens poterit? Misericordia primum oratur a Deo, salus etiam exspectatur  a Deo: et deinde eam spopondisse per uerbum suum Deus ostenditur. Concluditur itaque exprobrantium impietas ab his qui in Dei uerbis sperant: cum quando Deus  precatur  , et misericordiam et salutem ab eo credentium fides sperat, et doctrina hec spei nostre sit, ut oratus et misereatur et saluet.

4. Oratio Dauid Dei misericordia, non suis nititur meritis.---Dehinc sequitur, uERS. 43: Et ne auferas de ore meo uerbum ueritatis usquequaque nimis; quia in iudiciis tuis speraui. Accipiat humana insolentia humilitatis modestieque doctrinam. Prius propheta concedi sibi orat, quam se id mereri ut obtineat ostendit. Omnia uult a bonitate Dei in se inchoari: nec tamen causam fiducie sue subtrahit. Ait enim, Et ne auferas de ore meo uerbum ueritatis usquequaque  nimis. In quo primum maiestatem eius confitetur qui semper orandus est: dehinc se non ex inani sperare subiecit, dicens, Quia in iudiciis tuis speraui. Humane autem temeritatis est hic mos, prius, ad obtinendum aliquid, meritum quam mereatur ingerere; et eum, a quo quid postulet, tamquam ex officii debito conuenire.

5. uerbi Dei predicator liber esse debet a crimine. ---Sed non sufficit nobis, ut modestie tantum tenuerit Propheta rationem:  collocationes etiam uerborum uirtutesque noscende sunt, cur ita dixerit: Et ne auferas de ore meo uerbum ueritatis usquequaque nimis. Omne oris officium, cordis sensui motibusque famulatur. Et cur Propheta ne ab ore sibi uerbum ueritatis auferatur orat, uersus istius consequentia  docent. Non enim metum hunc Prophete fuisse existimandum est, ut sibi ueritatis uerbum  ex corde uereretur auferri: ait enim Quia in iudiciis tuis speraui.  Sperans ergo in iudiciis Dei, uerbum ueritatis de corde sibi non metuit auferri. Scit autem quedam esse peccata, que ex ore uerbum auferant ueritatis. Peccatori enim dixit Deus, Quare tu enarras  iustitias meas?  Non enim ait, Quare immemor  es iustitiarum mearum? sed peccatorem monuit 316 eum, qui in peccato mansisset, predicationis officio abstinere. uult enim liberum a crimine esse doctrine celestis predicatorem, uult eloquia sua a casti corporis casto ore tractari. Cauendum igitur est, ne quando ex ore nostro uerbi ueritatis auferatur eloquium. Hinc illud est quod Apostolus monet, Noli negligere quod in te est carisma : ne per negligentiam ac desidiam indigni predicatione uerbi Dei simus.

 6. Unus sine peccato.---Sed Propheta non audet in tantum se a peccato liberum effici uelle, ut non meminerit unum solum esse qui peccatum non fecerit, et dolus in ore eius non inuentus, sit et idcirco subiecit, usquequaque nimis. Per modestiam scilicet confessionis, et ut non auferatur a se uerbum ueritatis orat: et per honorem eius qui unus tantum sine peccato est, ne usquequaque nimis a se auferatur expostulat: quia se hominem meminerit, qui per nature infirmitatem sine peccato esse non possit.

7. Legem, et que lege adumbrantur spondet Dauid se seruaturum.---uERS. 44. Et custodiam legem tuam semper in seculum, et in seculum seculi. Nullum Propheta uite sue finem pertimescit. Non enim concluditur fides sua seculis: sed se in infinitatem temporum  officio custodiende legis extendit. Scit et altare a Moyse in exemplum esse superioris altaris exstructum. Scit et Aaron sacerdotem ad speciem esse ostensi in monte sacerdotis ornatum. Moysi enim Deus ait: uade, fac omnia secundum exemplum, quod ostendi tibi in monte . Festinat ergo in leges illas eternorum seculorum. Nam cum lex futuri umbra sit; necesse est corpus illud uere legis eternum sit. Distinxit autem presens officium ab indefessa illa perpetui officii iugitate, dicens, Et custodiam legem tuam semper in seculum, et in seculum seculi. Cum ait, semper in seculum; nullum in hac temporis uita subrepende obliuionis tempus admisit. Cum autem adiecit, et in seculum seculi, scit per hanc umbram legis ad  ministerium uere et  eterne legis ascendi. Ait enim, seculum seculi, tamquam temporis tempus,  quod succedente  quadam uicissitudine huius seculi seculum sit futurum.

8. Leges Dei post hanc uitam.---Nouit esse, secundum euangelicum diuitem et pauperem Lazarum, exempte a corpore anime legem, per quam alia ab alia chao impenetrabili separetur . Scit secundum apostolum Paulum et resurrectionis quoque esse legem, in qua differt stella ab stella in claritate . Scit esse  leges Angelorum, cum alii  assistentes Deum indefessa uoce collaudant, 317 alii ante conspectum inuisibilis nobis Dei tamquam lege officii  proprioris  assistunt. Nouit et pusillorum Angelos faciem Dei quotidie ex quadam lege conspicere . Scit utique esse eternas leges, et eas omnes se in illo  seculi seculo custoditurum esse confidit: quia ea que per umbram sunt constituta, in hoc nunc seculo semper obseruet.

9. Cordis ampli quis fructus, que causa.---uERS. 45. Et ingrediebar in dilatatione: quia mandata tua exquisiui. Non est angustus propheta: et superius iam dixerat:  uiam  preceptorum tuorum cucurri, cum dilatasti cor meum. Scit inter humanarum tribulationum passiones semper ad Deum patulo esse se corde oportere. Quod ipsum Apostolus docet, dicens: In omnibus tribulati, sed non  angustiati . Nouit hac ipsa amplitudine cordis de se idem Apostolus gloriari, cum ad Corinthios ait: Non angustiamini in nobis, sed angustiamini in uobis . Patet  etiam hic quoque  propheta, dicente Deo: Et inhabitabo in his, et inambulabo in ipsis : Angusta igitur sunt peccantium corda, et hospitio Deum mens polluta non recipit. Patulum enim domicilium inconceptibili Deo opus est: et idcirco in amplitudine propheta ambulat, quia in eo  Dei in se loquentis habitatio est. Causam uero amplitudinis sue docet, dicens: Quia mandata tua exquisiui. Nature nostre consuetudinem recordemur, quotienscumque lectioni uacantes mandata Dei et precepta scrutamur, in quantam amplitudinem intelligentie mentium nostrarum dilatantur angustie, et quam patulus nostre humilitatis in desideria diuina fit sensus. Per peccatorum autem nostrorum conscientiam coarctatur nobis omnis anime amplitudo: ac  difficilia omnia et angusta sunt, cum diuini uerbi habitatione sumus indigni.

 10. Reges, uel principes terre uel sancti intelliguntur. ---Sed ambulans in latitudine propheta, uersari in officio digno adepte amplitudinis debet: et uersatur plane. Sequitur enim, uERS. 46: Et loquebar  de  testimoniis tuis in conspectu regum, et non confundebar. Hoc officium dilatati cordis est, ut ex eo  in  abundantia diuine doctrine uerba procedant. Loquitur enim propheta constanter aduersus principes terre Deum predicans. Et quidem duplex significatio sensus huius est, quia secundum dominica precepta oporteat a nobis Christum coram regibus et potestatibus predicari : neque nos terrenarum potestatum fas est iure 318 terreri , quominus omni confusione reiecta, constanti et publica fide Deum qui negantes se  negaturus sit non negemus . Potest et sermo ad eos referri, de quibus et Apostolus ait: Iam sine nobis  regnatis, et utinam regnetis : id est, tamquam in conspectu sanctorum, qui utique frequenter reges terre sunt nuncupati, propheta Dei testimonia sit locutus, neque confusus sit per predicationem suam doctrine celestis instituta prebere. Geminam autem lectio intelligentiam ex se prestat: ut quia utrumque ex testimoniis Scripturarum intelligi promptum est, aut utrumque significatum existimetur, aut quod magis uidebitur probabile eligatur.

11. Lex debet esse in ore, in mente, in corde.---uERS. 47. Et meditabar in mandatis tuis, que dilexi uehementer. Non solum igitur loqui nos in testimoniis  Dei conuenit: sed legis mandata omnia  diuturna  meditatione percensere. Neque tantum meditatio utilis est, nisi lex ipsa que in meditatione est diligatur: neque diligere communi dilectione sufficiet, nisi etiam uehementer id quod diligitur diligatur. Atque ideo hunc omnem perfecte rationis ordinem sermo propheticus percurrit, dicens: Et meditabar in mandatis tuis, que dilexi uehementer.

12. Sit et in manibus.---Sed neque meditatio legis, neque ipsa dilectio impensa sufficiet, nisi fructum operum et uoluntatis efficientia consequatur. Neque in hoc propheta cessauit: ait enim, uERS. 48:  Et erexi manus meas ad mandata tua que dilexi ualde. Manus ad mandata ea que diligebat erexit  ; non utique contumeliosas aut procaces, sed  mandatis humilitatis seruientes, sed operibus misericordie insistentes, sed fidei precepta peragentes. Operis uero  officium semper oportet esse intentum,  et nulla interdum negligentis otii dissimulatione cessare. In hoc quoque se manere propheta testatur, dicens: Et exercebar in iustificationibus tuis. Exercitatio assiduitatem operationis ostendit. Frequentem itaque sibi esse, et semper intentam preceptorum obseruantiam docet ad illas, de quibus superius memorauimus, celestium iustificationum efficientias, nunc se in iustificationibus presentis, et ex futuris adumbrate legis exercens.



319 LITTERA uII. [Figure: [Hebrew Text] 2Kb] Zain.

 Memor esto uerbi tui  seruo tuo, in quo mihi spem dedisti. Hec me consolata est in humilitate mea: quia eloquium tuum  uiuificabit me . Superbi inique agebant usquequaque: a lege autem tua non declinaui. Memor fui iudiciorum tuorum a seculo, Domine: et consolatus sum . Defectio animi tenuit me pro  peccatoribus derelinquentibus legem tuam. Cantabiles mihi erant iustificationes tue in loco incolatus mei. Memor fui in morte  nominis tui, Domine: et custodiui legem tuam. Hec mihi facta est: quia iustificationes tuas exquisiui.

1. Ad spem eternam nos uocat omnis Scriptura.---Omnis Dei sermo, qui scripturis diuinis continetur, in spem nos bonorum celestium uocat. Atque ob id propheta in omnibus se Dei preceptis mansisse confidens, constanter ait, uERS. 49: Memorare uerbum  tuum seruo tuo. Numquid promissi sui Deus  immemor est? Absit istud, ut aliqua subrepere in eternam atque indefessam uirtutem humanarum infirmitatum genera credantur. Sed propheta, qui promissis Dei credidit, qui desiderio celestium detentus est, qui contemptu presentium futura sperauit, non ad memoriam uerbi sui Deum admonet; sed ut uerbi sui in se seruo suo memor sit deprecatur, id est, ut ita dignus habeatur, in quo  Deus  uerbi sui memor esse dignetur, quo in uerbo spem dederit. Et spem non inanem esse oportet, neque uerbis tantummodo predicari, sed rebus ipsis doceri: ut si quando incidant infirmitates, persecutiones, damna, orbitates, contumelie; has presentis seculi minas ac potestates, spe eternorum promissorum consolemur.

 2. Afflictum spes consolatur; uerbum Dei uiuificat. ---Et ad hec quidem omnia nos docemur: sed iam ipsis omnibus propheta perfunctus est, dicens,  uERS. 50: Hec me consolata est in humilitate 320 mea: quid eloquium tuum uiuificauit me. Hec ad spem refertur,  quam sperare eum Deus fecit. Consolata uero est eum in humilitate: id est, cum contemnitur, cum irridetur, cum iniuriis uexatur, cum contumeliis inhonestatur; sciens hanc sibi  tentationum presentium esse militiam. Sed se inter hec infirmitatis sue bella spes a Domino prestita consolatur: uiuificatur autem per eloquia Dei. Scit in his excellentem esse in celis humilitatis sue gloriam: scit animam eloquiis Dei  refectam, tamquam pabulum aliquod uite in se eterne continere. Non mouetur in eloquiis Dei uiuens, inani superbientium gloria. Nouit enim indigentiam suam eorum esse opulentia ditiorem. Scit ieiunia sua celesti atque euangelica  benedictione saturari: scit humilitatem suam glorioso esse honoris premio munerandam. Atque ideo subiecit, uERS. 51: Superbi inique agebant usquequaque: a lege autem tua non declinaui. Inter nimias et consummatas superborum iniquitates  nullo propheta deflexu a lege Dei declinat.

3. Iudiciorum Dei sit assidua memoria. Sed non declinantem a Dei lege, oportet esse  memorem iudiciorum Dei. In omni enim uite nostre genere memoria  nobis diuini iudicii inserenda et continenda est; ut cum aliquid agimus, residente in nobis iudicii memoria, uel numquam potius abeunte, preceptis Dei opera nostra famulentur. Beatus erit, quisquis non sine memoria diuini iudicii omnia gesserit. Quod  de se profitetur propheta, dicens, uERS. 52: Memoratus sum iudiciorum tuorum a seculo, et exhortatus sum.  Hec nunc a seculo tantum, non etiam a seculo seculi: quia omnia in nos iudicia Dei ex seculi huius ac mundi temporibus instituta sunt. In his autem  se cohortatus est, inter hos scilicet mundi turbines, et inter hec passionum corporalium prelia, ad tolerantiam ac uictoriam infestantium malorum humilitatem suam iudiciorum Dei memoria adhortatus.

4. Sanctitas Dauid. Sanctus dum ceditur, non suam sed cedentis uicem dolet.---Deinde sequitur, uERS. 53: Defectio  animi tenuit me a peccatoribus derelinquentibus legem tuam. uirtutes proprie sue  prophete huic ad spem uite eterne non sufficiunt, neque quod spem in uerbo Dei habuit, neque quod in spe eadem  se  consolatus est, neque quod Dei uiuificatur eloquio, neque quod non declinat 321 a lege, neque  quod semper  memoria iudiciorum Dei adhortatur: quin etiam dolore humane impietatis fatigatur, et ob irreligiosas hominum impietates exanimis est. Sanctus enim quisque cum ceditur, non humilitatis sue qui cesus est, sed insolentie eius qui cedit, miseretur: ut a uesano filio pater, ut ab amente egroto medicus contumeliam passus, dolorem non ex eo quod perpessus erit sentit; sed ob id quod ille quem sanum esse cuperet, iniuriam sibi uesanus intulerit. Membro autem uno aliquid patiente, secundum Apostolum, compatiuntur  et cetera membra . Defectio itaque secundum hec tenet prophetam super peccatores derelinquentes Dei legem:  affectu miserantis scilicet et dolentis, et tamquam membris suis pro parte egrotis, iniquorum et irreligiosorum periculo fatigatur.

5. Psalmos qualiter legere, audire et cantare deceat. ---Manet autem ipse, quantum ad se, iustificationibus Dei semper intentus: et  in omni quacumque sede habitat, nequaquam ex ore eius religiose confessionis hymnus abscedit. Ait enim, uERS. 54: Cantabiles mihi erant iustificationes tue in loco incolatus mei. Exemplo suo docet, suscepta semel in aures psalmorum cantica, in corde esse  continenda: et semper ea officia oris iteranda. Non negligenter,  ut ipse predicat, legit atque  audit: neque irreligiositatis nostre modo, diuina eloquia aut occupatis in aliud aut incuriosis oculis legit, aut mox obliuiosis auribus excipit: sed cantabiles ei sunt, id est, sine intermissione cantate. In omni autem cuiusque generis loco nequaquam a se abesse psallendi consuetudinem docet, cum ait, In loco incolatus mei. Non enim ait, In incolatu meo; sed ita ait, In loco incolatus mei, in quacumque scilicet sede mansisset: intelligens se mundi huius esse peregrinum, Dei tamen sibi semper iustificationes esse cantabiles.

6. Nocturnarum precum utilitas.---Sed quam cantabiles sint iustificationes Dei, ostendit; cum nullum omittat tempus, quo non in illo celestium sacramentorum  opere uersetur. Ait enim, uERS. 55: Memor fui nocte nominis tui, Domine, et custodiui legem tuam. Scit precipue nocturno tempore diuini esse a nobis nominis recordandum. Scit tum maxime custodiam Dei legis a nobis esse retinendam, cum subrepunt animo impure cupiditates. Cum uitiorum stimuli per recens sumptum cibum corpus exagitant, tum Dei nomen recordandum est, tum custodienda 322 lex eius est, pudicitiam, continentiam, timorem Dei statuens. Nouit hoc precipue tempore Deum  orandum, deprecandum, promerendum, dicens in loco alio, Lauabo per singulas noctes lectum meum, lacrymis meis stratum meum rigabo . Non est periculoso nocturnarum uigiliarum otio animus relaxandus: sed in orationibus, in deprecationibus,  in confessionibus peccatorum occupandus est: ut cum maxime corporis uitiis opportunitas datur, tum precipue eadem uitia diuine legis recordatione frangantur.

7. Sequitur deinde, uERS. 56: Hec mihi facta est: quia iustificationes tuas exquisiui.  Hec ad memoriam refertur, per quam memor fuit noctibus nominis Dei. Quod autem ait, Mihi facta est, id est, non subito recurrens, neque temporarie assumpta: sed semper  in se manens  , et intra se quodam fidei opere instituta: et ob id ei facta, quia iustificationes exquisierit; utile igitur est iustificationes Dei sine aliqua temporis intermissione scrutari: quia  per exquisitionem earum, eius memoriam nos perpetem continemus in Christo Iesu cui  est gloria in secula seculorum. Amen.



LITTERA uIII. [Figure: [Hebrew Text] 2Kb] Heth.

Portio mea Dominus. Dixi custodire  legem tuam. Deprecatus sum faciem tuam in toto corde meo; miserere mei secundum eloquium tuum. Quia cogitaui uias meas, et auerti  pedes meos in testimonia tua; paratus sum, et non sum turbatus, ut custodiam mandata tua. Funes peccatorum circumplexi sunt me: et legem tuam non sum oblitus. Media nocte surgebam ad confitendum tibi super iudicia iustificationis tue. Particeps sum ego omnium timentium  te, et custodientium mandata tua. Misericordia  Domini plena est terra: iustificationes tuas doce me.

323 1. Psalmorum liber apud Grecos emendatus ex Hebreo.---Plures psalmorum codices legentes et nos ita opinabamur, uersum qui octaue littere primus est, id est hunc, Portio mea Dominus, in superioribus septime littere octo uersibus contineri: quia ita in latinis codicibus atque etiam in nonnullis grecis scriptum continebatur: et sane absolutior ita  sensus uidebatur. Sed secundum Hebreos emendatum apud Grecos Psalmorum librum legentes, inuenimus hunc uersum non septime littere nouissimum esse, sed octaue primum. Itaque secundum hanc cognitionem nos quoque tractare de eo aggressi  sumus.

2. Quorum Deus sit portio.---Cepit enim ita, uERS. 57: Portio mea Dominus. Dixi  ut  custodiam legem tuam. Rarus quisque est, cui ista fiducia est, ut portionem suam esse Deum audeat dicere. Renuntiandum est seculo omnibusque rebus eius: ut nobis Deus portio sit. Ceterum si nos ambitio detineat, si cura pecunie occupet, si illecebre libidinum capiant, si negotia rerum familiarium demorentur; portio nobis Deus non erit, secularium curarum atque uitiorum possessione detentis.

3. Dei ministris nulla in lege portio terrena.---Moysi cum iussum esset portiones incolatus distribuere duodecim gentibus  filiorum Isrel, ita ei de tribu leuitica preceptum est: Filiis Leui non erit  portio neque sors in medio fratrum suorum , quia Dominus Deus est pars eorum. Et rursum scriptum meminimus, Ego Dominus pars eorum . Nullam ergo Deo seruientibus  lex data  terrenam esse uoluit portionem: quia pars eorum Deus est.

4. Petro nulla possessio.---Meminit et Euangelii predicator ille Petrus, nullam sibi esse portionem possessionis humane, cum oranti alimoniam respondit, Aurum et argentum non est mihi; quod autem habeo, hoc tibi do . Quid est istud, Petre, quod possides? Renuntiaueras omnibus Domino tuo,  dicens: Ecce nos reliquimus omnia, et secuti sumus te, quid erit nobis ? Et tibi ille responderat: Amen dico uobis, quod uos qui secuti estis me, in regeneratione sedebitis super duodecim thronos iudicantes 324 duodecim tribus Isrel . Et exemplo uestro ceteris relinquentibus cuncta spoponderat, quod et centuplum acciperent, et dehinc uitam eternam possessuri essent. Quid est igitur istud, Petre, quod habes? Habes plane, et non audeo dicere plus te  centuplo  obtinere: dico tamen te sine multiplicatione calculi possidere. Dicis enim, Quod habeo, hoc tibi do: in nomine Domini nostri Iesu Christi surge et ambula. O felix possessio, o perfecta Dei portio! Non terrena largiris, sed nature  opes  rependis, et uitiosi partus damna restauras. Claudum  natum ingredi iubes, et multe etatis uirum incessu rudi incitas. Has opes tribuit, cuius Deus portio est. Nouit et Paulus  diuitiarum suarum gloriam, dicens: Mihi autem absit gloriari, nisi in cruce Domini mei Iesu Christi, per quem mihi mundus crucifixus est, et ego mundo . Talis Apostolo gloria, talis est portio.

5. Portio melior est seculo renuntiantium. Centuplum in hac uita quid.---Humanarum igitur hereditatum modo, portionem que melior est et que utilior eligamus. Si circa terrena patrimonia sua in coheredum diuisione quis nititur sortem commodioris portionis appetere, quanto propensiore cura  partem celestis hereditatis  deligemus? Centuplum Dominus promittit: et centuplum non in eternum, sed in presens.  Aeternorum autem bonorum immensa et infinita retributio est: ceterum sub definitione centupli,  presentium mensura concluditur. Ego autem ambigo utrum hoc centuplum Petri excesserit portio. Certe secundum Domini preceptum, sperandum nunc in hoc seculo, relictis omnibus seculi rebus, centuplum munus est. Est enim nobis  Deus portio, qui ait, Et inhabitabo in eis.  Nunc ergo  centupli premium est, ut in hoc terreno corpusculo nostro Deus habitet. Sed quid dico habitet? Ait et ipse, Et inambulabo in eis  . Patens Deo est fidelis pectoris et ampla possessio: ut inhabitet et ambulet. Sed qui inhabitat, qui inambulat, quid tertium addidit? Et ego ero illorum Deus . Ecce promissam nobis ab eo portionem, ut simus Deo  habitatio; et dum in nobis ambulat, sit nobis ipse possessio, si seculum relinquamus, 325 si  possessionis terrene labi  renuntiemus, si hereditatem caducorum respuamus, si uiuentes de seculo exeamus. Que enim merces est, emortuis corporibus et exeunte anima dissolutis seculum reliquisse? Carendum est eo per contemptum eius. Nesciendum est ignoratione uoluptatum suarum. Moriendum nobis in eo est, dum non ei uiuimus. Scit Paulus iam non se sibi uiuere, dicens: Quod  enim uiuo, iam  non ego uiuo  , uiuit autem in me Christus .

6. Propheta itaque, secundum Apostolum, non seculo uiuens constanter et libere ait: Portio mea Dominus.  Dixi ut custodiam legem tuam  . Tenuit hunc quem in superioribus modum, cum quando se custoditurum legem Dei spopondit. Non enim de ea, quam corporaliter agebat, loqui intelligitur; cum custoditurum se potius, quam custodire fateatur.

7. Deum uidere optat Dauid, non oculis carnis.---Sequitur deinde, uERS. 58: Deprecatus sum faciem tuam in toto corde meo: miserere mei secundum eloquium tuum. Moysen deprecatum esse meminimus, ut Deum uideret . Et forte cognata preci eius Prophete huius oratio existimabitur.  Sed a Deo  meminit dictum: Nemo hominum uidebit faciem meam, et uiuet. Ergo quod negatum Moysi meminerit, id concedi sibi postulat? Sed licet rursum dicto euangelico anterior sit, meminit tamen hanc fidei beatitudinem reseruari, qua dicitur: Beati mundo corde, quoniam ipsi Deum uidebunt . Itaque cum in lege sciat dictum, quod nemo faciem Dei uideat, et uiuat; et ex euangelica beatitudine non ambigat  omnes mundo corde Deum esse uisuros; perfecte modestie temperamento  cupiditatem desiderii sui elocutus est, dicens: Deprecatus sum faciem tuam in toto corde meo. Scit nunc impossibile sibi esse, quod nec oculus uidit, nec auris audiuit, nec in cor hominis adscendit, ut uideat. Scit inuisibilem esse carnalibus oculis gloriam Dei. Meminit, non dico ad angelorum claritates hoc humane uisionis lumen hebetari, sed ipsam gloriam uultus Moysi humani corporis oculos non tulisse .

8. Quam flagrans eius desiderium.---Sed nos ex desideriis humanis Prophete desideria metiamur. Ad egressus regum quanta exspectationis sollicitudine curritur? et quod uidentibus gaudium est, cum se prebuerint contuendos? Quid illum celestis spiritus capacem uirum existimabimus uelle? 326  quanto desiderii ardore cupere ut Deum cernat, qui ipsam illam inuisibilem maiestatem per has angelorum claritates et per hanc Moysi gloriam metiatur; et sciat etiam eos, qui digni sunt conspectu. Dei, gloriam ex conspectu glorie esse sumpturos, quod eos uisio tantum et dignatio contemplate maiestatis illuminet? Quod sanctus Apostolus ita intelligens loquitur: Nos, inquit, omnes reuelata facie gloriam Dei exspectantes  , in eamdem ipsam transferemur  imaginem  a gloria in gloriam, sicut a Domini spiritu. Et nunc quia id impossibile istis corporis oculis sciat esse, toto istud corde desiderat. Et cui est portio Deus, confidenter faciem eius deprecatur: quia quamuis nemo hominum uideat faciem Dei, et uiuat; tamen Deum  omnes mundo corde uisuri sunt. Ergo misericordiam hanc a Deo postulat, ut sibi uidende faciei eius beatitudo contingat: et postulat non sine ratione modoque prestandi.

9. Dei bonitas simul et seueritas intuenda.---Ait enim: Miserere mei secundum eloquium tuum. Fidei modeste uox est, misericordiam Dei non secundum peccatorum suorum conscientiam, sed secundum eiusdem Dei eloquia deprecari. Scit Deum etiam peccatoribus esse ignem consumentem. Moyses enim ait:  Deus noster  ignis consumens est . Nouit eumdem esse fidelibus lucem, de quo et alibi Propheta ipse dicit: Illuminans tu mirabiliter de montibus sanctis . Discernit et hanc Apostolus bonitatis et seueritatis Dei consuetudinem,  cum ait: uide ergo bonitatem et seueritatem Dei; in eos quidem qui ceciderunt seueritatem, in te uero bonitatem ; et rursum: Tu nisi permaneas in bonitate, excideris: illi uero si non permaneant in infidelitate, inserentur . Bonitatem Dei Propheta exspectat, cum ait: Miserere mei. Scit enim  neminem sine peccato esse qui uiuat, et omnes in carne sitos misericordia Dei egere. Officii autem sui deuotionisque non immemor est, cum ait: secundum eloquium tuum; eius scilicet eloquii, quo et peccatoribus penam denuntiat, et in se credentibus uite eterne beatitudinem pollicetur.

10. Agenda quisque debet premeditari.---Dehinc sequitur, uERS. 59: Quia cogitaui uias meas, et conuerti pedes meos in testimonia tua. Ex his que Propheta se gerere, uel gessisse commemorat, quid nos quoque facere oporteat docet. uias enim suas cogitat, et cogitatis 327 his pedem in testimonia Dei refert. Nihil egit, quod non antea cogitatione peruoluerit. Non linguam in officium suum mouit, non pedem in aliquod quod acturus esset opus protulit, non manum  ad agendum aliquid exseruit, nisi antea super his omnibus cogitasset,  et cum  operationem atque effectum cogitatio rebus attulerit. uidit igitur antea omnes uite sue uias: et cum placentem sibi ac probabilem reperit, tunc in eam pedem contulit: scilicet perspectis omnibus humane operationis uiis, postquam quid esset sibi utile cogitauit, fidei sue pedem in testimonia diuina detorsit. Cogitatio enim nichil potest  subitum, nichil nouum, nichil inopinatum pertimescere, cum de consilii sententia omnia que accidere solent sperantur, prefiniuntur, adeuntur. Et id consequenti uersu docetur.

11. Sic preparatum nil perturbat.---Postea enim quam uias suas Propheta cogitauerat, et pedem ad  testimonia Dei conuerterat, libere loquitur, uERS. 60: Paratus sum, et non sum turbatus, ut custodiam mandata tua. Qui ad aliquid preparatur, longo usu ad id, in quo ei est meditatio, preparatur: ne eum de propositi sui sententia negligentem et incautum uis aliqua repentine turbationis excutiat. Propheta itaque nouit esse plurima seculi scandala. Nouit insidiantes esse humane nature aduersantesque uirtutes. Scit periculose dulcem esse  opinionem ambitionemque glorie secularis. Nouit occursus lasciuientium feminarum esse continentium oculis captiosos. Scit turpes corporum cupiditates affectu blande uoluptatis irrepere. Scit cetera uitiorum genera illecebrosis aditibus ingruere. Nouit etiam plurimis se irreligiosorum odiis subiacere, et ob predicationem  Dei pietatisque doctrinam, uariis persequentium contumeliis esse uexandum. Ne igitur turbari tot et tantis  insidiis ingruentibus posset, contra omnia se hec fidei excidia preparauit, dicens: Paratus sum, et non sum turbatus, ut custodiam mandata tua.

12. Pauli exemplum.---Habet  parem beatus Apostolus  huius preparationis sue fiduciam, dicens: Quis nos separabit a caritate Christi? Tribulatio, an angustie, aut passio, aut fames, aut nuditas, aut periculum, aut gladius? [  Sicut scriptum est: Quia propter te mortificamur tota die, deputati sumus tanquam oues occisionis. Sed in his omnibus superamus et uincimus, propter eum qui dilexit nos.]  328 Et quia aduersum horum tolerantiam, ne per hec a caritate separari posset, sese preparasset; adiecit: Confido enim, quia neque mors, neque uita, neque angeli, neque potestates, neque presentia, neque futura, neque uirtutes, neque altitudo, neque profundum, neque creatura alia poterit nos separare a caritate Dei, que est in Christo Iesu Domino nostro . Nulla Apostolum rerum earum  que accidere possunt genera, tali spe preparatum firmatumque perturbant.

13. Exhortatio ad constantiam.---Sit ergo in nobis et fiducia hec et uox, ut cum subrepunt cupiditates, cum passiones ingruunt, cum pericula fatigant, cum supplicia cruciant, dicere audeamus: Paratus sum, et non sum turbatus, ut custodium mandata tua. Dominus noster unigenitus Dei filius inter cetera precepta discipulis suis mandat, dicens: Non turbetur cor uestrum, neque trepidet . Aduersum turbationem, quecumque ex accidentibus erit, longe preparationis opus est firmitate: ut robusta  fides  atque firmata, Dei mandata custodiat.

14. Peccata quare funes.---In quem autem se profectum,  quamue in causam Propheta preparauerit, neque turbatus sit, quo minus custodiret mandata Dei, continuo subiecit, dicens, uERS. 61: Funes peccatorum circumplexi sunt me; et legem tuam non sum oblitus. Esse peccatorum funes per Esaiam docemur dicentem: ue qui ligant peccata tanquam funem longum , modo funis ex plurimis minimis crescentis in multum, peccata semper  tanquam longum funem tendentibus. Sunt etiam hec delictorum uincula, quibus humane mentes illigantur, de quibus in Prouerbiis scriptum est:  Fasciis peccatorum suorum unusquisque constringitur . Stringit enim nos atque alligat, et his uitiorum funibus implicat diabolus, in omni uite nostre cursu laqueos pretendens. Quod autem liget, in  Euangeliis cognouimus, cum dicitur: Hanc autem filiam Abrahe ligauit Satanas annis decem et octo . Ligat igitur omni uitiorum genere, ebrietatis consuetudine, uoluptatum desideriis,  infidelitatis  piaculo. Sed inter hos funium laqueos, non est admittenda legis obliuio. Preparatos enim nos esse conuenit, ut ab his laqueis, si quando circumligent, exuamur: ut legis Dei omni tempore recordemur.

15. Media nocte cur surgat Propheta.---Et recordatur plane Propheta, dicens, uERS. 62: Media nocte surgebam ad confitendum tibi super iudicia iustificationis tue. Non uacat totis noctibus somno, nec otiosus lecto continetur: 329 ad confitendum Deo non solum nocte, sed etiam media nocte consurgit. Meminit hoc esse tempus, quo primitie Aegyptiorum meritissima impie obstinationis clade percusse sunt : his ergo horis non laxatur in somnum, ne cladi Aegypti admisceatur. Hoc noctis tempore intreunte sponso, sapientes uirgines in  nuptias cum lampadibus introibunt : uigilat ergo, ne cum stultis mereatur excludi. Hoc tempore psallentibus Paulo et Sile apostolis catene et uincula resoluuntur : non dormit itaque ne uinctus sit. Nec habet eum  totus nocturni temporis somnus, nec ei obliuio officii sui requie medie noctis obrepit; surgit enim ad confitendum Deo. Confessio uero non semper ad peccata referenda est: uerum etiam in Dei laudibus intelligenda est. Nunc ergo confitetur Deo super iudicia iustificationum eius. Laudat igitur Deum, quod nichil nisi in iudiciorum iustificatione decreuerit.

16. Participes Christi plures. Modestia Dauid. Quis timentium Deum sit particeps---Sequitur deinde, uERS. 63: Particeps sum ego omnium timentium  te, et custodientium mandata tua. Apostolum dixisse meminimus: Participes Christi facti sumus . Sed et in quadragesimo quarto psalmo, quosdam participes Dei significatos esse meminimus, cum dicitur: Unxit te, Deus, Deus tuus  oleo letitie pre  consortibus tuis. Sunt ergo secundum Apostolum et secundum Prophetam plures Domini nostri Iesu Christi participes. Et particeps eius erit quisquis in iustitia manet; quia ipse iustitia est: et particeps eius erit quisquis in ueritate persistit; ipse est enim ueritas: et quisquis in nouitate uite ambulabit, erit particeps eius; quia ipse est resurrectio. Ergo cum sciat Propheta plures Dei esse participes, nunc per uerecundam ac modestam de se predicationem, cum se, quia et ipse Christus et factus et dictus sit, Christi  meminerit esse participem; tamen omnium timentium Deum potius se confessus est esse participem. Est autem tunc etiam timentium Deum particeps, cum patientibus compatitur, cum plorantibus complorat,  cum tamquam eiusdem corporis membrum in dolore membri alterius dolet. Hac igitur passionum communione timentium Deum particeps sit. Ceterum quisquis per insolentiam suam credentem in Christum et  redemptum a Christo dedignatur, exacerbat, inhonorat, non est ille timentium Deum particeps,  quibus non sit in compatiendis passionibus consors.

17. Timentium Deum duo genera.---Non nudum autem hoc, neque solitarium propheta posuit, cum dicit: Particeps 330 sum ego omnium timentium te. Plures sunt timentes Deum, et tamen inobedientes: plures sunt timentes Deum et tamen infideles; quos nature sue conditio timori quidem Dei subdit, sed uoluntatis sue peruersitas ab obsequiis Dei auocat. Atque ob id  non suffecisset Prophete dixisse ita: Particeps sum ego omnium timentium te; nisi addidisset: et custodientium mandata tua. Timor enim fidei in sola obedientia est, et metus religionis in obsequela est. Horum itaque particeps  est, qui timorem suum in mandatorum Dei custodia comprobabunt.

18. Iustis et iniustis dona sua largitur Deus.---Dehinc sequitur, uERS. 64: Misericordia tua, Domine, plena est terra, iustificationes tuas doce me. Terra misericordia Dei plena est, que contaminata, que corrupta, que irreligiosa, que infida, que perdita est. Et si quis forte audebit impio ore Prophetam mendacii arguere, tamquam non in omnem terram Dei misericordiam putet esse diffusam; Dominum in Euangeliis recolat dixisse: Estote boni sicut Pater  uester  qui est in celis, qui solem suum oriri facit super bonos et malos, et pluit super iustos et iniustos . Patiens enim et misericors Deus, dum mauult penitentiam peccatorum quam mortem , dona sua iustis iniustisque largitur, unicuique per patientiam longe equanimitatis penitendi tempus impertiens.

19. Doctorem sibi Dominum optat Dauid.---Et quia hanc bonitatem patientie Dei et perfectionem, que sub illis iustificationibus legis corporaliter adumbratur, meminit semper sibi Propheta sperandam; ait: Iustificationes tuas doce me. Iustificationes omnes in lege legerat: sed quia celestes sperabat, que in terrenis preformabantur, non eget doctore terreno. Doceri enim se ab eo orat, qui ait: Petite et dabitur  uobis; querite et inuenietis; pulsate et aperietur uobis . Aperiri sibi et dari clauem a doctore legis dedignatur Propheta, scientie celestis expectans  magistrum Dominum nostrum Iesum Christum, cui est gloria in secula seculorum.  Amen.



LITTERA IX. [Figure: [Hebrew Text] 2Kb] Teth.

Bonitatem fecisti cum seruo tuo, Domine, secundum uerbum tuum. Bonitatem et disciplinam et scientiam tuam doce me; quia mandatis tuis credidi. Priusquam humiliarer, ego 331 deliqui: propterea eloquium tuum custodiui. Bonus es tu, Domine: et in bonitate tua doce me iustificationes tuas. Multiplicata est super me iniquitas superborum: ego autem in toto corde meo scrutabor mandata tua. Coagulatum est sicut lac cor eorum: ego uero legem tuam meditatus sum. Bonum mihi  quod humiliasti me: ut discerem iustificationes tuas. Bonum mihi lex oris tui, super millia auri et argenti.

1. Psalmi CXuIII scopus. Deo in aduersis gratie referende. ---Iam  in exordio psalmi commemorauimus, nichil aliud in eo quam doctrinam humane uite contineri, per quam ad cognitionem Dei, ipsis tamquam paruuli litterarum elementis erudiremur. Ex persona enim sua nos Propheta confirmat, qualiter in omni genere diuini officii uersari nos  oporteret, ut per disciplinam adepte institutionis, fidei ordinem teneremus, ut ipso illo primo none littere uersu docetur. Ita enim dicitur, uERS. 65: Bonitatem fecisti cum seruo tuo, Domine, secundum uerbum tuum. Et forte quidam existimabunt, de secundis rebus Prophetam locutum, Deoque gratiam ob ea que sibi prospere  acciderint retulisse. Sed nouit etiam in aduersis rebus gratiam Deo esse referendam: scit in omni passione ac tribulatione eum, cuius iudicio hec ingruunt gratulationibus honorandum.  Scit  diligentem esse medicum, putribus uulnerum sinibus non parcentem. Meminit piam esse patrum in filios seueritatem. Argui se per tentationes, ac probari per patientiam  Deo optat: et in his que aduersa existimantur agit gratiam.

2. Bene nobis in omnibus consulit.---Atque hanc nostram intelligentiam ut id Prophetam orasse credamus, uersus qui subiectus est docet, dicens:   Bonitatem fecisti cum seruo tuo, Domine, secundum uerbum tuum. uERS. 66. Bonitatem et disciplinam et scientiam tuam doce me: quia mandatis tuis  credidi.  Quidquid ergo Deus in seruum suum facit, bonum est; secundum enim uerbum suum facit. Et quidquid secundum uerbum eius est, non potest malum  existimari: quia ei, qui solus bonus est, uoluntas sit plena bonitatis.

3. Id credens Dauid petit et scire. Disciplina, utilitas, scientia.---uersus itaque, ut diximus, secundus Prophete exponit affectum, cum orat dicens: Bonitatem et disciplinam et scientiam doce me. Bonitatem superius confessus erga se factam: 332 quomodo hanc quasi ignorans doceri se precatur? Nisi quod tunc fuit ex fidei confessione gratulatio, cum quidquid illud fieret in se, id esse bonum credidit: nunc uero est per naturam humanam ignorantie causa, cum ut doceatur orat. Sed eam bonitatem uult discere, cui disciplina sit iuncta.  Disciplina enim necessarium est seueritatis officium peccata arguentis, et uitia corrigentis. Correctio uero uitiorum magnum affert in bonitate profectum.  Bona ergo est seueritatis disciplina: sed adhuc eam Propheta ignorat. Non enim tantum bonitatem et disciplinam, sed etiam scientiam uult doceri: affectum in eo fidei sue ostendens, cum bonitatem et disciplinam, quam nondum sciat, tamen bonam sibi a Deo esse fateatur. De scientia autem locis plurimis admonuimus, hanc et Apostolum , hanc et prophetam inter precipua gratiarum spiritalium dona numerasse . Ergo ut bonitatem et disciplinam, ita et  scientiam doceri orat: et doceri ob id, quia mandatis Dei credat; ostendens non nisi fideles atque credentes scientie consequi posse doctrinam.

4. Humiliatio, delicti emendatio.---Manet autem etiam in tertio uersu eiusdem intelligentie sensus. Ait enim, uERS. 67: Priusquam humiliarer, ego deliqui,  propterea eloquium tuum custodiui. Non prius tribulatio passionum ingruit, quam delicta precedant: neque per  passionem ante humiliamur, quam per peccatorum iniquitatem digni passionibus simus. Docet itaque Propheta humiliationem suam emendationem esse dilecti: atque ob id bonum scit esse sibi quidquid a Deo est, quia pati meruit quod pati cepit. Et scit disciplinam emendationem esse uitiorum. Prius ergo deliquit, secundo autem humiliatus est, et per humilitatis disciplinam oportet eum ne delinquat doceri, et in eloquiis Dei manere; quia iam sit delinquens humiliatus, et in mandatis Dei, ne ultra possit peccare, mansurus sit.

5. Iustificatio, opus rei iuste.---uERS. 68. Bonus  es, Domine: et in bonitate tua doce me iustificationes tuas. Scit iustificationes Dei Propheta bonas esse; quia bonus sit qui eas statuit. Scit sibi nichil nisi ex iustificatione Dei accidere; quia professus sit prius se deliquisse, dehinc postea esse humiliatum. Et quia superius orasset, ut bonitatem et disciplinam et scientiam doceretur; nunc orat, ut iustificationes Dei in bonitate doceatur: quia iustificatio opus sit rei iuste, que sibi ignorabilis sit; quia iustificationes,  que in lege sunt 333 constitute, umbram in se iustificationum celestium continerent.

6. Iniquorum in iustos opprobria. Qui eis resistendum. ---Deinde adiecit, uERS. 69: Multiplicata est super me iniquitas superborum: ego autem in toto corde meo scrutabor mandata tua. Patienter omnia et equanimiter Propheta tolerans, in opprobrium superborum atque iniquorum deductus est. Si quis enim obiurgationes trium regum in Iob recolat, intelliget quanto illudentium exacerbetur opprobrio. Namque cum irreligiosi quique per passiones aliquas emendari Dei seruos contuentur, exprobrare hec ita solent: Ubi fides? ubi spes in Deum? ubi auxiliantis uirtus? ubi boni Dei misericordia est? Contra que firmo animo fidelique opus est, et in mandatis Dei intento atque  occupato: ne multiplicatis tot in se superborum iniquitatibus cedat, sed semper dicat: Bonitatem fecisti cum seruo tuo, Domine; ut ait ille passionum humanarum gloriosus et beatus uictor: Dominus dedit, Dominus abstulit, sit nomen Domini benedictum .

7. Ut lac in secundis blandi, uelut coagulum in aduersis acerbi.---Deinde sequitur, uERS. 70:  Coagulatum est sicut lac cor eorum: ego uero legem tuam meditatus sum. Cor superborum  ait sicut lac coagulatum. Lac specie et sapore blandissimum est, quod uitio aliquo corruptum coagulari solet, et ex nature sue suauitate decedens, inutili sapore amaroque corrumpitur. Ergo antea iniqui, cum in secundis rebus esse Prophetam contuerentur, felicium rerum  amici, simplicitatis specie blandientes, tamquam lac fuerunt. At ubi eos, ex hac humilitate sancti uiri, superbia et fastidium tenuit; et ex lacte coagulati sunt, et ex blandis ac suauibus adulationibus in uitiosi et coacescentis saporis amaritudinem sunt redacti. His uero sicut lac coagulatis, legem tamen Dei Propheta meditatus est: meditatus autem in id, ut diceret quod sequenti uersu continetur.

8. Tribulationes quid prosint.---uERS. 71. Bonum mihi quod humiliasti me. Iniquitas licet superborum multiplicetur, et cor eorum sicut lac coaguletur, scit humiliationem tamen suam sibi Propheta bonam esse: nouit secundum Apostolum uirtutem in infirmitatibus perfici . Bona omnis passio, bone omnes tribulationes, per quas iustificationes  Dei cognoscuntur: ut peccantes humilitate emendet, ut delinquentes seueritate cerceat, ut ignorantes doctrina doceat. Idcirco enim bonum sibi quod humiliatus est,  ait quia per humiliationem iustificationes Dei disceret. Deliquit enim priusquam humiliaretur: et humilitas ei bonum est, quia per eam iustificatio Dei discitur.

9. Lex oris Dei, lex Christi.---Conclusit autem hoc modo, uERS. 72: Bonum mihi lex oris tui super  millia  auri et argenti. Non 334 est simplex conclusionis istius sermo. Suffecerat enim ad Prophete gratulationem dixisse: Bonum mihi est lex tua. Sed cum ait, lex oris tui, plus uoluit intelligi. Locutus est Deus per Moysen legem, locutus est per prophetas: sed hec lex Dei est, non etiam lex oris Dei. Os autem Dei est ille, qui et uirtus Dei est,  qui et sapientia Dei est, qui et brachium Dei est, qui et imago Dei est, Deus scilicet et Dominus noster iehsu Christus, dicens: Beati pauperes spiritu, quoniam ipsorum est regnum celorum , dicens: Beati lugentes, quia ipsi consolabuntur ; dicens: Benedicite qui uos persequuntur, et orate pro calumniantibus uos ac persequentibus uos . Hanc legem oris Dei bonum sibi esse Propheta confessus est: et bonum  num non cum comparationis et definitionis et modi numero, sed super millia auri et argenti. Indefinitus hic sermo est, cum dicitur millia: quia indefinite bona est lex oris Dei. Ex comparatione  uero rerum maxime in terris pretiosarum, utilitatem bonorum eorum que a Deo sunt statuta  significat  in Christo. Amen.



LITTERA X. [Figure: [Hebrew Text] 2Kb] Iod.

Manus tue fecerunt me, et  plasmauerunt  me. Da mihi intellectum ut discam mandata tua. Qui timent te, uidebunt me, et letabuntur: quia in uerba tua spero . Cognoui, Domine, quia equitas iudicia tua, et in ueritate  tua humiliasti me. Fiat misericordia tua, ut exhortetur me secundum eloquium tuum seruo tuo. ueniant mihi miserationes tue, et uiuam: quia lex tua meditatio mea est. Confundantur superbi, quia iniuste iniquitatem fecerunt in me : ego autem exercebor in mandatis tuis. Conuertantur mihi qui timent te, et qui nouerunt testimonia tua. Fiat cor meum immaculatum in iustificationibus tuis: ut non confundar.

1. Homo terrenis Dei operibus prestantior. Ad quid creatis uti debeat.---Commune iudicium est, inter omnia terrena Dei opera nichil homine utilius, nichil esse speciosius: quia etsi sint aliqua pulcra et ornata, magnitudinem quidem eius qui ea tam decora genuerit 335 testantur, uerum speciei et ornatus et institutionis sue fructum ipsa non sentiunt. Loquimur  enim de his que humano subiecta conspectui sunt, scilicet de creatis in terra et mari et ere, et que singulis quibusque generibus naturisque permixta sunt. Pulcra hec; sed quod tandem in Oceano aut terra aut celo  aut ere bonum, que in his creata sunt, eo quod talia creata sint, consequentur? In homine autem quidquid est, sibi proficit. Et hoc unum in terris animal rationale, intelligens, diiudicans, sentiens constitutum est: horumque omnium generum, que in eo sunt; nichil  ad  aliud aliquid proficit, quam ut ipse et ceteris aliis, et his in quibus est natus utatur: utatur autem ad cognoscendum uenerandumque eum qui tantorum in se bonorum auctor et parens sit.

 2. Quando quid grande. Nomen suum quando amittat.---Ex quo magnum illud atque mirabile Salomonis dictum esse intelligitur, quod tale est: Grande homo et pretiosum uir misericors: uirum uero fidelem opus est  inuenire. Quid enim tam difficile est, quidue tam ardui operis est, quam inuenire eum qui meminerit se secundum imaginem et similitudinem Dei esse factum, qui diuinorum eloquiorum studio intentus, rationem anime sue corporisque cognouerit, et originem utriusque generis naturamque perceperit; ad quem denique finem hec institutio sua ortusque contendat? Atque ob id magnum quiddam est homo. Hoc enim nomen, ubi rerum superius commemoratarum cognitione neglecta in uitia deciderit, amittit; indignus scilicet iam iudicatus homo nuncupari.  Et qui secundum imaginem et similitudinem Dei factus  sit, secundum exprobrationes propheticas et euangelicas, aut serpens, aut progenies uiperarum, aut equus, aut mulus, aut uulpes ei nomen est: et proprietas ei nominis sui, ubi de innocentia exciderit,  aufertur.

3. Hominis duplex origo.---uerum qui studiosa fide doctrinam Dei et precepta scrutatus sit, et per innocentie studium dignum prestare se uelit, qui secundum imaginem et similitudinem Dei factus sit, uti et ipse Prophete uoce poterit, dicentis, uERS. 73: Manus tue fecerunt me, et preparauerunt me. Et in aliquibus codicibus ita scriptum deprehendimus: Manus tue fecerunt me, et finxerunt me: da mihi intellectum, ut discam mandata tua. 336 Et sine dubio non otiosum esse existimandum est, quod non satis  erat Prophetam dixisse: Manus tue fecerunt me; nisi adiecisset, finxerunt, uel, preparauerunt. Sed honorem conditionis sue Propheta intelligens, specialem originis sue in hoc significare uoluit dignitatem, primum dicens, Manus tue fecerunt me.

4. Creata uerbo omnia. De homine condendo ante tractatur.---In creatione mundi omnia uerbo effecta esse acecpimus, cum dicitur: Fiat lux ; cum dicitur: Fiat firmamentum ; cum dicitur: Et pareat arida ; cum dicitur: Germinet terra herbam pabuli seminantem semen secundum suum genus ; cum dicitur: Fiant luminaria in firmamento ; cum dicitur: Eiiciant aque reptilia animarum uiuarum . Ergo omne, ex quo uel in quo mundi totius corpus  creatum est, originem sumit ex dicto, et subsistere in id quod est ex uerbo Dei cepit. uerum de homine ita Deus locutus est: Faciamus hominem ad imaginem et similitudinem nostram . Differt itaque natura et origo hominis ab institutione uniuerse creationis: et proprie de eo ante et tractatur et confirmatur ut fiat, cum cetera sine quadam consilii sententia esse sint iussa. Habet ergo  primum hanc origo hominis dignitatem, quod ei proprium fuit de se ante tractari.

5. Priuilegium aliud, quod manibus Dei condatur. Que hic indagentur.---uerum et in hoc presenti prophetico dicto ingens humane originis priuilegium continetur. Non enim manus Domini pecora et aquatilia et uolatilia fecerunt; nusquam istud Scripture  tradidere. Egregium hoc itaque et preclarum in homine est, quia a ceteris dignitate operationis excipitur. De confirmatione autem celi ita quodam in loco legimus: Ego manu mea firmaui celum . Ergo exequatur operationi hominis istud elementum, cum  idipsum manu Dei firmatum esse memoratur? Sed quamquam celum manu; homo tamen manibus. Prestat ergo officio unius manus, duarum operatio: et id quod ad confirmationem celi satis est, in hominis conditione non sufficit. Intelligendum autem est cur manibus Propheta se factum esse dicat: neque solum factum, sed etiam figuratum uel preparatum.

6. Uno Dei iussu perfecta omnia, non homo.---Ceterorum omnium elementorum creatio eo ipso tempore  et instituta et effecta est, quo subsistere iubebatur: neque inchoationem eorum et perfectionem tempus aliquod 337 discernit; nam consummationem inchoatio in eo quod est cepta percepit. Homo uero, cum internam et externam in se naturam dissonantem aliam ab alia contineat, et ex duobus generibus in unum sit animal rationis particeps  constitutus  , duplici est institutus exordio. Primum enim dictum est: Faciamus hominem ad imaginem et similitudinem nostram ; dehinc secundo, Et accepit Deus puluerem de terra, et finxit hominem .

7. Facta illius ad imaginem Dei anima. Corpus deinde de terra formatum.---Primum opus non habet in se assumpte aliunde alterius nature originem. Incorporale  est, quidquid illud  tum de consilii sententia inchoatur: fit enim ad imaginem Dei. Non Dei imago; quia imago Dei est primogenitus omnis creature: sed ad imaginem Dei, id est, secundum imaginis et similitudinis speciem. Diuinum in eo et incorporale condendum, quod secundum imaginem Dei et similitudinem tum fiebat: exemplum scilicet quoddam in nobis imaginis Dei est, et similitudinis institutum. Est ergo in hac rationali et incorporali anime nostre substantia primum, quod ad imaginem Dei factum sit. Secundi uero operis efficientia quanto differt ab institutione prima ? Deus terre puluerem accipit. Nam sumitur puluis, et terrena materies formatur in hominem, uel preparatur: et ex alio in aliud opere ac studio artificis expolitur. Primum  ergo non accepit, sed fecit: secundum non ut primum fecit, sed accepit; et  tunc formauit uel preparauit.

8. Preparatum etiam recte dici potest. Cur manibus Dei, non manu.---Utrumque  autem intelligi recte potest, quia utrumque scriptum deprehendimus: ut formauerit in id quod est, corporis scilicet speciem; uel preparauerit in id quod dicitur: Et inspirauit in eum spiritum uite, et factus est homo in animam uiuentem . Inspirationi ergo huic preparatus siue formatus est: per quam natura anime et corporis  in uite perfectionem quodam inspirati spiritus federe contineretur. Scit in se duplicem beatus Paulus esse naturam, cum secundum interiorem hominem delectatur in lege, et cum aliam in memsuis  uidet legem que se captiuum ducat in lege peccati . Quod ergo fit secundum imaginem Dei, ad animi 338 pertinet dignitatem. Quod autem formatur ex terra, speciei  corporis natureque primordium est. Et quia uel locutus ad alterum Deus intelligitur cum dicit, Faciamus hominem; uel triplex cognoscitur hominis facti  preformatique  perfectio: cum et fit ad imaginem Dei, et formatur e terra, et inspiratione spiritus in uiuentem animam commouetur: idcirco manibus se factum et formatum, non manu tantum Propheta testatur, quia in constitutione sua non  solitarii tantum, et eadem triplex fuisse docetur operatio.

9. Humana de se ignorantia. Intellectus a Deo rogandus.---Et quia istud sciat Propheta ualde esse  occultum atque reconditum, quatenus scilicet manibus Dei formatus sit: tamen ut plenam atque absolutam intelligentie huius rationem  consequatur, ait: Da mihi intellectum, ut discam mandata tua. Tamquam ignorans hec loquitur, et tamquam nondum intelligentiam adeptus, dari sibi intelligentiam deprecatur: et audent non dico Ecclesie homines, sed gentium sophiste, quedam de nature humane institutione uelle tractare; audemus etiam gloriari, recte ac perfecte nos uite esse scientiam consecutos. Sed doceri nos oportet prophete huius exemplo, ut uel diuinarum rerum ignorantiam confiteamur, uel ignoratarum intelligentiam deprecemur. Optimum est autem celestium mandatorum scientiam a Deo per precem postulare, infirmitatem ingenii nostri paupertatemque  cognoscere. Primum enim, secundum Apostolum, munus est gratiarum sapientie donum, sequens scientie : et idcirco hunc ordinem etiam hic propheta seruauit, dicens: Da mihi intellectum, ut discam mandata tua. Primum intelligentiam, post etiam scientiam deprecatus est.

10. Piorum conspectus tristis impiis, letus iustis.---Sequitur deinde, uERS. 74: Qui timent te uidebunt me, et letabuntur, quia in uerba tua speraui. Consuetudo impiorum est, ut conspectis religiosis uiris tristes sint. Oderit enim necesse est, ebriosus sobrium, continentem impudicus, iustum iniquus: et tamquam conscientie onus, presentiam sancti cuiusque non sustinet. Contra uero ad conspectum uiri fidelis, religiosi omnes quibus timor Dei est letantur, et uel  solo corporee contemplationis 339 uisu gratulantur,  modo auium herbarumque quarumdam, que uise tantum et  conspecte morbis aliquibus et infirmitatibus medentur. Utilis ergo est et sancti presentia timentibus Deum: quia necesse est profectum aliquem ex contemplatione ipsius consequantur. Sed Propheta non hoc in se solum contuendum putat, quod  caducis  ac promiscuis oculis subiectum est. uult ille probitatem uite sue conspici, uult iustitiam suam et religionem et continentiam cerni, Non enim tantum, quia uident eum, timentes Deum letabuntur; sed quia uident eum in uerba Dei sperantem: et sperantem non mediocriter, neque confuso humane opinionis errore; sed dicentem cum libertate id quod consequitur.

 11. Iudicia Dei presentia, non eterna, Prophete nota.---uERS. 75. Cognoui, Domine, quia equitas iudicia tua et  uere humiliasti me. In locis ceteris meminimus, ita Prophetam dicere solitum: Da mihi intellectum, et doce me, et obseruabo precepta tua. Nunc autem tamquam  de adeptis profitetur, dicens: Cognoui, Domine, quia equitas iudicia tua. Sed hic non de iudiciis illis eternis, sed de presentibus sermo est. Iudicia enim illa eterna secundum eumdem prophetam, sicut abyssus multa ; et secundum Apostolum: Iudicia Dei inuestigabilia et inscrutabilia . Scit autem in his iudiciis que nunc sunt, quidquid in se geratur, ex iudicio Dei fieri: omnes tribulationes, omnes pressuras, omnia insectationum odia, omnes persecutionum infestationes, ex iudicio in se Dei adesse, ut per hec  probabilis, ut per hec emendatus, et tamquam per ignem examinatus atque purgatus sit.

12. Scientie et fidei discrimen.---Plus est autem nescio quid in cognitione, quam in fide, operis: et idcirco hic non credidit, sed cognouit: quia fides habet obedientie meritum, non habet autem cognite ueritatis fiduciam. Distinxit Apostolus plurimum inter cognitionem fidemque differre, posteriore eam loco inter gratiarum dona connumerans. Primo enim sapientiam, sequenti cognitionem, tertio fidem predicauit: quia qui credit, potest ignorare quod credit: qui autem iam cognouit, non potest id quod cognouit adepta cognitione non credere .

13. Iudicia Dei iusta.---Ergo ambiguitatem hic non  admittit Propheta, quin sciat iusta esse Dei iudicia,  id est, humiliationis sue et tribulationis et 340 contemptus et iniurie et doloris. Ita enim ait: Cognoui, Domine, quia equitas iudicia tua, et uere humiliasti me. Non sine causa se scilicet esse tribulationibus subditum, non sine causa passionibus permissum, non sine causa  iniuriis humiliatum; sed ad humanorum uitiorum expianda peccata, ex iustis se ac ueris Dei iudiciis humiliationi esse subiectum.

14. Ea non petit Dauid declinare; sed Dei ope fortiter ferre.---Sed quia in his passionibus ex equitate diuini iudicii uersetur:  exhortationem presentium humiliationum ex misericordia Dei deprecatur; quia humana infirmitas impar sit tolerantie passionum, dicens, uERS. 76: Fiat misericordia tua, ut exhortetur me  secundum eloquium tuum seruo tuo. Sed meminit bonum sibi esse humiliari, bonum sibi esse passionibus subdi, et ea omnia, a quibus uexatur, purgationem sibi terrenorum esse uitiorum. Non enim ut humilitas ac tribulatio a se auferatur, orat; sed ut sibi ex misericordia Dei adhortatio in tribulatione prestetur. Optat ergo  diutino prelio in his corporis sui infirmitatibus militare: optat longo certamine aduersus mundi huius nequitias consistere. Sed adhortationem ex misericordia Dei sperat: ut tribulatus licet et afflictus, diuine adhortationis auxilio firmetur. Scit et beatus apostolus Paulus, omni ipse tentationum genere perfunctus, uti  se diuine misericordie adhortatione, dicens: Benedictus Deus pater Domini nostri Iesu Christi, pater miserationum, et Deus omnis exhortationis,  qui exhortatur nos in omni tribulatione . Et adhortationem hanc scit sibi Propheta promissam  a Deo patre  et Domino miserationum, qui per tentationes eum qui in se credat examinet: atque ideo subiecit, secundum uerbum tuum seruo tuo: id est, secundum eam promissionem, qua spoponderit se tribulatos in passionibus non relicturum. Dixit enim in Euangeliis: Cum ergo tradent uos, nolite cogitare quomodo aut quid loquamini; dabitur enim uobis  in illa hora quid loquamini. Non enim uos estis qui loquimini, sed Spiritus patris uestri qui loquitur in uobis . Et hoc quidem quantum ad presens pertinet tempus.

15. uita eterna ex Dei misericordia. Iam non uere uiuimus. uite uere spes quibus foueatur.---Future autem  spei Propheta non immemor est, dicens, uERS. 77: ueniant mihi miserationes tue, et uiuam: quia lex tua meditatio mea est. Nature corporalis infirmitas eget miserationibus Dei. Neque enim beate illius uite eternitatem 341 consequi merito suo poterit, nisi miserationibus  eius, qui pater miserationum est, prouehatur. Scit Propheta nondum se ea uiuere uita que uita sit: nemo enim nostrum hoc quod nunc uiuit, uitam audebit existimare. Nunc enim in corpore mortis sumus, Paulo dicente: Quis me liberabit de corpore mortis huius ? Et hoc ipsum eodem hoc propheta testante ita: Et in puluerem mortis  deduxisti me . uera enim uita nostra cum Christo absconsa est in Deo. Sed neque hec, in qua nunc agimus, regio uiuentium est: ea autem est de qua hic idem propheta ait: Et complacebo Deo in regione uiuorum . Atque ideo uiuam dixit quia non usu uite istius uiuit, sed in Dei sit miseratione uicturus. Sed sperat istud, quia lex Dei meditatio eius est. uacemus igitur diuine lectioni, uacemus  preceptis Dei, et opera legis, uite nostre officiis exsequamur: quia propter meditationem legis ueniente in se Domini miseratione, sperat se Propheta uicturum.

16. Inimicorum non rogat Dauid ultionem, sed conuersionem.---Non est uero sufficiens huic prophete, ut sibi tantum sollicitus sit, ac solum sui memor sit. Oportet eum curam humani generis sumere, et publice sollicitudinis affectum subire, et orare pro his qui in peccatis et irreligiositate uersantur. Huius itaque affectus sui sollicitudinem consequenti uersu docet, dicens, uERS. 78: Confundantur superbi, quia iniuste iniquitatem fecerunt super me. Non est hic maledicti oratio, neque retributionem iniurie sibi illate precatur. Et absit ut Propheta Euangelii predicator rationem euangelice caritatis excesserit. Domino  enim dicente, Diligite inimicos uestros, et orate pro calumniantibus  uos  ac persequentibus uos , ratio non patitur, ut nunc uindictam in superbos atque iniuriosos precetur. Sed quia a peccatis qui desinit, in his erubescit; et qui uitia derelinquit, necesse est ea idcirco quia oderit derelinquat: orat Propheta, ut qui in se superbi iniuste fuerint, hi per cognitionem uitiorum suorum in his que gesserint erubescant. Quamdiu enim quis peccat, in his que peccat non confunditur, consuetudine et uoluntate peccandi. Ubi uero peccare destiterit, finem peccandi habet ex pudore peccati. Ipse autem exercetur in mandatis Dei, uiuendo iuste, religiose predicando, iniurias non retribuendo, et tolerando patienter. Ob id enim multorum in se superborum contradictiones  iniquitatesque sustinuit.

17. Absolute autem consequenti uersu id, quod de confusione superborum tractamus, significasse intelligitur. Sequitur enim, uERS. 79: Conuertantur mihi qui timent te, et qui  nouerunt 342 testimonia  tua. uult ergo eos, qui Deum timere ceperunt, ad se Propheta conuerti, ut per doctrinam suam in uitiis suis et criminibus erubescant: cognitis scilicet testimoniis Dei, de quibus multa iam diximus, et confusi de ueteribus delictis ad institutionem Prophete doctrinamque se referant; quorum ex superbia atque peccatis ad pietatem modestiamque conuersio est.

18. Modestia Dauid nostram arguit superbiam.---Conclusit autem uerecundie sue more, dicens, uERS. 80: Fiat cor meum immaculatum in iustificationibus tuis, ut non confundar. Exercetur in mandatis, meditatur in lege, iustitiam iudiciorum Dei cognouit, timentes Dominum conspectu eius letantur, manibus Dei factus atque formatus est; et non audet dicere immaculatum cor sibi esse: et audemus interdum preferre  innocentiam nostram, iactare uitiorum abstinentiam, et puros nos a peccatis atque iniquitatibus gloriari? Sed ut fidem, ita et humilitatem ac modestiam discere a Propheta nos conuenit, orante ut sibi immaculatum cor fiat. Scit enim ex eo progredi, secundum id quod dictum est: De corde enim exeunt cogitationes male, cedes, lasciuie, fornicationes, furta, falsitates, blasphemie, et horum similia . Hoc igitur immaculatum fieri deprecatur, unde tot tantorumque uitiorum, quasi ex quodam fomite, initia suggeruntur. Immaculatum autem hoc modo sciens fieri, si in iustificationibus Dei maneat: iustificationum autem hunc fructum esse intelligit, ne in his manens confundatur. Confusio enim ex peccatorum conscientia est, et ex opprobrio delictorum.  Ubi ergo confusio non erit, nec peccatum erit. Peccatum uero ubi non erit, in iustificationibus Dei manebitur. Iustificationes autem Dei, immaculatum cor esse prestabunt.



 LITTERA XI. [Figure: [Hebrew Text] 2Kb] Caph.

Defecit in salutare tuum anima mea, et in uerbum tuum spero. Defecerunt oculi mei in eloquium tuum, dicentes: Quando consolaberis  me? Quia factus sum sicut uter in pruina, iustificationes tuas non sum oblitus. Quot sunt dies serui tui? quando facies de persequentibus me iudicium? Narrauerunt mihi iniqui exercitationes; sed non ut lex tua. Omnia mandata tua ueritas: iniqui  persecuti  sunt me, adiuua 343 me. Paulo minus consummauerunt me in terra: ego uero non dereliqui mandata tua. Secundum misericordiam tuam uiuifica me, et custodiam testimonia oris tui.

 1. Defectionem animi parit ingens desiderium. Salutaris iehsu.---Nature humane est, ut cum id quod desiderat non potest obtinere, per desiderii iugem cupiditatem animi defectione teneatur. Et hoc nosse ex ipsis affectionis nostre motibus promptum est, in quantam animi defectionem, eorum quos desideramus exspectatione, redigamur. Propheta itaque,  cui exspectatio omnis ad Deum est, cui omne in mandatis eius desiderium est, loquitur et dicit, uERS. 81: Defecit in salutare tuum anima mea, et in uerbum tuum spero. Non habet alia, que desiderium suum occupent: et sancti cupiditas non uacat seculi rebus. Deficit igitur in desiderio  salutaris: et deficit ob id, quia  in uerbum Dei speret: finis enim legis Christus iehsu est, et hic est de  quo scripserunt Moyses et prophete. Est autem salutaris ipso illo nomine quod iehsu nuncupatur. iehsu enim secundum hebraicam linguam salutaris est: et idipsum Angelus ad Ioseph loquens docet, cum dicit: Et uocabis nomen eius Iesum : ipse enim saluum faciet populum suum a peccatis  . Causa itaque defectionis est desiderium salutaris. Desiderii autem hinc origo est, quod  in uerbum Dei sperat. Salutaris enim noster iehsu est, qui et desideratus et natus est. Sed defectionem anime desiderantis intelligendum est quid sequatur.

2. Defectio oculorum.---Ait, uERS. 82: Defecerunt oculi mei in eloquium tuum, dicentes: Quando exhortaberis me? Sequitur ergo defectionem anime defectio oculorum. Sed ut de natura defectionis anime  tractauimus, uideamus qualis oculorum soleat esse defectio. Pone igitur in exspectatione aut peregrinantis uiri coniugem, aut iam diu absentis filii patrem, quem in omni tempore existimet reuersurum: nonne  ei itineri  , quo uenturum opinabitur, semper intendet? nonne intentio ac uisus oculorum 344 contuitionis ipsius exspectatione deficiet? Desideria hec in se prophetarum Dominus testatur, cum dicit: Amen dico uobis, multi prophete et iusti quesierunt uidere que uos uidetis, et audire que auditis . Propheta itaque et animo et oculis  deficit.

3. Oculi mentis hic designantur. Exhortatio ad sanctos in inferno quiescentes.---Sed hi nunc oculi Prophete, licet Dominum uidere desiderauerint, non sunt tamen corporis oculi; loquuntur enim et exspectant:  et mentis potius est contuitio ista et loquela, non corporis. Dicunt enim: Quando exhortaberis me? Scit exhortationem hanc  sanctos quiescentes in inferno desiderare. Scit testante apostolo Petro,  descendente in inferna Domino, etiam his qui in carcere erant, et increduli quondam fuerunt in diebus Ne, exhortationem predicatam fuisse . In hec igitur Dei eloquia oculis loquentibus deficit: non tam uisu corporeo Dominum ex eloquiis Dei nuntiatum, quam contemplatione anime et mentis exspectans.

4. Uter in pruina, corpus continentia castigatum. Cupiditas ardens iustificationum Dei non meminit.---Dehinc sequitur, uERS. 83: Quia factus sum sicut uter in pruina, iustificationes tuas non sum oblitus. Noui generis hec causa est, ut ideo iustificationes Dei non oblitus sit, quia factus sit sicut uter in pruina. Et si rem solis auribus metiamur, inanis et ridiculus Prophete sermo existimabitur. Sed meminit  utrem pro humanis corporibus nuncupari, Domino in Euangeliis dicente : Nemo, inquit, mittit uinum nouum in utres ueteres. Et non ambigitur eum  in utribus corpora, in peccatis suis  uetera memorasse. Per continentie autem studium frigent fidelium corpora: et calore nature interioris exstincto, utres erunt frigidi; que cum intrinsecus per naturam uitiorum efferuentium incalescant, extrinsecus tamen continentie patientia tamquam pruine frigore obrigescant. Ergo in hoc corporum frigore iustificationum Dei immemores esse non possumus. Quisquis autem per uitiorum ardorem utre pleno caluerit, neque per metum Dei religionemque frigescat, necesse est iustificationum Dei obliuiscatur. Que obliuisci sanctus non poterit, cum utris in pruina  modo  obrigescens  extrinsecus, 345 internarum cupiditatum omnium instigatione sit frigidus.

5. Iudicium non hic poscitur extremum , sed uirtus qua diabolus cum ministris conteratur.---Dehinc sequitur, uERS. 84: Quot sunt dies serui tui? quando facies  mihi de persequentibus me iudicium? Iudicium post consummationem seculi Propheta esse non ignorat, cum ait: Propterea non resurgunt impii in iudicio, neque peccatores in concilio iustorum: quod ergo nunc orat de persequentibus se fieri iudicium? Non illud utique quod in resurrectionis seculo meminit futurum, cum se paucorum nunc  dierum secundum corporalem uitam sciat esse. Ita enim ait: Quot sunt dies serui tui? Cum dicit quot scit esse non plures. Et superius dixerat, esse se tamquam utrem in pruina. Ergo quia se paucorum dierum scit, fieri iudicium ab his qui se persequuntur desiderat, a diabolo scilicet, ministrisque eius. Sunt enim spiritales nequitie in celestibus. Sed scit et diabolum in resurrectionis seculo iudicandum. Paucorum itaque dierum ipse cum sit, fieri hoc iudicium desiderat: scilicet ut consummate sanctus et perfecte Deo placens conterat  intra se diabolum, conterat aduersantes sibi inimicasque uirtutes, et fidei sue anime subdat nequitias spiritales. Nondum igitur de nature sue firmitate confidit, licet iam ut uter frigeat: sed ut per misericordiam Dei iudicium in inimicos  suos sit, deprecatur. Hanc potestatem iudicii Dominus apostolis suis dedit, dicens: Ecce dedi uobis potestatem calcare super serpentes et scorpiones, et super omnem uirtutem inimici . uocem hanc quidem nondum Propheta Domini in corpore manentis audiuit: sed dari sibi id potestatis orat, ut constituatur sibi in persequentes se tale iudicium. Tentatur enim undique, cum ei per naturam corporis uitiorum inest  connata materies: eamque diabolus conatur ardore gemine cupiditatis accendere, cum impiis irreligiosorum uocibus leditur, cum profanas gentium contra Deum disputationes et eloquia uesana perpetitur.

6. Iniqui doctrine ueritatem mentiuntur, non habent.---Ideo in consequenti ait, uERS. 85: Narrauerunt  mihi iniqui exercitationes; sed non ita ut lex tua. Quanti enim sunt, qui quedam humane uite instituta docere se asserant, cum ad uirtutes seculi  studiis animam nostram Deo rectius seruientem accendunt  ? Quanti etiam sunt, qui cognitionem se habere  diuinarum Scripturarum mentientes, heretica et peruersa dogmata predicant? Sed sciens Propheta perfectam humane doctrine eruditionem 346 in Dei lege esse, ait: Narrauerunt mihi iniqui exercitationes; sed non ita ut lex tua. Iniqui enim sunt hec predicantes. Et ideo  uox Dei uetuit peccatorem eloquia sancta narrare; quia iniquitas,  doctrine celestis non recipit ueritatem. Peccatori enim dixit Deus: Quare tu enarras iustitias meas, et assumis testamentum meum per os tuum ? Tu autem  odisti disciplinam, reiecisti sermones meos retro. Et has igitur exercitationes Propheta non fert, sciens nichil narrationi legis equandum.

7. Iusti iniqua est persecutio.---Denique adiecit, uERS. 86: Omnia mandata tua ueritas: inique persecuti sunt me, adiuua me. Iustum qui persequitur, necesse est ut inique persequatur: quia iniquitas iniuste operationis effectus est. Scit et hanc Apostolus persecutionum iniquitatem, cum dicit: Omnes uolentes religiose uiuere in Christo, persecutionem patientur . Multe enim tribulationes iustorum  sunt . Nunc Satanas insectatur, nunc ministeria eius impugnant, nunc falsorum fratrum simulatio ad nocendum arte fraudulente insectationis irrepit. Sed Propheta, qui ueritatem esse mandata Dei meminerit, iniuste iniquitatis persecutionem fideli animo sustinet. Et quia persecutionem sciat fidei esse documentum, non orat eam a se remoueri: sed adiuuari se in ea postulat, et opem atque auxilium misericordie Dei precatur, euangelici huius precepti non ignarus: Qui non accipit crucem suam, et sequitur me, non est me dignus .

8. ueritas. Persecutionis necessitas et utilitas.---ueritas ergo est in preceptis Dei. ueritas nichil falsum, nichil incertum, nichil imperfectum habet. Persecutio autem iusto intentata,  iniqua est. Iniquitas  enim predicatorem necesse est oderit ueritatis: sed auxilium a Deo est ueritatis predicatori. Graues enim meminit has esse persecutorum molestias: et quia iusto utiles sint, non putat amouendas. Periculosa namque otiose fidei pax est, et faciles securis excubiis insidie sunt. Bellis autem exercitatum uirum non cito doli capient: et glorioso certamine opus est, ut corona uictorie deferatur. Ob quod non orat sibi adimi causam certandi, sed tribui auxilium uincendi.

9. Tentationibus pene cessit Dauid.---Meminit autem non in leui se tentationum esse pugna. Sequitur enim, uERS. 87: Paulo minus consummauerunt me in terra: ego autem non dereliqui mandata tua. Prope usque  ad finem fidei, iniuste persecutiones Prophetam  redegerunt, ille scilicet, de quibus superius 347 diximus, spiritales nequitie in celestibus, que nos ad corporalia uitia ingestis cupiditatum illecebris instigant. Pene igitur est Propheta consummatus in terra, id est, in corporum uitia et peccata deiectus. Ut enim consummatio bonorum, ita et malorum est. Sed ingruentibus licet his perniciosissimis inimicis ac persequentibus se, mandata Dei non derelinquit:  et infirmata licet nature sue imbecillitate, in preceptis Dei permanet; hoc gloriosius in mandatis Dei permanens, quod pene nature sue infirmitas sit subacta.

10. uitam futuram optat, Euangelium interim seruaturus.---Concludit deinde modestie et spei sue more, dicens, uERS. 88: Secundum misericordiam tuam uiuifica me, et custodiam testimonia oris tui. uiuificari se tamquam nondum uiuens precatur: et custoditurum se testimonia oris Dei, tamquam nunc non custodiat, pollicetur. Sed cum uiuat in corpore, uitam ille non huius seculi concupiscit: et cum testimonia Dei in lege custodiat, tamen testimonia oris Dei custoditurum se pollicetur: que euangelicis innouata preceptis, non adulterio tantum, sed etiam  desiderio adulterii  abstinentes , sola fidei sanctificatione consummant: per Dominum nostrum Iesum Christum, qui et os et dextera et uirtus et sapientia Dei est, benedictus in secula seculorum. Amen.



LITTERA XII. [Figure: [Hebrew Text] 2Kb] Lamed.

In eternum , Domine, permanet uerbum tuum in celo. In generatione et generationem  ueritas tua: fundasti terram, et permanet . Ordinatione tua perseuerat dies: quoniam omnia seruiunt tibi. Nisi quod lex tua meditatio mihi est, tunc periissem in exprobratione mea . In  eternum non obliuiscar iustificationes tuas; quia in ipsis uiuificasti me, Domine . Tuus sum ego, salua me: quoniam iustificationes tuas exquisiui. Me exspectauerunt peccatores ut perderent me: testimonia tua  intellexi. Omni consummationi uidi finem: latum mandatum tuum nimis .

348 1. Scientia celestis, Dei donum.---Sermonem Prophete non in humilibus aut peruulgatis demorari decet, sed semper excelsa et Deo digna tractare: atque ita, ut dum nos ad innocentis uite obseruantiam imbuit, ingenii quoque nostri humilitatem ad intelligentiam diuinorum et inuisibilium sacramentorum extollat. Nec sane humana infirmitas in celestem scientiam se ipsa proueheret, nisi Deo donum  scientie per doctrinam Spiritus largiente ad cognitionem diuine et imperspicabilis nature erudiretur. uolens igitur Propheta prestare nos ac perficere Deo dignos, et sciens repositum humane spei esse, ut  in celestem gloriam, si disciplinam celestis obedientie consectaretur, adscenderet, ita cepit, uERS. 89: In seculum, Domine, permanet uerbum tuum in celo.

 2. Celi obsequium Dei uerbo.---In celo ait: quia scit in terris propter falsitatem hominum non manere. Et quomodo in celo maneat, ipsa ueluti corporalis contemplationis fide cernitur. Non est illic transgressio, non demutatio, non infirmitas, non otium. Contueamur solis annuum cursum, et menstruum lune recursum, astrorum quoque aut stationes aut conuersiones aut demutationes: numquid non finibus suis et constitutis terminis ac decretis uicissitudinibus continentur? Nihil illic demutatur,  nichil differtur, nichil negligitur: sed  in constitutionis sue manet lege, et in indefessis obedientie ministeriis perseuerat.

3. uerbum Dei post seculum hoc in aliis etiam manebit creaturis.---Sed seruauit hanc desinendorum  et  preteriturorum officiorum Propheta rationem, dicens, uERS. 89: In seculum, Domine, permanet uerbum tuum in celo. Latini quidem interpretes ambigua id significatione et minus propria transtulerunt. Nam  quod grecitas habet, , , id nobiscum est in eternum, Domine, translatum. Accipi autem eternum ita potest, ut intelligatur nullo id quod eternum est fine desinere.  Seculum uero, quod grece est, intra spatium definiti temporis continetur. Non enim ait, in seculum seculi; neque, in secula seculorum: sed, in seculum uerbum tuum permanet. Scit post hoc seculum celum et terram preterire, Domino dicente: Amen dico uobis, celum et terra  preterient  , uerba autem mea non transient . Meminit etiam hoc seculum  preteriturum esse, ut sit celum nouum, et terra noua . Idcirco ait, In seculum, Domine, permanet uerbum tuum in celo: quia post  hoc seculum transeunte 349 celo, uerbum hoc obedientie constitute in creaturis, que reuelationem filiorum Dei exspectant, necesse sit permanere.

4. Quos iam habitet, quos deserat, quos fugiat.---Sed non idcirco non et in terris aliquando Dei uerbum est, licet id tantum in celo propheta predicet manere. Nemo enim nostrum est, qui non interdum donum spiritalis gratie sentiat, qui non aliquando  in se habeat Dei uerbum, cum sobrius, cum tranquillus est, cum continens est, cum beneuolus  est, cum misericors est , cum preceptis eius bonarum rerum obeditione famulamur. Sed subrepentibus turbidarum affectionum motibus, cum subit pecunie cura, cum estus turpis ac lasciue cupiditatis accenditur, cum  ire impetus commouetur, cum ebrietas desideratur; iam non est in nobis manens Dei uerbum. Est autem in his, qui secundum Apostolum exuti ueterem hominem cum peccatis suis, nouum induerunt ; qui commortui Christo et consepulti, iam in nouitatem uite resurrexerunt, et collocati sunt in celestibus ; qui terrestris imagine derelicta, celestis imaginem  portant . In his enim tamquam in celo uerbum Dei permanet, in quibus hoc uerbum non offenditur ira, ebrietate, odio, infidelitate, lasciuia. Nam etsi aliquando manet in nobis:  tamen has  habitationis sue contumelias non fert, ut semper inesse permaneat. Si uero hec commemorata uitia semper in nobis erunt, ne introire quidem polluta corporum domicilia dignabitur.

5. uerbum Dei presto est cuique. Solis instar patenti se immittit, negat clauso.---Adest autem unicuique  proximum, ut dictum est: stat enim ad ostium uerbum Dei, et pulsat ostium anime nostre, et dicit: Ecce stans ante ostium pulso; si quis aperiet mihi ostium, ingrediar ad eum . uult ergo semper introire: sed a nobis ne intreat excluditur.  Claudimus enim per hec corporis uitia anime nostre aditum.  Que si ceperit emundatis omnibus patere, illico introibit, modo solis, qui clausis fenestre ualuis introire prohibetur, patentibus uero totus immittitur:  Ipse quidem semper ut illuminet promptus est; sed lumen sibi domus ipsa obseratis aditibus excludit. Est enim uerbum 350 Dei sol iustitie, adsistens unicuique ut intreat: nec moratur lucem suam  repertis aditibus infundere. Manet igitur hoc uerbum Dei in celis per indefessam  celestium obedientiam: quo exemplo  in sanctis quoque, qui celestes secundum celestis imaginem sunt , Dei uerbum manere credendum est.

6. Ut in celo, ita in sanctis manet. Generationes due, in quibis solis ueritas Dei.---Sequitur dehinc, uERS. 90:  In generatione  et generatione ueritas tua. Duplicem hanc sensus nostri intelligentiam, qua uerbum Dei manere ut in celo ita et in sanctis hominibus existimamus, uersus hc qui consequitur confirmat. Non enim ait,  in generatione generationis, aut generationibus  generationum: sed in generatione et generatione ueritas tua. Utramque generationem simplici significatione commemorat. Duas igitur generationes in duobus populis cognouimus: quorum unus est legis et prophetarum, alias est Euangeliorum et Apostolorum. ueritas  ergo Dei in solis his duabus generationibus manet. Sed cum prior generatio ueritatem Dei intra se haberet, nulla alia tum habuit. Erant enim plures generationes gentium atque populorum. Et nunc cum hec eadem generatio indigna exstitit, in qua ueritas Dei esset; hanc eamdem Dei ueritatem, preter eam que Euangeliis credidit, non habet alia ulla generatio.

7. Terra fundata et mansura, moles terrena, rectius corpus humanum.---Sequitur uero: Fundasti terram, et permanebit. Conuenerat ordini, ut post celum dehinc terra nuncuparetur: sed hoc quod medium est, id est, in generatione et generatione ueritas tua, ob eam causam interuenisse existimo, ut duplex illa de celo, in quo uerbum Dei manet, intelligentia  confirmaretur. Nunc ergo tamquam integer ordo seruatus est: cum post celum, in quo permanet Dei uerbum, fundata terra mansura est. Et quidem hoc etiam de hac terra forte dictum intelligetur, que fundata permanet, quam secundum Salomonem Deus per sapientiam fundauit: que cum fluide sit aquarum nature superiecta, et inconstanti innatet substrata elemento, ita tamen sapienta et uirtute et spiritu Dei fundata fuerit, ut permaneat. Sed mihi propheticus sermo etiam 351 de terra humani corporis uidetur locutus: que ita fundata sit, ut in ea tamquam in celo uerbum Dei maneta. Celum enim et terra preteribit : et quomodo  hec terra fundata mansura est? nisi fundata in hoc seculo tantum mansura sit, id est, secundum seculi huius constitutionem et ipsa mansura. Sed si permansura est, ( [, earum necesse est  generationum terra fundata et mansura esse credenda est, quibus ob ueritatem in his Dei manentem, celestis horum, nunc terrenorum corporum gloria preparatur. Et absolutis id ita consequenti uersu poterit intelligi.

8. Dies, sanctorum lumen. Nunc non omnia Deo seruiunt.---Ait enim, uERS. 91: Ordinatione tua perseuerat dies, quoniam omnia seruiunt tibi. Dies iste qui nunc est, non perseuerat, interuentu noctis  exemptus. Aut si de huius diei temporibus locutus esset, mentionem etiam noctis fieri conuenerat, que  pari, ut dies, Dei ordinatione persistit. Sed quia dies lux est, et sanctus quisque mundi istius lumen est; huius ergo luminis dies non ambigue ordinatione Dei perseuerare creditur: et perseueraturus, quia omnia Deo seruiant. Nunc enim non omnia Deo seruiunt. Numquid peccatores Deo seruiunt? Numquid et hi seruiunt, qui adhuc scabello Domini pedum subdendi sunt? Dixit autem Dauid: Dixit Dominus Domino meo: Sede a dextris meis, donec ponam inimicos tuos, scabellum pedum tuorum . Et secundum Apostolum: Oportet eum regnare, donec ponat inimicos suos sub pedibus  suis . Ergo tunc dies, id est, sanctorum lumen permanebit, cum Deo ceperint uniuersa seruire.


9. In superioribus uerum est etiam quod littera sonat.---Et hec quidem a nobis secundum propheticam atque apostilicam doctrinam commemorata sunt: ut quamquam in presentibus dictis futurorum bonorum significari tempus intelligatur, in quo et celum nouum, et terra noua, et felix demutandorum corporum gloria, et eterna,  abolitis terrenorum uitiorum noctibus, nostri luminis dies spei et exspectatione nostre preparatur; tamen et magnificentiam Dei omnes huius quoque mundi creationes indemutabili officiorum suorum constitutione testentur, cum ita firmata,  fundata, statutaque omnia sint, ut perpetuis quibus manebunt constitutorum  ab exordio temporum cursibus perseuerent.

352 10. Legis meditatio in tentationibus et erumnis non deserenda.---Sed propheta perseuerare se ut diem postulat, seque iam seruum esse Domini sui meminit, dicens, uERS. 92: Nisi quod lex tua meditatio mea est, tunc forsitan perissem  in humiliatione  mea. Frequenter admonuimus humiliationem id significare, cum tentationibus anima subiecta est, et infirmitati sue derelicta humilis efficitur. Lex ergo ei meditatio est: et nisi meditatio ei fuisset, forsitan in humiliatione perisset. Non est ergo meditatio legis Dei, cum tribulamur et angustiamur, relinquenda: sed cum uariis corporum infirmitatibus affligimur, cum inter persecutionum bella uexamur, constans in nobis debet legis esse meditatio.  Urant enim licet in excidium fidei ignes, lacerent quoque ad periculum salutis nostre flagella, fodiant etiam ad eliciendam impietatis confessionem redempta a Deo corpora ungule: dicti tamen prophetici meminisse debemus, ut consortes ipsius simus. Dicamus et nos patientes atque uincentes: Nisi quod lex tua meditatio mea est, tunc forsitan perissem in humilitate mea. Et beatitudinem meditationis huius in exordio Psalmorum propheta meminit, dicens: Beatus uir qui non abiit in consilio impiorum, et in uia peccatorum non stetit, et in cathedra pestilentie non sedit. Sed in lege Domini fuit uoluntas eius, et in lege eius meditabitur die ac nocte . Et uere beatus erit, quisquis in lege Dei meditabibur:  quia  meditatione in ipsa quoque  tribulationum humiliatione seruabitur.

11. Lex uite initium.---Dehinc sequitur, uERS. 93: In seculum non obliuiscar iustificationum tuarum; quia in ipsis uiuificasti me. Scit propheta, secundum Apostolum, finem legis esse Christum ,  in qua iustificationum obseruatio constituta est, scit et in Euangelia credituris legem esse pedagogam, scit et iustum ex fide uiuere , scit et legem spiritalem esse , scit quod qui ea que in lege sunt fecerit, uiuet , et idcirco ait: In seculum non obliuiscar iustificationum tuarum; quia in ipsis uiuificasti me: ut quamquam fides euangelica finitis legis sit operibus predicanda, iustificationum legis tamen, que sibi uite initium sit, immemor non sit; quia legis iustificatio  euangelice iustificationis fideique pedagoga  sit.

12. Dei est qui ei soli seruit. uitiorum est qui eis obsequitur.---Constanter uero, cum sibi nulla iustificationum Dei subrepere possit obliuio, id quod consequitur  est professus, dicens, uERS. 94: Tuus 353 sum ego, salua me: quia iustificationes tuas exquisiui. Non omnibus uox professionis istius competit: et rarus quisque est, qui se Dei audeat dicere. Audebit sane ille qui dixit: Mihi uiuere Christus est, et mori lucrum ; et: uiuo iam non ego, uiuit autem in me Christus . Et qui huius fidei erunt similes, non impudenter quod Dei sint confitebuntur. uox ista est anime Deo semper intente: opus istud est misericordie indefesse, continentie immobilis, ieiunii usitati, largitionis impenitentis. Quomodo enim se Dei esse profitebitur in libidinem calens, in iram mobilis, in auaritiam sollicitus, in ebrietatem sitiens, in gloriam seculi inanis? Horum potius erit iste, non Dei. In quo enim hec passionum  uitia abundabunt, quomodo non eorum erit, quibus seruiet? Plures gentium dii : sed unus Paulo Deus ex quo omnia, et unus Dominus noster iehsu per quem omnia. Constanter ergo propheta, cui soli seruit, quod suus sit confitetur: et quia suus sit, ut saluetur orat. Suus autem per id est, quia iustificationes eius exquirat. Aliis querentibus gloriam mundi, aliis querentibus agros, domos, pecuniam, ille iustitias Dei exquirit, et quod Dei sit gloriatur.

13. Diaboli contra iustos contentio. Iusti arma.---Est autem in istiusmodi pios ac religiosos uiros ingens odium irreligiosorum. Et scit propheta, uel seculi hominibus, uel diabolo et ministris eius eum qui se Dei profitetur, esse  perosum  . Hoc etiam  consequenti uersu docet, quo ait, uERS. 95: Me exspectauerunt peccatores ut perderent me: testimonia tua, Domine, intellexi. Diabolo uel ministris eius  pugna est, omnem gloriam uiri fidelis auferre: et eum non ex portione Dei sinere esse, sed in damnationis sue consortium assumere. Longo itaque ac diutino prelio contra fidem Prophete dimicatur. Sed memor ille mandatorum Dei, et testimonia eius intelligens, restitit atque permansit. Neque aliter spem eorum, qui perditionem suam exspectabant, elusit, quam quod uite sibi in testimoniis Dei intellexit esse doctrinam. Arduum autem atque difficile est intelligere Dei testimonia: et ultra presentis cognitionis scientiam eorum intelligentia procedit. De testimoniis uero iam in psalmi exordio tractauimus. Per  hec enim presentia legis testimonia, testimoniorum eternorum cognitio prestatur. Denique id ipsum consequens sermo demonstrat.

14. quid. Quid finis. Consummatio multiplex  Prophetam non latens regnum Christi ante iudicium.---Sequitur enim, uERS. 96:  Omnis consummationis 354 uide finem. Frequenter admonuimus, non posse satisfactionem intelligentie ex latinitatis translatione prestari. Alia enim uis dicti huius est ex greco enuntiati: ita enim est, . Id quod cum Grecis nuncupatur, ultra finem est rerum statutarum, neque aliquo ut desinat continetur; sed omnem limitem sub indefinita significatione transcendit. Quod autem nobiscum scribitur in finem, fine eo,  quo significatur  , existimabitur id unde agitur contineri. Sed Propheta, qui non corporalia neque terrena testimonia legis intelligit, secundum grecam significantiam ultra omnem consummationem contuetur. Scit consummationem esse  temporum  legis, cum post plenitudinem temporum Deus in corpore contuendns sit: sed ultra hanc consummationem uidet! uidet et enim euangelice spei tempus. Sed et huius quidem consummatio non ignota ei est; ultra id enim intelligentie sue oculos extendit. Namque et resurrectionis consummationem uidet; scit enim et demutationis esse ordinem constitutum, Apostolo dicente: Unusquisque autem in suo ordine ; et rursum: Omnes quidem resurgent, sed non omnes commutabuntur . Nouit et dies regni Domini nostri Iesu Christi, ex quo in regnum Dei patris prouehemur, et in illa  inexquisita et inuestigabilia Dei iudicia transferemur. Scit et tempus esse iudicii. Et hec scire ei ex amplitudine mandatorum Dei licuit: quia se in immense  cognitionis doctrinam diuinus sermo diffuderit.

15. Mandatum Dei cur latum. Precepta Dei non sunt difficilia.---Ait enim: Latum mandatum tuum uehementer. Latum plane est, siue quod in infinitum cognitionem humane ignorantie  extendit; siue quod multa sunt in quibus Dei preceptis obtemperetur:  atque obtemperetur secundum diuisiones et munera gratiarum. Non enim ab omnibus omnia exspectantur, neque uniuersi uniuersa ad summam placendi implere possunt. Alius ieiunio placet, alius simplicitate fidei promeretur, alius uitia eleemosynis redimit,  alius se caritate consummat: sicut alii curationum concessa uirtus est, alii prophetie scientia contributa est, alii fidei firmitas data est, alii sapientia et cognitio donata est. Latum igitur mandatum  Dei est, et in omnia spei nostre genera diffunditur: ut non difficile sit si uoluntas adsit, precepto Dei obtemperare; cum latum et diffusum sit ad placendum  officiose religionis uarietate. Neque solum 355 latum, sed uehementer latum: latitudinis infinitate hac ipsa superlatiua adiectione monstrata.



LITTERA XIII. [Figure: [Hebrew Text] 2Kb] Mem.

Quomodo dilexi legem tuam, Domine? tota die meditatio est mihi. Super inimicos meos prudentem me fecisti mandato tuo: quia in eternum mihi est. Super omnes docentes me intellexi: quoniam testimonia tua meditatio est mea. Super seniores intellexi: quia mandata tua exquisiui. Ab omni uia mala prohibuisti  pedes meos: ut custodiam uerbum tuum. A iudiciis tuis non declinaui: quia tu legem posuisti mihi. Quam dulcia faucibus meis eloquia tua! super  mel  et fauum ori meo. A mandatis tuis intellexi: propterea odiui omnem uiam iniquitatis.

1. Psalmi huius utilitas.---Utile hoc nobis ac necessarium Prophete opus est, quo ad perfectam Dei cognitionem atque obeditionem edocemur. Duabus nos rebus maxime infirmitati nostre congruis  instituit; ut et Deum qui ignoratus sit nouerimus, et mandatis eius secundum uoluntatem decreti sui obtemperemus. Perfectum enim Legis et Prophetarum et Euangeliorum uirum in omni psalmi istius corpore Propheta  conformat uel ex sua, uel ex alterius quem instituat persona, cui in fiducia sit, hec de se que subiecta sunt predicare. Est autem dignum contueri, qua uerborum diligentia, qua intelligentie absolutione nos in singulis quibusque dictorum  generibus Propheta confirmet.

2. Differat facere et amare. Amor legis quantus in Dauid.---Dicit enim in tertie decime littere uersu, uERS. 97: Quomodo dilexi legem tuam, Domine! tota die meditatio est mihi. Promptum utique fuerat dixisse: Quomodo feci legem tuam! Sed quia maius meritum est, amantem aliquid potius agere, quam timentem; idcirco ait: Ut dilexi legem tuam. Differt enim longe obsequium amoris a timoris officio: nec habet gratiam uoluntatis, necessitatis operatio. Non omnia enim ad perfecti obsequii consummationem sibi illa sufficiunt, que quamuis 356 opus suum impleant, tamen quia  coacta sunt, merito plene gratie indigent. uult igitur Propheta opus suum dilectionis potius, quam terroris esse: et ex caritate  obsequium suum, non ex metu suscipi. Multi ieiunant, dum a nobis obiurgari timent. Multi aliquid in usum indigentium prebent, dum exprobrari irreligiosam  auaritie sue et inutilem cupiditatem pertimescunt. Multi ecclesiam adeunt, dum argui absentiam suam et negligentiam erubescunt. Sed non omnes id quod faciunt, et amant. In amorem ergo non potest incidere necessitas obsequele: quia nemo id quod diligit non uult. In facto uero potest non subesse dilectio, dum id efficitur, quod non fecisse aut terror aut pudor sit. Sed Propheta in nullo infirmus est. Quod amat facit, et quod facit indeficienter exercet. Legem enim, quam diligit, omni die et sine intermissione meditatur. Non subrepunt alia occupationum studia, non interueniunt diuersi secularium curarum estus, nec in eum incidit, interiectu noue alicuius cogitationis, obliuio: semper idem est, et in eodem est. Tantus ipse in dilecte sibi legis meditatione est,  quantus dies uniuersus in tempore sit.

3. Idolorum cultoribus prudentiorem eum esse non magnum est.---uERS. 98. Et quia, ut superius commemorauimus, legis et prophetarum atque euangeliorum hominem in se Propheta demonstrat; ait in consequenti, uersu: Super inimicos meos prudentem me fecisti mandato tuo; quoniam in seculum mihi est. Mandata Dei prudentius Propheta, quam inimici eius, intelligit. Sed quid commune nobis et inimicis nostris in preceptis est Dei, qui ea non solum ne mediocriter quidem comperta habent, uerum ne initium saltem cognoscendi consectantur? Et quid magnum, si inimicis suis in mandatis Dei Propheta prudentior sit? Quando enim inanimantia saxa aut metalla aut ligna uenerantes consequi aliquid de uiuentis atque  eterni Dei cognitione potuissent,  ut  his comparatus fieret Propheta prudentior? Sed omnis hic impiorum error ipsum illud nomen  cum Lege et prophetis et apostolis respuit ,  detrectat, horrescit.

4. Heretici ac Iudei, inimici quos prudentia superat. ---Sed habet alios Propheta hic sanctus inimicos, quibus prudentius in mandatis Dei est eruditus. Mandatum Dei in prophetis et in lege heretici habent: sed nullo eorum per imperitiam irreligiose uoluntatis utuntur. Mandatum legis Iudei tamquam proprium et hereditarium sibi uindicant, sed spiritalis circumcisionis auctorem non habentibus, quid circumcisio in signo tantum constituta iam proderit? quid sabbati religio Dominum 357 sabbati nescientibus  opis afferet? quid pasche agnus, liminum sanguis, et azymorum festiuitas, agnum Dei et azyma sinceritatis et sanguinem salutis ignorantibus auxilii prestabit? Mandata exercent; sed efficientiam mandatorum et tempus ignorant. Legem legunt; sed eam, legente et nesciente Iudeo, Christianus intelligit.  Inimicus plane hic Prophete est, parricidales manus unigenito Dei filio inferens, et saluatorem generis humani et uite eterne largitorem morte quantum in ipso est condemnans. Pre his ergo omnibus in Dei mandato prudentior est.

5. Ii doctores, qui inimici. Dauid scientia a Deo.---Atque ut absolute hos inimicos significasse intelligeretur, id quod consequitur adiecit, uERS. 99: Super omnes docentes me intellexi, quoniam testimonia tua meditatio mea est. Didicisti, o Dauid, a Moyse legem, et Aaron tibi sacrificiorum omnium doctor est, iehsu iterate circumcisionis magister est, Samuel   ungendi tibi sacramentum in temetipso et prophete et regis ostendit: quid est istud quod loqui ausus es, quod super omnes docentes te intellexeris?  Sed superior uersus, super quos omnes docentes se intelligat, ostendit, id est, super inimicos. Et rursum hic, qui nunc est uersus inferior, qui inimici sint declarat, id est, omnes docentes. Claues enim celorum se habere profitentur, et doctores esse se legis gloriantur. Et cum omnia legis testimonia aduentum Domini nostri Iesu Christi testentur, super doctores suos Propheta intelligit: quia  unigenitum Dei filium in carne uenturum, testimonia eius meditans, semper expectet. O felix discipuli intelligentia! o doctorum mirabilis imperitia! Docentes nesciunt; et intelligunt qui docentur. Caret autem Propheta uitio iactantie: intelligentie enim prestantiam unde adeptus esset ostendit. Nam superius ait, quod super inimicos suos prudentior a Deo in mandatis eius esset  effectus. Intelligentia enim omnis ex eo est, qui prudentiorem esse eum constituit. Super docentes se ergo intelligit.

6. Datur exquirenti. Senior, populus anterior.---Et quia interdum ex nature diuersitate soleat accidere, ut discipulus prudentior sit magistro; tamen hoc ipsum diligentie sue et studii esse demonstrat. Ait enim, uERS. 100: Super seniores intellexi: quia mandata tua exquisiui. Et super docentes intelligit, et super seniores  intelligit, doctrine atque intelligentie sue officium cum ipsa temporis antiquitate demonstrans, id est, populi ante se  anterioris 358 significans etatem. In quo utrumque conuenit, ut et antiquior sit, et se putet esse  doctorem. Sed super eum ille intelligit, qui et docetur et iunior est.  Intelligit uero, quia mandata Dei exquisierit, que doctor dum se docere credit, ignorat.

7. Scientie fructus.---Consequens autem est, ut qui super seniores et doctores intelligit, fructum intelligentie sue reddat, scilicet ut ea, que cognita et perfecta habere cepit, exerceat. Et uideamus an hoc  ipsum in consequentibus sit. Ait enim, uERS. 101: Ab omni uia mala prohibui pedes meos, ut custodiam uerbum tuum. Perfecta hec et euangelici uiri uox est, ab omni se malitie uia abstinere, et tot ubique occurrentibus erroris semitis, nulla earum per quam nequitia adeatur incedere.

8. uitia arcenda, ut uerbi Dei possit esse custodia. ---Sed  altius nescio quid in eo Propheta significat, cum dicit, Prohibui pedes meos.  Natura corporis nostri ferimur in omnem criminum cursum: et humanarum cupiditatum impetus in hanc nos uiam cogit. Sed qui super seniores et docentes intelligit, per intelligentie doctrinam se prohibuit, et exeuntem procurrentemque reuocauit. Resistendum ergo est et obnitendum, ut nosmetipsos ab omni uia mala primum  arceamus, tum deinde si quis nos  instinctus  eo ceperit ferre, retrahamus: et prius  nostramet ipsi potestate sumus inhibendi, ut deinceps custodiamus Dei uerbum. Antea autem propria inhibitione opus est, ut possit Dei uerbi esse custodia. Neque enim quisquam uerbum ante custodiet,  et tum probibere se poterit. Prohibitio enim ea demum est, ut id quod fiebat, fieri arceatur: custodia uero tum firma est, cum se quis a malis inhibens, bona obseruat sine intermissione custodie.

9. uerbi Dei uera custodia.---Qualis autem custodia uerbi Dei esse debeat, sequens uersus docet. Sequitur enim, uERS. 102: A iudiciis tuis no declinaui: quia tu legem posuisti mihi. Hec est igitur uera custodia, nullam in partem a Dei se iudiciis deflectere, neque  leui saltem declinare decessu; sed intentum semper, et semper immobilem in eo in quo institit permanere.

10. Lex euangelica lege Moysi continetur, homini dal spem glorie Dei.---Non declinat autem, quia legem sibi Dominus statuerit. Legem quidem Moyses statuerat; sed hic idem propheta in psalmo altero orauerat, dicens: Domine, constitue legislatorem super eos: sciant gentes quoniam homines sunt . Ea enim lex, quam Moyses scripserat, pedagoga nobis in Christo fuit: et idcirco super docentes se et seniores 359 intellexit, quia legem euangelicam, que Moysi lege continetur, intelligit. Hec ergo per Dominum  nostrum lata est, hec omnem hominem  in scientiam Dei erudiuit. Et idcirco ad id quod dixerat: Constitue legislatorem super eos; adiecit: Sciant gentes quoniam homines sunt: id est, ex terra genite et in cognitionem Dei ex limo conformate. Quod enim antea per ignorationem  legis Moysi nesciebant, nunc per predicationem Domini nostri Iesu Christi sciunt: et ut originem suam, id est, corporis naturam in nouo latore legis agnoscunt, ita et gloriam noui huius latoris  legis exspectant, in exordio sui iam ad imaginem et similitudinem Dei  constitute.

11. Eloquia Dei dulcia, sed si animum penetrent.---Et predicationis huius euangelice dulcedinem in consequentibus Propheta testatur. Ait enim, uERS. 103: Quam dulcia faucibus meis eloquia tua, super mel  ori  meo! Mel in ore, non etiam in faucibus dulce est. Extra regionem enim oris corporalium saporum nullus est sensus. Sed Dei eloquia in faucibus dulcia sunt, in animam scilicet defluentia et interna penetrantia: non in ore modo cibi placentia, sed illic dulcia ubi cognitionis et prudentie et intelligentie sensus est. Et ideo eloquia in faucibus et in ore  melle  dulciora sunt. Sed ut mel per egritudinem estumque febrium ea que acciderint oris amara mitificat; ita anime nostre amaritudines et tristes cupiditatum insalutarium febres infusa Dei eloquia mitificant, si modo non ore contineantur, sed faucibus deuorentur.

12. Precepta erudiunt ea per ficientes. Scientia a Deo non datur non appetentibus.---Sequitur deinde, uERS. 104: A mandatis tuis intellexi; propterea odiui omnem uiam  iniquitatis. Intelligentes  nos  faciunt precepta; sed precepta re atque opere expleta: id est, ut ea que his continentur in quantum possumus expleamus.  Ergo efficienda precepta sunt, ut simus intelligentes. Et licet a Deo intelligentia perfecta sit, tamen a nobis incipiendum est, ut possimus perfectam intelligentiam promereri. His enim, qui non hoc per se inchoant, clausa a Deo omnia sunt. Et idipsum propheticus sermo per Esaiam docet dicentem: Ne dicas de mandatis meis, quod cognoueris ea: neque cognouisti, neque credidisti ea, neque ab initio  aperui tibi aures. 360 Cognoui enim quod spernens sperneres,  et quod iniquus adhuc ex uentre uocandus esses . Ergo non indulgetur scientia non appetentibus eam. Et quia Deus cordium scrutator est, his qui spreturi eam essent, obtuse aures sunt, et hebes sensus est. Sed Propheta a preceptis Dei intelligit: precepta scilicet agens, intelligentiam consecutus: intelligens uero omnem odit iniquitatis uiam.

13. Affectionum humanarum rectus usus.---Humane enim nature omnes diuersarum affectionum adiacent motus, ut sunt  odia et amores. Sed amor impendendus est in dilectionem bonorum, odium autem assumendum est ex offensa malorum.  Nostrum ergo est modo utilis organi corpora nostra in coaptatos et concinentes modos temperare, ut non uitia diligamus, ut non uirtutes bonas oderimus, ut  unicuique nos generi decenter atque utiliter coaptemus. Propheta mandata Dei diligit: et qui mandata Dei diligit, iniquitatis uias odit. Ut enim perfecte fidei  obsequele  est, obedientiam diligere, et id quod quis agit ex affectu caritatis explere, et necessitatem agendi amantis uoluntate precurrere; ita et magne innocentie est, iniquitates non modo non agere, sed odisse, quia interdum  nos ab his metus et terror auertat. Odium autem nobis earum, iudicium uere et perfecte de his opinionis insinuat. Diligamus ergo iustitiam, modestiam, frugalitatem, misericordiam; et oderimus rixas et ebrietates, cedes, superbias, stupra, cum quibus necesse est et diabolum oderimus. Diligentes uero pacem, ueritatem, iustitiam, diligemus eum qui est pax, iustitia et  ueritas, Dominum nostrum Iesum Christum, qui est benedictus in secula seculorum. Amen.



LITTERA XIu. [Figure: [Hebrew Text] 2Kb] Nun.

Lucerna pedibus meis uerbum tuum,  Domine, et lumen semitis meis. Iuraui et statui custodire iudicia 361 iustitie tue. Humiliatus sum usquequaque, Domine: uiuifica me secundum uerbum tuum. uoluntaria oris mei fac beneplacita, Domine, et iudicia tua doce me. Anima mea in manibus tuis semper: et legem tuam non sum oblitus. Posuerunt peccatores laqueum mihi, et de mandatis meis  non erraui. Hereditate  acquisiui  testimonia tua in eternum: quia exultatio cordis mei sunt. Declinaui cor meum ad  faciendas iustificationes tuas in eternum propter retributionem.

1. Hominis tenebre. Aeternitas. Ad hanc dux ei Deus.---uita sensusque hominum in errore ac potius nocte inscientie manent, dum carnali infecta contagio in profundo ignorantie per grauitatem nature, cui admixta est, detinetur. Quando enim per semetipsam, causam et rationem originis sue nouerit? Quando  sciet qui uite sue fructus sit, que conditio spei, que promerende  posteritatis uia? Neque enim quisquam tam demens aut inops sensu est, ut in id cum nullus esset natum se esse existimet, ut rursum postquam natus est nullus esset; cum sine dubio meminerit ex bonitate Dei profectum esse quod natus est, nec id in bonitatem eius malitie cadat, ut in nobis hoc suum  quo nascimur munus  interimat. Sed propheta cognitione rerum celestium dignus, et in lucem scientie munere Dei et eloquio collocatus, ducem ad bene et innocenter uiuendum eum sequitur qui lux uera est, et qui omnem hominem lucificat .

2. uerbi Dei luce ad omnes actus utendum.---Hanc ergo uite sue ignorantiam, quodam prelato lumine ad intelligentiam dirigit, dicens, uERS. 105: Lucerna pedibus meis uerbum tuum, Domine. Scit se, nisi uerbo Dei illuminatum, has corporum tenebras et hanc seculi noctem  non posse euadere  . Scit ubique adesse lapides offensionum, laqueos funium, et scrobes fouearum. Ut enim quis nocte egressus lucernam antefert, et quo pedem inferat contuetur, atque ad singulos  gressus lumine preeunte sollicitus est: ita unusquisque nostrum manens in se uerbum Dei in omnes operum processus tamquam lucernam pretendit. Omnis etenim doctrina celestis dux nobis ad iter uite est, que lucerne modo in hac nocte seculi preferenda est, cum aliquid 362 aut agimus, aut cogitamus, aut loquimur: ut ea in omnem progressum cuiuscumque operationis utamur.

3. Lucerne lux ne sit in nobis inutilis. Iugiter ardeat. Iubet Dominus in Euangeliis, hanc preceptorum suorum lucernam non otiosam et  inutilem occuli, dicens: Nemo enim lucernam accendit, et ponit eam sub modio . Que enim lucerne, si modio tegatur, utilitas est? Usum suum tantum intra id quo operitur impendit. Iubet igitur eam in candelabro,  id est, in officii sui sede constitui. Itaque hanc doctrinam, atque hoc uerbum Dei intra nos receptum,  non otiosum, neque inutile tamquam in modio occulamus: sed lumen istud nobis ipsis primum, et rursus ex nobis omnibus gentibus prebeamus. Sequenti quoque  istud  mandato Dominus admonuit, dicens: Sint lumbi uestri precincti, et lucerne uestre ardentes . Iubet ergo nichil nos agere in obscuro: quia omnis in peccatis agens odit lumen, et diligit tenebras . uult has lucernas nostras esse semper accensas, ne quando in nocte huius seculi relinquamur. Iudeis in tabernaculo testimonii lucerna accenditur, et hec omni festiuitatis sue tempore ardet . Illi quod agunt nesciunt. Sed nos in his tabernaculorum nostrorum, id est, corporum testimoniis ardentes lucernas semper habeamus, et festiuitatem spei  nostre earum luce peragamus.

4. Apostoli Ecclesie oculi; Ioannes lucerna. uirgines prudentes.---Apostolos quoque, quos sal terre, quos et lumen mundi Dominus nuncupat , per hanc significationem hos et lucernas esse Ecclesie ostendit, dicens: Lucerna corporis tui est oculus tuus , corporis scilicet Ecclesie, que unum corpus in Christo est, nosque inuicem membra eius sumus. Primum enim unicuique nostrum Dei uerbum oculus siue  lucerna est  : deinde uir apostolicus toti corpori suo, id est, Ecclesie lucerna est. Neque enim omne corpus, aut pes, aut oculus, aut manus est. Ergo si oculi totius corporis pars lucidissima, et ob id membris ceteris prestans, erunt tenebre , id est, si  apostolorum lucerne non ardebunt, lumine ipso in tenebris sito, quanta totius corporis nox manebit? Ioannes predicator penitentie lucerna et Iudeis, et gentibus fuit, Domino dicente: Ille erat lucerna ardens et lucens , et uos uoluistis ad horam exsultare in lumine eius. Habemus ergo doctrine lumen: exsultemus in eo, non ad horam, sed semper; neque ad tempus, sed in eternum. Beate uirgines ille, et  utiles olei mercatrices, sole in 363 lampadum suarum lumine cum sponso thalamum ingresse sunt, ceteris negligentibus et dormientibus ab ingressu thalami exclusis .

5. uerbum Dei qui lucerna et lumen.---Ad omnem igitur anime nostre pedem utamur Dei uerbo ut lucerna; sed lucerna semper ardente, semper in officium  suum per nostram  prouidentiam preparata. uerbum autem, quod pedibus lucerna est, ipsum illud et semitis lumen est. Sensim enim et domestice incedentibus lucerna opus est: peregrinum autem et publicum iter ingredientibus lumen potius necessarium est, ne latro insidietur, ne ambigue uie error occurrat. Per incrementa enim a minore ad maius   adscenditur  : ut ei cui uerbum Dei primum lucerna sit pedibus, id ipsum uerbum ei fiat lumen  semitis. Sed lucerna pedibus et lumen semitis utilem profectum prestare debent. Et uideamus an dignum aliquid propheta subiecerit.

6. Iurata et statuta quid.---Ait enim, uERS. 106: Iuraui et statui custodire iudicia iustitie tue. Iam non in nocte seculi errat, nec pedem metuit offendere. Sacramentum enim omne firmate scientie res est, et iurandi religio ex ueritatis cognitione suscipitur. Iurat ergo propheta; nec tantum iurat, sed et statuit; quia sacramenti uinculum firmitas sit statutorum. Statuit ergo iurans custodire iudicia iustitie Dei. Et difficile est statuta conuelli, et optimum est statuere iurata.

 7. Iudicia Dei iusta.---Sed meminit nichil esse in Dei iudiciis iniustum. Si enim humana iudicia ea uere iudicia existimantur, que ex arbitrio iusti iudicii  sanciuntur;  quomodo ambigendum sit, nichil esse in Dei iudiciis iniustum? Amittimus liberos; iniustum hoc iudicium existimamus. Numquid iniuste Deus in Iob filios dedit diabolo potestatem? Damna nostra tamquam inique accidentia dolemus. Numquid egere solum illum perfectum uirum Deus sine iustitie ratione permisit? Cruciamur doloribus, et contra Deum impatientie nostre querelis increpamus. Anne incerto consilio exesus uermibus, sanie defluens, perfossus ulcere fuit? Certe hec omnia ad documentum fidei et ad premium gloriose patientie profecerunt. Infirmitas nostra efficit, ut malum esse id quod patimur  existimemus. Ceterum Dei semper uoluntas est, ut patientia passionum probemur: nos uero 364 diuini iudicii iustitiam, dum sine documento fidei latere uolumus, improbamus.

8. Christus humilitatis preceptum prebuit et exemplum. ---Sed qui superius et iurauerat et statuerat ut custodiret iudicia iustitie Dei, dignum aliquid sacramento et constitutione sua in obseruandis debet prestare iudiciis. Non enim leue est, quod custoditurum se statuit iuratus. Et quid illud sit, sequens uersus loquitur. Ait enim, uERS. 107: Humiliatus sum usquequaque, Domine: uiuifica me secundum uerbum tuum. Unigenitus Dei filius nature nostre ex uirgine sibi corpus assumens, cum in se ipso ueram et perfectam humane prudentie formam prebuisset, quid  a se disci tamquam exemplo doctrine uoluerit, noscendum est. Ait enim: uenite ad me omnes qui laboratis et onerati estis, et ego uos reficiam. Tollite iugum meum super uos, et discite a me quoniam mitis sum et humilis corde: et inuenietis requiem animabus uestris . Ipse utique perfectus et sine peccato solus, et unus in cuius ore dolus non fuit,  hoc precipuum a se doctrine sumi uoluit exemplum, mansuetudinis scilicet et humilitatis, per que animabus requies inueniretur.

9. Superbiendi causas sustulit.---Scit insolentem esse et incapacem rerum secundarum nature nostre infirmitatem. Alii per opes insolescunt; nescientes de largitione opum dictum esse, Eleemosyna enim  abscondit peccatum; et rursum: Dispersit, dedit pauperibus, iustitia eius manet  in eternum ; et Deum ipsum his qui esurientem cibassent, sitientem potassent, peregrinum domo recepissent, nudum ueste texissent, infirmum uisitassent, clausum carcere consolati essent, dixisse: uenite, benedicti patris mei, possidete preparatum uobis regnum a constitutione mundi . Alii gloria seculi  tument; nescientes hunc principalem benedictionem celestium fuisse sermonem: Beati pauperes spiritu, quoniam ipsorum est regnum celorum . Alios nobilitas carnalis  in fastigium erigit; non cogitantes illis qui in Christo renati sunt dictum esse: uos autem genus electum, regale sacerdotium,  gens sancta . Alie sunt seculi leges, alia Dei munera. Diabolus cum Dominum tentare ausus est, suum esse seculum gloriatur . Dominus uero mori nos seculo iubet, ut uiuamus ipsi.  Cum Domino opum contemptus, opulentia est, cum Domino terreni honoris despectus, celorum regnum est; cum Domino 365 humilitas cordis, generose et regie natiuitatis ornatus est. Hoc igitur a se disci uoluit, quod uirtutum omnium maximum est.

 10. Humilitatis Christi premium.---Apostolus etiam ad humilitatem nos docens, talibus adhortatur: Hoc enim sapite in uobis, quod et in Christo Iesu, qui cum in forma Dei esset, non rapinam existimauit esse se equalem Deo, sed se exinaniuit formam serui accipiens, et habitu repertus ut homo. Humiliauit se factus obediens usque ad mortem, mortem autem crucis . Habemus exemplum ab unigenito Deo humilitatis: sed uideamus et premium. Propter hoc enim eum Deus exaltauit, et donauit illi nomen quod est super omne nomen, ut in nomine Iesu  omne  genu flectatur celestium et terrestrium et infernorum, et omnis lingua confiteatur quia Dominus iehsu  in gloria Dei patris . Hoc humilitatis fuit premium, ut corpus assumptum in gloria Dei patris maneret, ut in nomine eius genu celestia et terrestria et inferna curuarent. Manens enim in forma Dei, non ui aliqua sibi ac rapina, id quod erat, presumendum existimauit, scilicet ut Deo esset equalis. Erat enim in Dei forma, nichilque ei ex eius gloria deerat, in cuius forma manebat; sed formam serui  per  humilitatem accepit, et habitu ut homo repertus est, humilians se per obedientiam usque ad mortem: nec solum usque ad mortem, sed usque ad mortem crucis. Celum ex precepto Dei ipse  firmauit, mundum ex paterno  iussu in hanc speciem tanti decoris ornauit, terram et  que in ea sunt creauit. Sed numquid ob illa meruit hominem assumptum in eterni patris gloria collocare? Humilitatis hoc premium est, humilitatis hec merces est:  ut quia manens antea in forma Dei, esset in forma serui deinceps effectus;  et manens in forma Dei, et effectus in forma serui, confessione celestium et terrestrium et infernorum esse in Dei patris gloria nosceretur.

11. Paulus elationem suis cauet. Eam ab ipso Deus auocat.---uerens quoque idem apostolus, ne quos ipsa illa diuinorum munerum gratia efficeret insolentes, ait: Unicuique data est demonstratio Spiritus ad utilitatem . In eo enim quod ait, ad utilitatem, docuit eo  humiliter  utendum: ne forte  quemquam spiritalium donorum confidentia efficeret insolentem, et Dei gratia per insolentie uitium fieret 366 otiosa. Ex persona autem sua ipse demonstrat, etiam hoc se a Deo gratie consecutum, ne per confidentiam plurium in se gratiarum in aliquem tumorem superbie tolleretur, dicens: Et propter eminentiam reuelationum datus est mihi stimulus carnis angelus Satane, qui me colaphizaret, ne extollar . Etiam hoc ille uas electionis et doctor gentium metuit, ne ultra humane infirmitatis naturam per spiritalium in se munerum  confidentiam superbiret  Ezechiam regem Scriptura laudat, quod fecerit rectum et bonum in conspectu Dei : sed non usque in finem potuit hec manere laudatio. Scriptum enim est in secundo  Preteritorum libro: Et cecidit Ezechias ab altitudine cordis sui . Ubi cor in altum erexerat, ubi in superbiam se per confidentiam laudationis extulerat, preteritorum gestorum gratiam per superbie crimen amisit.

12. Dauid humillimus, cui multe superbiendi cause. ---Propheta igitur sacramento constituens ut iusta Dei iudicia custodiret, hoc primum opus sumpsit, ut humilis fieret: neque solum humilis, sed humilis ualde: per adiectionem hanc consummate in se humilitatis modestiam edocens. Et erant cause in eo plures superbiendi. Prebebat insolentie causas nobilitas ex Iuda, et in eo primum potestas benedictionis  regie inchoata. Mansit enim aliquandiu ex Dauid tribu regie potestatis familia, ex qua secundum carnem Rex eternus emersit. Erat etiam prudentissimus. Ait enim: Inuisibilia et occulta sapientie tue manifestati mihi . Meruit etiam et propheta esse, cum dicitur: Aperiam in parabolis os meum, eructabo absconsa a constitutione mundi . Humane quoque opulentie copiis abundauit. Ait enim ipse: Ecce congregaui de paupertate mea auri  talenta centum millia, et argenti mille millia, et eris et ferri quorum numerus non est . Hinc familie nobilitas, hinc regis potestas, hinc sapientie fiducia, hinc prophetie meritum, hinc copie facultatum, non erexerunt tamen in superbiam, neque in  aliquem fastigii tumorem extulerunt. Tuto ergo postulat, dicens: uiuifica me secundum uerbum tuum; id est, ut tamquam nondum uiuens eterne uite uitam secundum uerbum Dei mereatur, quia eum humilitatis modestia intra disciplinam et doctrinam predicationis euangelice contineret.

367 13. Plura sponte prestat Dauid quam lex iubeat. ---Deinceps sequitur, uERS, 108: uoluntaria oris mei fac beneplacita, Domine, et iudicia tua doce me  . Digne exsequitur propheta  sacramentum constitutionis sue. Primum enim humilis ualde effectus est:  sequenti nunc orat ut uoluntaria oris sui beneplaceant. Non contentus est  etiam prescriptis legis contineri, neque tantum necessitatem obedientie  subiacere. Lex precipiebat malum pro malo esse reddendum. Dauid iste cum Saul totis se imperii sui uiribus persequentem, frequenter captum et conclusum habuisset, non modo non peremit, sed etiam cum honore dimisit, dicens: Non inferam super eum manum meam, quia Christus Domini est . Hunc etiam cum in bello peremptum comperisset, fleuit et uindicauit . Filius quoque eius  Abessalon regnum occupat, exercitum contrahit, patrem bello parricidali persequitur. Sed militibus Dauid dicit: Parcite puero Abessalon . Illi quidem ad resistendum necessitas imposita est, ut regi; sed pietas et bonitas adfuit ad parcendum, ut prophete. Mortuum quoque affectu paterno et dolore defleuit. Hec enim uoluntaria, non  legitima sunt: et his obtemperare, libertatis potius quam necessitatis officium est.

14. uoluntarie deuotionis opera a Paulo commendata. ---Habet hanc Apostolus uoluntarie doctrine, non et legitime consuetudinem, dicens: De uirginibus autem preceptum Domini non habeo, consilium autem do . Aut cum gloriam uiduitatis et continentiam laudat,  non inhibet  potestatem nubendi, sed meritum celibatus predicat . Ulta legem instituit, et ultra preceptum adhortatur, uoluntaria legitimis anteponens. Et rursum ait: Numquid non habemus potestatem manducandi et bibendi? Numquid non habemus potestatem mulieres circumducendi, sicut ceteri apostoli et fratres Domini et Cephas? Aut ego solus et Barnabas non habemus  potestatem  hoc operandi? Sed non utimur  hac potestate. Potestas  in licito est, cum lex  infidelitati nostre parcens prescriptis nos grauibus non onerat. At uero uoluntatis professio ex incremento fidei est, cum in his que moderata lex nobis est, nosmetipsos uoluntarie deuotionis studio continemus.

15. Iudicia legis agens Dauid non intelligit.---Hec igitur uoluntaria ut Deo sint placita 368 Propheta orat; quia illa, que ex prescripto legis  gerantur, ipsa seruitii sui necessitate peraguntur. Causam autem semper pretendit deprecationis sue. Postea enim quam uoluntaria oris sui ut beneplacita essent orauit, adiecit: Et iudicia tua doce me. Iudicia  legis  agit, et quantum in se est gestis atque operibus exercet; sed nondum ea intelligit. Scit enim esse legem spiritalem. Et illud quod sub specie presentium operationum continetur nosse festinat: ea enim quis necesse est doceri postulet, que ignorat.

16. Totum se Deo tradit.---Totum autem se Propheta secundum sacramenti sui constitutionem Deo dedit. Humiliatus est ualde, uoluntaria oris eius placentia sunt: nunc eius anima in Dei manibus semper est, et legis Dei non obliuiscitur, dicens, uERS. 109: Anima mea in manibus tuis semper: et legem tuam non sum oblitus. Totum quod uiuit, Deo uiuit. Omnis eius sensus et spiritus in Deo est: nullum tempus admittitur, quo subrepere legis possit obliuio. In omnibus suis operibus et cogitationibus Deus  cogitatur. Lex in memoria est, in Dei manibus anima uiuentis semper est.

17. Quam id cuique necessarium. Laquei ubique. ---Scit etiam quam sibi istud utile sit, scit quam sit necessarium quotidie se manibus Dei, gestis atque operibus suis, et per indefessam memoriam legis inserere. Ait enim, uERS. 110: Posuerunt peccatores laqueum mihi: et de mandatis tuis non erraui. Scit in hac seculi sylua plures laqueos extendi, plures uite sue captiones parari. Sermo, cogitatio, opus nostrum semper adiacentes habent laqueos: cum interdum occurrit causa ire, doloris affectio, querele necessitas, male cupiditatis occasio. Hos diabolus angelique eius ab initio transgressores, et ab exordio peccatores, laqueos semper extendunt.  Sed cuius in manibus Dei anima est, et qui numquam legis Dei immemor est, his undique licet laqueis circumiectis, a preceptis tamen non aberrabit. Semper enim Deum cogitans ab his euolat, ut in psalmo  alio loquitur: Sicut passer, liberatus ex laqueo uenatorum . Et Dominus ipse per Prophetam ait,  Liberate uos ex laqueo uenatorum, et a uerbo conturbationis .

18. Seculum quam perniciosum iis qui ei renuntiarint. ---Non enim iniuste tenduntur retia auibus . In celestem scientiam homo eruditus 369 es: quid tibi cum terrenis operibus et gestis est? Auis effectus es: cur non in nature tue elemento moraris? uolucres enim celi nuncupantur: non iniuste ergo illis in possessione terrene habitationis  insidie sunt. Seculo renuntiasti: quid tibi cum seculi rebus? quid quereris captus in seculo?  quid quereris iniuriam laquei in regione non tua? Dic potius et utere ipse tu uoce Psalmiste dicentis  ista: Quis dabit mihi pennas sicut columbe? Et uolabo, et requiescam . Natura auium est,  ut non cum uolent requiescant: tu autem iam factus columba, uolando requiescis, id est, in celestem te sedem et cognitionem a laqueis terrenis uolatu fidelis anime efferendo.

19. Testis Dei esse et eius causa pati auet Dauid. Testimonia hereditate parta.---Dehinc sequitur, uERS. 111: Hereditaui testimonia tua in seculum; quia exultatio cordis mei sunt. Heres, secundum humanam consuetudinem, omnia eius obtinet cuius et heres est. Sed humanas hereditates dedignatur Propheta, qui testimonia Dei hereditauit. Gratum ipsi,  si  Dei fiat ipse testis, quia exultatio cordis sui sit, si se Dei inter persecutionum bella testetur. Sic et meminimus his testimoniis apostolos gratulatos, cum exeuntes de consessu persecutorum, letati sunt propter Dei nomen dignos se iniuriis iudicatos . Testimonia ergo eius exultatio eorum cordis fuit. Sed Propheta, ut et apostoli, licet inter multas persecutiones hec testimonia Dei, id est, testandi de eo cum exultatione cordis tamquam hereditatem retineat; tamen etiam illa Dei testimonia hereditate acquisita habet, que sub testibus dicta sunt. Moyses legem sub testibus dedit celo atque terra , Esaias sub testibus arguit celo atque terra , Apostolus iam celsioribus testimoniis ut predicator euangelicus usus est, dicens: Testor uobis  coram Deo et Christo Iesu et angelis eius . Hec ergo testimonia sub his scripta, et sub his testata, et in his testata, tamquam noui patrimonii heres occupat: non ex parte, sed in totum. Ius enim hereditatis ex solido est. Etsi inter plures secundum humanam successionem hereditas diuidatur, tamen hereditas ipsa nomine heredis ex solido est.

20. Perseuerantia a Deo quoddam initium a nobis. Originis uitium:---Ac ne quod a multis dici sepe solet rationis aliquam habeat auctoritatem, cum asserunt proprium Dei munus esse, ut quis in Dei rebus atque operibus uersetur; excusantes 370 infidelitatem suam, quod cessante erga se Dei uoluntate maneant infideles: est quidem in fide manendi a Deo munus, sed incipiendi a nobis origo est.  Et  uoluntas nostra hoc proprium  ex se habere debet, ut uelit: Deus incipienti incrementum dabit: quia  consummationem per se infirmitas nostra non obtinet, meritum tamen adipiscende consummationis est ex initio uoluntatis. Idcirco psalmum ita Propheta conclusit, uERS. 112: Declinaui cor meum ad faciendas iustificationes tuas in eternum propter retributionem. Cor suum ipse declinat, et ex nature humane peccatis in obedientiam Dei inflectit. Natura quidem et origo carnis sue eum detinebat: sed uoluntas et religio cor eius ex eo in quo manebat originis uitio ad iustificationum opera declinat. Et declinat in omni uite sue tempore: non in definitione aliqua spatii, sed in omni uite sue seculo. Declinat autem propter retributionem, certus scilicet  ea  fidei meritis reseruari, et in his retributionem eius esse, que oculus non uidit, nec auris audiuit, nec in cor hominis  ascenderunt, que preparauit Deus his qui diligunt eum in Christo Iesu , cui gloria est et nunc et semper, et in secula seculorum. Amen.



LITTERA Xu. [Figure: [Hebrew Text] 3Kb] Samech.

Iniquos odio habui, et legem tuam dilexi. Adiutor et susceptor meus : et in uerbum tuum speraui . Declinate a me maligni: et scrutabor mandata Dei mei. Suscipe me secundum eloquium tuum, et uiuam: et non confundas me ab exspectatione mea. Adiuua me, et saluus ero, et meditabor in iustificationibus tuis semper. Spreuisti omnes discedentes a iustitiis  tuis: quia iniusta cognitio  eorum. Preuaricantes reputaui omnes  peccatores terre: ideo dilexi testimonia tua  semper. Confige timore tuo carnes meas: a iudiciis enim tuis timui.

371 1. Inimicos diligere est preceptum.---Precepti  euangelici doctrina est, ut inimicos diligagamus : et non solum amantibus nos amorem, sed etiam his qui nos oderint debeamus. Ergo hec prophete professio aduersari uidetur dominicis mandatis: ut cum amor nobis inimicorum imperetur, ille quod iniquos oderit, tamquam bonum opus preferat, dicens, uERS. 113: Iniquos odio habui.

2. Odium patris, matris, etc., iubetur quando illi a martyrio aut a Dei famulatu auocant.---Sed huius ipsius dicti ratio ex ipsis euangeliis noscenda est. Nam Dominus, qui inimicos diligi iussit, et maledicentes  patrem aut matrem reos esse mortis constituit , rursum alio in loco precepit, dicens: Si quis uenit ad me, et non oderit patrem suum, et matrem, et uxorem, et filios, et fratres, et sorores,  adhuc etiam et animam suam, non potestus me esse discipulus . Ergo hec uidentur sibi esse contraria, ut cuius ex precepto non solum odium in parentes, sed maledictio tantum morte sit digna, ipse rursum, dicat, neminem discipulum suum esse posse qui nisi  patrem et matrem, et uxorem, et filios, et fratres, et sorores, et animam suam oderit. Durus hic sermo, et preceptum graue est, impietatis necessitatem ad consummationem religionis imponere.

3. uerum nichil a Deo durum, nichil impium, nichil contrarium anterioribus preceptis iubetur. Irasci autem hec carissima nobis nomina, pater scilicet ac mater, et uxor, et filii non possunt, quod eos precipimur odisee; cum animam ipsam nostram  odisse iubeamur. Scit enim esse Dominus plures tam inconsulti amoris, ut cum persistere in martyrii gloria filios suos uideant, ut tempori cedant, rogent; ut sententiam mutent, precentur; et impie pietatis erga eos  utantur affectu: cum anus mater, et pater senex miserabiles canos filio in ipso martyrii certamine cum inuidia predure uoluntatis eius ostendat: hinc et uxor adsit filiorum ambitiosa comitatu, oret ut potius sibi illisque uiuat: hinc fratres et sorores blandis nominum suorum familiaritatibus deprecentur: ipsa quoque anima illecebris iam pridem capta uiuendi, tacitis quibusdam consiliis ad conniuentiam 372 deflectende uoluntatis irrepat. Hoc igitur in tempore odisse nos patrem, matrem, uxorem, filios, fratres, sorores, et ipsam quoque animam Dominus  precepit. Nam hunc eumdem sermonem ita clausit, post odium uniuersorum dicens: Et si quis non portat crucem suam, et uenit post me: non poterit meus discipulus esse . Ergo tum odio habendi sunt, cum portare nos martyrii crucem nolunt, cum sequi  Deum exemplo passionis dehortantur. Honestum hoc odium et utile est, eos qui ab amore Christi abducere conantur odisse.

4. Iniquos odiendo Dauid Euangelio non repugnat.---Itaque nunc Propheta nichil contrarium euangelicis preceptis, quibus amare inimicos iubemur, locutus uidetur, dicens, Iniquos  odio habui. Non enim inimicos suos  dicit  , sed iniquos: id est, transgressores legis.  Propriore istud uerbo grecitas nuncupat dicens, id est, extra legem  agentes. Sed qui preteritores legis odit, non potest non id amare quod odit esse neglectum: et ideo ait: Et legem tuam dilexi. Conuenit autem, ut quia legem amat, eos oderit qui legis inimici sunt.

 5. Adiutorio Dei magno nobis opus. Spes obtinet. Meritum omne ex spe ac fide Christi.---Dehinc sequitur, uERS. 114: Adiutor et susceptor meus es tu: et in uerbum tuum spero. Magno nobis Dei auxilio opus est in tanto atque assiduo seculi istius prelio. Non enim nobis, secundum Apostolum, pugna est aduersus carnem et sanguinem, sed aduersus potestates et mundi potentes harum tenebrarum, aduersus spiritales nequitias in celestibus . Hos ergo hostes habemus, aduersus hos adiutor Deus precandus est, ut nos in susceptionem suam recipiat. Sed non tam timoris hec precatio debet esse quam meriti. Timor enim ex trepidatione conditionis humane est, Propheta autem in uerbo Dei sperat. Spes non res presentes obtinet, sed futuras. Sperat ergo que uerbo  Dei, id est, dictis propheticis continentur. Sperat autem  uel retributiones fidei in uitam spiritalem: uel ipsum illum Domini nostri, qui Dei uerbum est, aduentum exspectat. Spes enim ista meretur auxilium et adiutorium Dei. Non aliter aut nos meremur, aut aliqui ante meruerunt, quam uerbum Dei Deum nature nostre carnem  uel 373 habitaturum  sperasse, uel quod habitauerit credidisse.

6. Malitia omnibus inest. Malitia multiplex in corde. ---Sed Propheta  multa in se esse meminit, que spei sue conentur obsistere: et ideo subiecit, uERS. 115: Declinate a me maligni; et scrutabor mandata Dei mei. Doctrine celestis ratio admonet ut dictum hoc referendum ad personam hominum, quibus insit malignitas, existimetur. Propheta enim, qui gentes  docet, qui uerbum Dei predicat, iubet ut a se uniuersi maligni declinent: quia  congregatio sanctorum ad malitie operarios sit indigna.  Et nescio quem possit excipere. Omnibus enim per nature demutabilis uoluntatem malitia adiacet,  ipsisque apostolis  uerbo licet iam fidei emundatis atque sanctis, non abesse tamen malitiam per conditionem communis nobis originis docuit Dominus, dicens: Si ergo uos, cum sitis mali, nostis bona data dare filiis uestris . Nostrum autem est  et malos amare, et bonos ad bonitatem docere, secundum eum, qui uniuersos ad se potius inuitat, dicens: uenite ad me, omnes, qui laboratis et onerati estis, et ego uos reficiam . Sed scit Propheta plures malignitates in occulto humani cordis esse. Secundum enim Domini dictum, De intus exeunt cogitationes male, cedes, mechie, fornicationes, furta, falsitates, blasphemie . Hec enim sunt, que communem hominem faciunt. Huiusmodi igitur  ut a se declinent aduersantes fidei sue postulat. Obsistunt  enim innocentie studiis, obsistunt doctrine spiritali: atque his per consiliorum suorum assiduam familiaritatem se ingerentibus, non uacant animo Dei mandata scrutari: quia maligni uiri presentia multum eum qui mandata Dei scrutari uelit, impediat.

7. Calumnie contra spem Christianam. Oratio aduersus eas.---Et quia Dei opus est misericordia, ut in familiam eius recepti a dominatu malignorum horum liberemur; propheta orat dicens, uERS, 116: Suscipe me secundum eloquium tuum, et 374 uiuam, et non confundas me ab exspectatione mea. Propheta exspectat et sperat: nichil presens, nichil temporarium sectatur. Plures autem sunt, qui hanc exspectationem fidei nostre arguunt et irrident, dicentes  talia: Quid ieiunia, quid continentia, quid castitas, quid iactura patrimoniorum utilitatis  auferet  ? Ubi spes uestra est, o Christiani? Mors equaliter dominatur uniuersorum: in omnium corporum naturas commune ius illi est. Quin etiam uniuersis nos bonis  seculi fruimur, et uite uere licentia utimur: et in quo tandem nobis  spei uestre exspectatione prestatis? Non confundi ergo se in hac exspectatione sua Propheta orat: sed ut maneat confidens, et fructus uere illius uite quam exspectat accipiat. Scit enim se nondum uiuere, licet uiuat. uita enim nostra, secundum Apostolum, absconsa in Christo est . Et idcirco ait: Suscipe me secundum eloquium tuum, et uiuam: quia uere illius et indeficientis uite exspectatione ac spe detinetur. Sperat enim eternitatem, sperat regnum celorum, sperat regnum Dei, sperat spiritales benedictiones in celestibus in Christo. In hac spe, in qua non confundetur, rogat ut suscipiatur et uiuat.

8. Oratio non ut desint, sed ut uincantur aduersarii.  ---Dehinc sequitur, uERS. 117: Adiuua me, et saluus ero, et meditabor  in iustificationibus tuis semper. Superius dixerat, Adiutor et susceptor meus, nunc autem nominum commemoratorum rem precatur, ut qui susceptor est, suscipiat; et qui adiutor, adiuuet. Non abesse a se adiutorium adiuuantis precatur. Non orat ne malignantes non habeat, quia per passionum patientiam fides  probatur: sed ut aduersus eos adiuuetur orat, quia auxilium a Domino semper orandum est. Sed quemadmodum in superiore susceptus uiuet: ita et in hoc adiutus saluabitur.  Adhuc enim sibi obeunda mors est, adhuc inferi sustinendi. Tunc saluabitur, cum ex corporea terrenaque 375 natura in spiritalem gloriam transformatus, nullum aduersantis inimici periculum metuat, uiuat inter  electos angelos, sit  paradisi incola, et absorpta corruptione ex mortali immortalis exsistat.

9. Meditatio eterna iustificationum.---Sed  quod meditaturum se in iustitiis Dei dicit, et meditaturum semper: numquid non meditatur, qui et in meditatione sperauit? Potest quidem et in presens uite opus accipi, ut quousque in corpore sit, semper iustificationes meditetur: sed nichilominus et in futurum sermo procedit. Scit in celo omnes angelos in meditatione iustificationum Dei esse. Nihil enim  illic otiosum, nichil iners est: omnes  uirtutes celestes in opere ministerii sui permanent. Et cum nobis tunc uita angelorum uiuendum sit; potest secundum eos qui semper operantur, nobis quoque eterna iustificationum esse meditatio.

10. Peccatoris et apostate discrimen.---Dehinc sequitur, uERS. 118: Spreuisti omnes discedentes a iustificationibus tuis; quia iniqua cogitatio eorum. Auxilium et susceptionem ob hoc Propheta orat, ne cum discedentibus a iustificationibus Dei, et ipse spernatur. Sed hic seruata ea ratio est, ut non dictum sit, spreuisti omnes peccatores; sed, Spreuisti omnes discedentes.  Si enim peccatores sperneret, omnes utique sperneret: quia sine peccato nemo sit. Sed spernit discedentes a se, quos apostatas uocant. Neque  enim interest an in iustificationibus Dei quis aliquando fuerit. Spernendus enim a Deo est, quisquis discesserit: quia manentis meritum conseruat  consummatio permanendi. Differt uero  a  peccato discessio: quia peccato uenia per penitentiam reseruatur, discessio uero cum ipsa penitentie discessione se damnat; que hinc oritur, cum uoluntas corum qui discessuri sunt est iniqua.

11. Preuaricatores qui uulgo. Quomodo omnes. Lex naturalis.---Dehinc sequitur, uERS. 119: Preuaricantes deputaui omnes peccatores terre, ideo dilexi iustitias tuas.  Semper Prophete sermo longe se et ultra communem sensum tendit. Nos enim preuaricatores eos existimamus, qui susceptam fidem et cognitionem Dei adeptam relinquunt; aliud pollicitos,  et aliud nunc agentes. Sed hic preuaricatores esse existimantur omnes peccatores terre: nullus excipitur, generaliter ad omnes preuaricationis nomen refertur. Lex enim ueluti naturalis est, iniuriam 376 nemini inferre, nil alienum preripere, fraude ac periurio abstinere, alieno coniugio non insidiari. Nouit et hanc Apostolus legem, dicens: Cum enim nationes, que legem non habent, naturaliter secundum legem faciunt, tales homines legem non habentes sibi ipsi sunt lex, qui ostendunt opus legis scriptum in cordibus suis  . Ergo preuaricatores existimantur, qui quod  a  naturali lege accipiunt, derelinquunt. Furem quis deprehensum, aut adulterum, aut homicidam arguet lege nature. Sed si in his ipse uersetur, preuaricator est legis.

12. Peccatores celi.---Nouit etiam, cum ait peccatores terre, alios esse et celi peccatores. Audiamus enim euangelice predicationis prodigum filium perditum atque mortuum, de peccato suo patri confitentem: Peccaui, inquit, pater  in celum et coram te . Quisquis celestis doctrine, et spiritalis gratie particeps factus in peccato demorabitur; non terre peccator est ille, sed celi. Omnes enim credentes in se Dominus noster iehsu Christus cexcitauit, et collocauit in celestibus: ex quibus qui  decedit, tamquam celi peccator arguitur. Cum igitur Propheta peccatores terre preuaricatores esse existimet, quia nature legem peccando transgressi sint; ob hoc ipse testimonia Dei diligit, quia cum preuaricatio sit decedere ex lege nature; tamen iam sine uenia sit ex celesti lege discessio.

13. Cruci carnis uitia configenda.---Concludit autem ita, uERS. 120: Confige  timore tuo carnes meas; a iudiciis enim tuis timui. Noue et inusitate preces Prophete sunt, ut a timore Dei carnes sue configantur. Sed meminit compatiendum et commoriendum esse cum Christo his, qui conregnare cum eo uelint. Et minore  istud dicti uirtute  latinitatis translatio elocuta est. Quod enim nobiscum est confige, illic id significat, ut clauis se configat  . Moriendum ergo nobis est, et omnia carnis nostre uitia configenda cruci Domini sunt. Morimur enim secundum Apostolum cum Christo, et consepelimur in baptismo. Et hoc Propheta quamquam in sua uoluntate habeat: tamen ut per misericordiam Dei consequatur expostulat. Configi enim ex timore Dei carnes suas orat, quia iudicia Dei metuat. Timet enim eterni iudicii sententiam, timet se non cum Christo configi et commori et consepeliri, 377 nouum se hominem, nisi uetere cum uitiis et concupiscentiis exuto, intelligens non futurum.



LITTERA XuI. [Figure: [Hebrew Text] 2Kb] Ain.

 Feci iudicium et iustitiam: non tradas me persequentibus  me. Excipe seruum tuum in bono: non calumnientur me superbi. Oculi mei defecerunt  in salutare tuum, et in eloquium iustitie tue. Fac cum seruo tuo secundum misericordiam tuam, et iustificationes tuas doce me. Seruus tuus sum ego: da mihi intellectum et sciam mandata tua . Tempus faciendi, Domine : dissipauerunt legem tuam. Ideo dilexi mandata tua super aurum et topazium . Propterea ad omnia mandata tua dirigebar: omnem uiam iniquam odio habui.

1. Octonario hoc quanta cum primis doceamur.---Et in psalmi exordio et deinceps frequenter meminimus per hec singularum litterarum quedam quasi elementa discendi, doctrina nos pietatis, continentie, intelligentie, fidei et timoris institui: et ut rudem infantiam ad loquendi scientiam, quam et agendi  doctrina consequitur, ipsis humane uocis initiis erudiri: quod ex presentibus sexte et decime littere octo uersibus intelligi licet . Propheta enim ex persona sua uniuersos docet, quid uelle, quid agere, quid profiteri unumquemque pro conscientia infirmitatis ac nature sue utile sit: quid etiam metui, quid caueri, quid  emundari oporteat. Beatus idem propheta,  qui per misericordiam Dei ipse sibi, et uniuersis doctor et prospector et emundator et iudex est. Et certe dignitati eius decentissimum est, ut qui spiritu Dei loquitur, ea que humane et salutis eternitatis sunt eloquatur.

2. Opus orationi anteferendum.---Ait enim ita, uERS. 121: Feci iudicium et iustitiam: non tradas me nocentibus me.  Fecit placentia Deo opera:  et quia fecit, ne nocentibus se tradatur orat. Opus merendi antefertur: et dehinc meriti premium postulatur. Fit enim primum quod placet: et tum dignatio eius, 378 cui per opus placetur, oratur. At nos nec operamur, nec placemus, quin etiam impiis et irreligiosis rebus offendimus: et quia tales non placemus, irascimur. Sed dignum est contueri, qualia sint que Propheta faciens, ne nocentibus se tradatur, orat.

3. uirtutes Dauid illi soli utiles.---Et omnia quecumque quis timens Deum fecerit, utilia ei atque pulchra sunt. Pudicitiam quis colens, gloriosum ac nitens  sordenti corporis sui carni lumen inuexit. Contemptum uero pecunie assumens, liberum se a terrenis dominationibus  preseruauit.  Frugalitatem  autem et parcimoniam diligens, nobilitatem anime celestis captiuam ebrietati non dereliquit. Sed hec quamuis magna atque preclara sint, tamen, quia Prophete  propria, eique tantummodo utilia sunt, non referuntur ad meritum.

4. Iudicium autem ac iustitia prosunt et aliis.---Sed quid fecit, ut non tradi se nocentibus deprecetur? Iudicium scilicet et iustitiam; nichil inconsultum, nichil iniustum agens: sed primum faciens iudicium; omnia namque ratione, modo, et ueritate pertractans: ut id quod in alterum agat, perpensum antea atque perspectum iam de consilii sententia exsequatur. Non permittit autem consilio tantum suo iudicii sententiam: sed facit cum iudicio iustitiam. Iudicantis autem cum consilio hoc opus maximum est, ut quod iudicat iustum sit. Iustitia etenim est  amicitie concordia, unanimitatis uinculum, fundamentum pacis, diuine atque humane rationis operatio. Hec itaque Propheta  fecit: in quibus cum opus suum sit, tamen et eorum quibus iudicium et iustitiam fecit, utilitas est.

5. Peccator diaboli domus. Huic a Deo traditur. Resecari ab Ecclesia est diabolo tradi.---Postulat uero ne nocentibus se tradatur. Omnis enim in quo peccati uoluntas est, Deo uacuus est: et ubi Deus non erit, illic diaboli locus est: qui insidians atque obsidens,  ubi adeundi opportunitatem habuerit, tamquam uacuam domum occupet, que ei, Deo eam deserente, sit tradita . Et Propheta quidem, quia ex persona omnium loquebatur, ne a Deo tradatur orat. Ceterum Apostolus habet iam id in se fiducie, ut peccatores diabolo tradat ipse: cum Corinthiis de eo qui fornicationes omnes supergressus, uxorem patris sui acceperat, scribit:  Ego autem absens corpore, presens autem spiritu, iam iudicaui tamquam presens eum qui hoc fecit, congregatis uobis et meo spiritu cum uirtute Domini  mei  Iesu, tradere istius modi satane in interitum carnis, ut spiritus saluus fiat in die Domini . Sed licet 379 Apostolus tradat; scit tamen se et in uirtute Christi et in suo spiritu traditurum. Sed et in alia epistola ait de  Phygello et Hermogene: Quos tradidi, inquit, satane, ut discant non blasphemare . Qui enim ab Ecclesie corpore respuuntur, que Christi est corpus, tamquam peregrini et alieni a Dei corpore, dominatui diaboli traduntur.

 6. Tentationes uarie demonum. Non obtinent nisi quos Deus deserit.---Sed Propheta ne nocentibus se tradatur orat. Adsunt enim inimicitie infesteque uirtutes que fidei propositum conturbent, que timorem Dei oblitterent, que in terrenas cupiditates et desideria sollicitent, que infirmam corporis naturam quibusdam blandimentorum aculeis in uitia commoueant. Nouit et Apostolus hanc multitudinem dominantium uirtutum dicens: In quibus et uos aliquando ambulastis secundum principem potestatis eris, spiritus qui nunc operatur in filiis diffidentie . Fecit ergo Propheta iudicium et iustitiam: et ne tradatur nocentibus se rogat: et hoc modo nocentibus, cum in peccatum impellunt, cum in gloriam inflant, cum in iram accendunt, cum in odium exacerbant, cum ad lasciuiam illiciunt, cum  ad auaritiam prouocant. Sed cum per hec nocere properent, obtinere tamen  eos qui innocentes sunt, nisi sibi  per secessionem Dei traditi fuerint non ualebunt.

7. Superbi, diabolus et ministri. Qui calumnientur.---Dehinc sequitur, uERS. 122: Excipe seruum tuum in bonum: non calumnientur me superbi.  Proficit  in spes suas Propheta, et celsiorem iam deprecationis sue gradum scandit. Qui enim orauerat ne traderetur nocentibus se, iam  ut in proprietatem serui excipiatur rogat, beatum illum in se Dei dominatum cum bona susceptione sua deprecans. Et non ob leuem causam ut in bonum suscipiatur orat, scilicet ne eum superbi calumnientur. Et qui sunt superbi? Nempe illi, quorum principem loquentem Isaias introducit  ita: dixit enim:  uirtute faciam et sapientia intellectus auferam fines gentium et  uirtutem eorum, et commouebo ciuitates  inhabitabiles, et omnem orbem terre apprehendam manu mea ut pullos, et tamquam confracta oua auferam . Hec superbientis 380 uox est, diaboli scilicet, qui et Deo ac Domino nostro Iesu Christo ostensa terrenorum imperiorum gloria dicere ausus est: Omnia hec tibi dabo, si procidens adoraueris me . Non esse autem hunc solitarium, sed plures ei adesse spiritalium nequitiarum  ministros, per eum docemur qui ait: Discedite a me, maledicti, in ignem eternum,  quem preparauit Pater meus diabolo et angelis eius . Ab horum igitur superborum calumnia esse se liberum rogat. Calumniantur enim; quia cum ipsi peccati incentiua suppeditent, calumniam nobis ante Dominum peccati quod per eos gesserimus, intentant  ; causam namque peccati ad crimen iniiciunt, et criminis inuidiam per calumniam exacerbant, Scriptura in Apocalypsi calumniatorem eum esse testante .

8. Oculis mentis Dauid in Iesum deficit.---uerum etiam nunc se extendit Propheta in celsiorem profectum, dicens, uERS. 123: Oculi mei defecerunt in salutare tuum, et in eloquium iustitie tue. Oculi deficiunt, cum intentus in aliquam expectationem uisus laborat. Propheta itaque anime sue oculos in Dei salutare defixit.  Et de salutari quid intelligi oportet, sepe tractauimus; eum scilicet esse Iesum, qui saluum faciet populum suum a peccatis. Aliis igitur oculos suos in desideria secularia occupantibus, et in uoluptates rerum presentium tendentibus, Propheta in Dei salutare defixus est.  Et ne corporales oculos eius deficere sub hac contemplandi intentione existimaremus: non solum in Dei salutare deficiunt, sed etiam in eloquium iustitie.

9. Iusta, etsi occulta, Dei uerba ac gesta.---Iusta itaque esse Dei eloquia confitetur. Scit esse quedam, que  cum imperitis atque impiis iniusti eloquii habeant opinionem: cum Pharao cor ad contumaciam obduratur  et  pertinacie  irreligiose uoluntatis affigitur: cum ex duabus adhuc  in utero gentibus minori maior sit seruitura, et  neutra  quidquam boni promerente, seruitus uni imponitur, dominatus alteri donatur ; cum Adam de paradiso ne arborem uite contingat expellitur : que homines diuine uirtutis et bonitatis et iustitie incapaces, dum intelligere non possunt, iniusta esse 381 constituunt. Sed prophete huius in istius modi eloquium  iustitie oculi deficiunt: quia sciat nichil iniustum esse in his dictis Dei, sed omnia aduentu salutaris Dei hec eloquia et consummanda et intelligenda esse  iustitie. Procedit autem per hanc intentam usque ad defectionem oculorum exspectationem, ut aliquid ultra precari audeat.

10. Fiducia Dauid unde. Dei ope eget homo, ut bonum  perficiat.---Confessus itaque eloquium iustitie, hec subdidit, uERS. 124: Fac cum seruo tuo secundum misericordiam tuam, et iustificationes tuas doce me. Insolens forte uox existimaretur, que diceret: Fac cum seruo tuo. Quod enim dicitur, Fac; tamquam ex fiducia aliqua presumptio est usurpata poscendi. Sed non impudenter id diceret, qui iudicium et iustitiam fecisset, qui se excipi in seruum deprecatus esset, et cuius oculi in salutare Dei et in eloquium iustitie defecissent. Sed ne in his quidem Propheta insolens est. Nam in eo ipso quod dixit, Fac; adiecit, cum seruo tuo. Et quia seruitus nostra ad id ipsum, ut in seruitutis fide maneat, misericordia Domini indiget; superaddidit, secundum misericordiam tuam: quia miseratione eius opus est, ut in  hac seruitutis nostre professione maneamus. Imbecilla enim est per se ad aliquid obtinendum humana infirmitas: et hoc tantum nature sue officium est, ut aggregare se in familiam Dei et uelit et ceperit.  Diuine misericordie est, ut uolentes adiuuet, incipientes confirmet, adeuntes recipiat: ex nobis autem initium est,  ut ille perficiat.

11. In ritibus ueteris legis latet quid magnum.---Sed quid tandem ut faciat cum seruo suo secundum misericordiam suam postulat? Nempe ut iustificationes suas doceat. Scit in iustificationibus, quas Moyses constituere preceptus est, magnum nescio quid et incomprehensibile humane intelligentie contineri. Scire  etiam optat quis iste sit, ut frequenter diximus, cemptus hebreus puer, sex tantum  annis seruiturus . Legit hec quidem: sed non statim quod legitur et intelligitur. Scire uult que illa seruitus sit , que septimi anni libertas , quod sit auris foramen ex subula si liber esse nolit, que illa mulier  Hebrei, quid illud, ut sine muliere egrediatur ipse : quid deinde secunda iustificatio, quid tertia, quid sequentes habeant futurorum sacramentorum  preformationes. Non est humani ingenii hec consequi posse: celesti opus est magistro, 382 et plurimis fidei nostre meritis necessarium est, ut doceri ista mereamur.

12. In dictis Dauid nil humile aut commune. Seruum Dei nemo se ore negat, multi re.---Scire autem nos conuenit, in omnibus prophete uerbis nichil humile  esse, nichil commune cum ceteris, sed proprium uel ipsi sibi, uel sui similibus enuntiari: latet autem sub familiaribus uerbis maxima conscientie et fidei professio, ut nunc in eo quod sequitur intelligimus. Ait enim, uERS. 125: Seruus tuus sum ego: da mihi intellectum,  ut sciam testimonia tua. Nemo nostrum est, qui non uel in orationis sue prece, uel in communium sermonum consuetudine seruum se Dei esse fateatur. Et quid magnum Propheta fecit, seruum se profitendo, quod nullus ausus sit denegare? Sed professio ceterorum fallax est, que cum habeat conscientie necessitatem, non habet tamen confessionis ueritatem. Proprium hoc Prophete est, ut se seruum Dei profiteatur, in omni uite genere famulatu conditionis sue fungens, siue ambulans,  siue residens, siue uigilans, siue dormiens, in cibo etiam atque in ieiuniis Deo aut esuriat aut satur sit, et nullo in tempore a seruitutis sue officiis absistat. Hic libere dicit: Seruus tuus sum ego. At uero qui stupris dormit, latrociniis uigilat, questibus peregrinatur, luxui requiescit, si dicat: Seruus tuus sum, profitetur quidem quod est, sed  quod est non agit.

13. Intellectus a Deo, falsus ingeritur a diabolo.---Propheta autem, quamuis conditionem officii sui etiam ipso famulatu suo confiteatur, tamen infirmitatis sue memor est; dari enim sibi intellectum rogat. Est enim intellectus in quodam thesauro repositus spiritalium gratiarum: quem interdum diabolus sub false opinionis errore imprudentium mentibus  insinuat. Sed a Deo intelligentiam Propheta postulat, ne sibi inanis intelligentia subrepat, qualis gentium, qualis Iudeorum, qualis hereticorum est: et postulat ob id, ut testimonia Dei sciat, que sub testibus tradita sunt, que sub testibus neglecta et uiolata esse exprobrantur, que  in aduentu eius, ob quem testandum dicta sunt, neglecta et fastidita esse uindicabuntur.

14. Lege dissipata, tempus est Euangelii.---Et horum quidem testimoniorum tempus non ignorat Propheta, dicens, uERS. 126: Tempus faciendi Domino  dissipauerunt legem tuam. Lex populo sub testibus data est, que cum dissipata et abiecta a  Iudeis est, tum fuit 383 tempus Domino ea que  continebantur lege faciendi. Pollicitus enim in lege est, ut salutem gentibus daret, ut ipse sibi hominis corpus, qui secundum imaginem et similitudinem Dei est factus, assumeret, ut dissipata lege fidei gratiam donaret. Temporis huius meminit per Esaiam prophetam dicens: Tempore accepto exaudiui te, et in die salutis auxiliatus sum tibi . Apostolus uero dicti huius interpres hec scribit: Ecce nunc tempus bene  acceptabile  , ecce dies salutis : id est, dissipata lege, tempus euangelice predicationis aduenit.

15. Mandata Dei cur diligat Dauid. Diligere plus est quam facere.---Sed illis legem dissipantibus, aliud opus Prophete est. Et quod sit, ex subiectis docemur. Ait enim, uERS. 127: Ideo dilexi mandata tua  super aurum, et  topazion. Quod ait, ideo, ad id retulit quod dixerat: Tempus faciendi Domino; quia sciret tempus faciendi Domino esse, cum legem dissipassent. Ideo autem mandata dilexit, quia in his tempus faciendi Domino contineretur. Lex enim omnis aduentum Domini testata est, ipso dicente:  Si crederetis Moysi, crederetis utique et mihi; de me enim ille scripsit . Mandata igitur Dei ob id Propheta dilexit, quia in his aduentum dominice corporationis intelligit. In eo autem quod diligit, plus nescio quid significat. Facere autem aliquid, minus est quam diligere: quia plerumque id quod agimus, necessitatis est; dilectio uero proprie uoluntatis affectio est.

16. Dilectio perfecta.---Sed dilectio ea demum  perfecta est, que maxima est, et que nulli comparatione similium cequatur. Diligit autem mandata Dei super aurum et topazion. Humanus error pretiosius nichil auro et gemmis opinatur: et hec sunt que hominum cupiditates dominatui pretii sui et honoris subdiderunt. Auro  uiris honestas pudicitie uenalis est: per gemmas uero humani corporis prestantior, 384 ut putant, species ad nature contumeliam  expolitur  . Et idcirco nichil habet sexus uterque pretiosius, dum uiri posse omnia auro uolunt, mulieres uero per gemmas fieri se existimant pulchriores. Prestat autem ut ceteris metallis aurum, ita et aliis lapidibus topazion. Est  enim ipse rarissimus et speciosissimus omnium et  maximus. In Thebaidis uero loco, cui   Alabastra nomen est, reperiri solet. Hunc etiam ferunt secularium gestorum littere,  in Topazo insula ab incolis eius, id est  Troglodytis Arabis inuentum, ad matrem  regis Aegypti Ptolemei, sub quo Scripture legis ex hebreo in grecum translate sunt, munere fuisse  delatum. Continet autem ipse in se solus ceterarum gemmarum optimarum pretiosissimarumque speciem, et in uno illo diuersissimorum colorum permixtio continetur. Super hunc igitur topazion, et super aurum mandata Dei Propheta dilexit, non terrenis se, sed celestibus desideriis significans detineri.

17. Cupiditatem omnem recidit.---Contempta autem secularium opum cupiditate, omnem a se occasionem  peruerse et praue uoluntatis recidit. Diligens enim super aurum et topazion mandata Dei, dehinc ait, uERS. 128: Propter hoc ad omnia mandata tua dirigebar, omnem uiam iniquam odio habui. Non deflectitur, non detorquetur per terrenas cupiditates, sed ad omnia Dei mandata dirigitur: non occupant obuia. uidit aurum, sciuit hoc terre limum esse: uidit gemmas, meminit esse aut montium aut maris calculos: uidit  illicem ad lasciuiam uultum, scit tamquam auibus celi ex his sibi laqueis euadendum. Resistit ergo coalitis sibi nature sue uitiis, et omnem uiam iniquitatis odit. Ideo itaque et  ad mandata omnia dirigitur, quia ea super terrena desideria diligit: et dirigitur, ne particeps 385 eorum fiat quibus dicitur: Natio praua et peruersa  . Et omnem uiam iniquitatis odit, ut sit in eo quia est uia, Domino scilicet nostro, qui est benedictus in secula seculorum. Amen.



LITTERA XuII. [Figure: [Hebrew Text] 2Kb] Phe.

Mirabilia testimonia tua, Domine: ideo dilexit te anima mea . Declaratio sermonum tuorum illuminat me , et  intellectum dat paruulis. Os meum aperui, et attraxi spiritum: quia mandata tua concupiscebam. Adspice in me, et miserere mei secundum iudicium diligentium nomen tuum. Gressus meos dirige secundum eloquium tuum, et non  dominetur mei omnis iniustitia. Redime me a calumniis hominum: et custodiam mandata tua . Faciem tuam illumina super seruum tuum, et doce me iustificationes tuas. Exitus aquarum transierunt oculi mei: quia non custodierunt legem tuam.

1. Admiratio non est ignoti. Testimonia Dei unde mirabilia, unde incomperta.---Natura humani sensus ea est, ut ea mirabilia habeat, que ante compererit. Ex compertis enim iudicium admirationis exsistit. Ceterum nemo poterit ignorata mirari. Hec idcirco  antea commemorata sunt, ut diligentius dicti prophetici ratio quereretur. Contra opinionem enim generalis sensus hec dixisse existimatur uERS. 129. Mirabilia testimonia tua, Domine: ideo  perscrutata est ea anima mea. Nam cum prius secundum humanam consuetudinem oporteat perscrutari et reperire, et reperta mirari:  huic testimonia Domini ante admirabilia sunt, et ob id perscrutatione sunt digna. Dicti autem huius perfecti et pulcherrimi ea ratio est. Testimonia etenim Dei, id est, ea que sub testibus scripta sunt, etiamsi per obseruantiam legis humanam infirmitatem ad cognitionem et famulatum Dei imbuant; quippe ubi castitas, pietas, pudicitia, caritas, ueritas, innocentia, frugalitas et religio mandatur, et per quasdam 386 religionum consuetudines,   hostiarumque diuersitates diuini honoris officium precipitur: in quibus cum admiratio magna sit, pro peccatis oblata hostia, et datum pro redemptione anime munus, et agnus in sacramento pasche occisus; tamen in his plus de futurorum spe atque doctrina admirationis continetur. Hec itaque Prophete huic admirabilia sunt. Sed quia  per  presentes admirationes futurorum atque eternorum  bonorum exemplaribus admirabilia sunt, perscrutatur ea. Non inquirit tantummodo, in quo est rerum absconditarum diligens exquisitio; sed perscrutatur etiam, per adiectionem scilicet diligentioris exquisitionis, laborem suum in perscrutatione demonstrans. Neque tantummodo perscrutatur, sed perscrutatur ex anima, ad uoluntatis officium anime intentione sociata.

2. uerba Dei, prophetarum dicta obscura sunt.---Sequitur deinde, uERS. 130: Declaratio sermonum tuorum illuminat, et intellectum dat paruulis. Et hic quoque sermo forte uidetur a nature nostre consuetudine esse diuersus. Cum enim ante intelligendum sit, et sic lumine intelligentie utendum; quia noctem ignorantie intelligentie adepte lumen apellat:  Propheta tamen dicit declarationem uerborum Dei prius illuminare, et post illuminationem intelligentiam prestare. Sed que sint Dei uerba, ante discendum est: et tunc illuminationis, ac postea intelligentie ratio prestanda est. uerba Dei sunt, quecumque prophete locuti sunt. Cum enim Moyses uerbis suis populo Hebreo legis obseruantiam nuntiauerit; tamen in libro eiusdem legis ita scriptum est: Et dixit Dominus ad Moysen, Dic filiis Isrel . Usus igitur est his legislator uerbis, quibus ei ut uteretur preceptum est. Ergo uerba Dei sunt, que per officium licet humani oris audita sunt. Sed et magnus ille propheta ipso iudicio Domini nostri Iesu Christi bene locutus, cum dixisset: Audi celum, et auribus percipe terra; ait, quoniam Dominus  locutus est : et post aliqua, que querelis maximis increpabantur, dixit: Os enim Domini locutum est hec . Hec ergo omnia Dei uerba sunt.

3. Sed declaratio uerborum maxime necessaria est. Sunt enim sub uelamine opinionis alterius predicata, sunt secundum Apostolum allegorumena , sunt comparatiuis significationibus amphibola . Testis est Dominus hec eadem per Esaiam ita dicta esse Iudeis infidelibus exprobrans et dicens: Auditu audietis, et non intelligetis . Signata enim 387 omnia sunt, et per solam spiritalem doctrinam resignanda. Hec enim  ad  Danielem desideriorum uirum dicta sunt: uade Daniel, quia clausi sunt signatique sermones . Ait etiam Esaias: Dabitur liber iste in manus hominis scientis litteras, et dicetur ei, Lege hec, et respondebit: Non possum legere, signatum est enim .

4. Per Euangelia qui declarentur. Paruuli qui.--- Sed declaratio uerborum mysticorum per Euangelia prestatur, ubi legis abscondita et occulta  prophetica Domino in corpore manente panduntur, ex quibus primum fides discitur. Ibi enim ea, que a prophetis dicta sunt, per eum rebus et operibus explentur. Cum uirgo parit, cum Dominus uerbum est, et uerbum caro fit, et habitat in nobis, cum muti loquuntur, cum surdi audiunt, cum claudi incedunt, cum leprosi emundantur, cum ceci uident, cum demoniaci curantur, cum mortui resurgunt: declaratio hec uerborum Dei nostre hanc nature obscuritatem fidei luce  illuminat. Nunc enim intelligimus resurrectionis gloriam, iudicii potestatem, eternitatis honorem. Et intelligimus hec paruuli: uel ad innocentiam renati, uel per ignorationem imperiti. Hec  declaratio uerborum Dei, et intelligentia paruulis prestita,  cuius temporis etatisque res esset, Dominus in Euangeliis demonstrat, dicens: Confiteor tibi, Domine  , pater celi et terre, quia abscondisti hec a sapientibus et intelligentibus, et reuelasti ea paruulis . Ecce declarationis et illuminationis et intelligentie tempus. Absconsa enim  usque in hos dies declarantur, et declarata illuminant, et  illuminantia intelligentiam paruulis subministrant: fiuntque per hanc intelligentiam sancti Spiritus iam capaces.

5. Os cordis spiritui pateat. Escas ad anime uitam capit.---Denique id ipsum sequens sermo subiecit, dicens, uERS. 131: Os meum aperui et attraxi spiritum; quia mandata tua concupiscebam. Non de hoc  utique humani corporis ore dixit, quod per labia concluditur ac patet. Nam spiritum officio narium magis quam oris haurimus. Laboriosius autem  aditu oris in animam transfunditur: absolutius uero per naturalem cursum famulatu atque officio narium commeat. Sed os Scriptura non labiorum tantum, sed et cordis solita est nuncupare. Corde enim per fidem patente, et per desiderium ad hauriendum hiante, intelligentia doctrine celestis accipitur. Non anime hoc; sed cordis officium est. Apostolus enim ait, animalis enim homo non percipit que sunt Spiritus : stultitia enim est ei. Et 388 idem doctor gentium ait: Lex enim non in tabulis lapideis scripta, sed in tabulis cordis carnalibus . Hoc ergo os suum Propheta pandens, attraxit Spiritum.  Non enim ultro ingruit . Expetendus est, attrahendus est, et infantium modo tamquam lac innocens hauriendum. Ideo autem propheta os aperuit, quia meminerit sibi in psalmo altero dictum, Dilata os tuum, et adimplebo illud : et in  lege scriptum sciat, describe hec in latitudine cordis tui . Corde enim Dei predicatio, non ore suscipitur. Et secundum euangelicam predicationem, uerbum Dei ex corde malus abripit , quod ultra mel et fauum in ore delectat. Ut enim per os in alimoniam corporis cibos sumimus, ita et per cor ad uiuificandam animam escas doctrine celestis accipimus: que nisi amplificato et patente corde attracte quodam modo fuerint, et  non adibunt.

6. Aspicit Deus ad uindicandum, ad terrendum, ad miserendum.---Sequitur deinde, uERS. 132: Aspice in me, et miserere mei secundum iudicium diligentium nomen tuum. Ad id quod dixerat, respice in me; mox addidit, et miserere. Scit enim Dominum etiam in  ultionem impiorum penamque respicere. Respexit enim, ut scriptum est, super castra Aegyptiorum, et colligauit axes curruum eorum . Et rursum: Respexit Dominus super Sodomam et Gomorrham . Respicit uero non solum ad penam, sed etiam ad terrorem, cum dicitur: Aspicies in terram, et facies eam tremere . Propheta ergo non solitarium hoc orat, ut in se Deus respiciat, sed cum miseratione respiciat: neque cum miseratione tantum, sed secundum iudicium diligentium nomen eius.

7. Aspectus hic innocentia promerendus.---Est quidem ex bonitate Dei misericordia; sed promerenda est hec a nobis studio innocentie: ut in nos respiciat, qualiter respexit in Abraham, qualiter in  Isaac, qualiter in Iacob, qualiter in Ioseph, qualiter in Iob, qualiter in Moysen. Scit enim ad hec misericordie sue opera Deum solere respicere, cum dicitur: Dominus de celo respexit in terram, ut audiret gemitum uinculatorum, et solueret filios interemptorum , et rursum: Respexit super filios pauperum, et non spreuit deprecationem eorum . Secundum ergo hoc iudicium timentium Dominum orat ut Deus super se respiciat et misereatur: ut si ieiunantem uidet, si miserantem contuetur, si pium ac religiosum in omni opere conspicit, tunc secundum iudicium eorum qui diligunt nomen suum ipse quoque Dei miseratione sit dignus.

389 8. Ad bene agendum homo suis uiribus non sufficit.  ---Dehinc sequitur, uERS. 133: Gressus meos dirige secundum eloquium tuum, ac ne dominetur mei omnis iniustitia. Incedit quidem Propheta ex uoluntate sua iustitie gressibus: sed scit undique ubi iniustitie dominationes imminere. Superius orauerat, ut in se Deus respiceret ac misereretur secundum eos qui diligunt nomen suum. Misericordie autem, quam orat, hunc fructum esse sentit, ut gressus sui dirigantur, non secundum seculi uias, non secundum humanam gloriam,  non secundum corporis uoluptates, sed secundum eloquium Dei. Si nichil impedimenti usquam occurreret, si aduersantes sibi non undique adessent; suis ipse uiribus in ea que agere uellet confirmaretur. Sed ubi insidie sunt, ubi bellum est, opus est potioris auxilio, ne in se dominetur omnis iniustitia.

9. Tentationum utilitas. Orandum ne uincant.---Non ut a se absit, sed ne dominetur sui orat. Scit per tentationes ad gloriam perueniri. Meminit Abraham et peregrinationis iniuria, et amittende uxoris metu; et per immolandi filii dolorem fuisse tentatum. Scit Iob omni tentationum esse militia perfunctum. Recolit Ioseph cum a fratribus uenditur, cum a domini sui coniuge ad adulterium compellitur, cum carcere pene reseruatur, gloriam maxime fidei per hec iniustitie  tentamenta meruisse. Dominationem iniustitie propheta metuit: tentationem uero eius non recusat. Dirigendos autem esse a Domino gressus suos secundum eloquia sua meminit: ne iniquitas,  que tentatura sit, potestatem possit habere dominandi.

10. Calumnia quid. Aegre cauetur. Hac impetiti sancti.---Post que id consequitur, uERS. 134: Redime me a calumniis hominum: ut custodiam precepta tua. Humana tentatio grauis non est, Apostolo dicente: Tentatio autem  non apprehendat uos, nisi humana ; sed calumnia grauis est. Calumnia autem ea est, uel cum bono operi facinoris mali nomen ascribitur, uel cum specie blandiente interne malitie uirus occulitur. Neque enim eius directe maleuolentie opus est, sed fallax, et subdolum,  et sub specie bone uoluntatis malitie operatione deseuiens. Et difficile est cauere a talibus, qui sub nomine fratrum inimici sunt, sub nomine amicorum hostes sunt, sub filiorum specie parricide sunt,  sub specie unanimitatis  , coniugum ineuitabile malum sunt. Abel iustum Cain scelestus per familiaritatem fratris occidit. Ne Deo probatum Cham filius eius irrisit. Esau Iacob exsulem esse a paterna domo fecit. ualidissimum preliatorem 390 diaboli Iob sola uxor eius tentauit inflectere. Hunc ipsum sanctum prophetam que calumnie hominum fefellerunt? Quoties Sauli proditus est? Quotiens quibus in locis ageret nuntiatus est? Ubique ei calumniantium insidie adfuerunt.

11. Qui uitanda sit.---Nouit hec Dominus domestice  calumnie scandala grauissimum solere fidei excidium afferre, dicens: Quod si oculus tuus dexter scandalizat te, et si pes dexter, aut manus scandalizat te; erue et abscide abs te . Non de membris corporum hec locutus est, cum scandala nec pes nec manus possit afferre; sed de coniunctissimis nobis ac maxime necessariis membris, quia omnes unum corpus sumus in Christo, hec iubet: ne domesticis calumniis ac scandalis penes nos manentibus aliqua nobis   uitiorum labes  adhereat. Ergo Propheta si ab his redemptus esset, custoditurum se precepta Dei pollicetur: quia iste domesticorum omnium calumnie impedimentum fidei frequenter afferrent.

12. Qui uidentis nos Dei lumen accipiamus.---Dehinc sequitur, uERS. 135: Faciem tuam illumina super seruum tuum, et doce me iustificationes tuas. uultus Domini quidem est super facientes mala, ut expugnet de terra memoriam eorum , sed sicut Deus respicit ad penam, respicit et ad misericordiam; ita et uultum suum ad utrumque deflectit. Sed hanc faciem Domini ad illuminationem suam Propheta orat. Ex maiestate enim et uultu  uidentis  nos Dei lumen accipimus, et deflexus in nos  misericordie sue uultus ad gratiam spiritalis uirtutis irradiat. uel certe cum iudicii  die aderit, cum uisibilis nobis in gloria  paterne maiestatis assistet; tunc nos faciei sue lumine illuminabit. Ut enim quedam metalla atque gemme nature sue fulgorem in ea que sibi  proxima sunt refundunt, et emulantem speciem  ex uicina sui specie prestant; et ut Moyses ex contemplatione glorie Dei lumen accepit, ita ut honorem glorie sue contemplari populus non posset: sic et Propheta seruum se Dei confitens illuminari precatur, et conformis secundum Apostolum effici glorie Dei , et iustificationes Dei doceri, ut a se non ex parte, neque per legis umbram, sed facie ad faciem, et spiritali contemplatione cernatur.

 13. Penitentia non debet desinere. Quid sit.---Dehinc sequitur, uERS. 136: Exitus aquarum transierunt oculi mei: quia non custodierunt legem tuam. Conscius peccatorum ueterum, ut historia ipsa docetur, licet toto corde se ad 391 Deum direxit; tamen quia et  peccati sui dolorem psalmo anteriore et ipse iam scripserit, tunc cum Nathan propheta arguente crimen suum recognouit et fleuit: nunc quoque non desinit uere penitentie lacrymis facti ueteris crimen abluere, dicens, Exitus aquarum transierunt oculi mei: fontes scilicet lacrymarum suarum, fontes fluminum esse transgressos. Hec enim penitentie uox est, lacrymis orare, lacrymis ingemiscere: et per hanc confidentiam dicere: Lauabo per singutas noctes lectum meum, lacrymis meis stratum meum rigabo . Hec uenia peccati est, fonte fletuum flere, et largo lacrymarum imbre madefieri. Sed seruauit cum ratione  temporis, et fidei iam immobilis  firmitatis, dicti quoque sui temperatissimi modum. De preterito enim dixit: Quia non seruauerunt legem tuam. Confessio quidem criminis semper in tempore est; quia oporteat peccati penitentiam non desinere: finis autem peccati anterioris  est temporis: quia uera peccati confessio est, sine intermissione temporis penitere; peccati uero penitentia est, ab eo quod penitendum intellexeris, destitisse. Atque ob id Propheta nec confiteri peccatum desinit, et peccatum ex preterito confitetur.



LITTERA XuIII. [Figure: [Hebrew Text] 2Kb] -Zade.

Iustus es, Domine,  et rectum iudicium tuum.  Mandasti iustitiam testimonia tua, et ueritatem tuam nimis . Tabefecit me zelus domus tue : quia obliti sunt uerba tua inimici mei. Ignitum eloquium tuum uehementer: et seruus tuus dilexit illud. Adolescentior sum ego et contemptus: iustificationes tuas non sum oblitus. Iustitia tua iustitia in eternum , et lex tua ueritas. Tribulatio et angustia inuenerunt me: mandata autem tua meditatio mea est. Aequitas testimonia tua in eternum: intellectum da mihi et uiuam .

1. Fides iustum Deum, etiam cum punit, fatetur.---Indefessa et perseueranti fide necessarium est, ut immobilis in nobis et inconcussa confessio sit; ne uel aliqua 392 temporum iniuria, aut persecutionum  dolore commoti, deuotionis studium relaxemus: sed si quando morbi uexabunt, passiones et cruciatus corporum deseuient, damna defatigabunt, luctus et orbitates affligent; semper utamur hac qua nunc Propheta usus est uoce dicens, uERS. 137 et 138: Iustus es, Domine, et rectum iudicium tuum. Mandasti iustitiam testimonia tua, et ueritatem tuam ualde. Meminerimus enim primum eum, qui uniuersorum Dominus est, iustum esse, et iudicia eius recta esse. Cur enim in suos iniquus sit? Cur in eos, quos ipse genuit, iniustus sit? Bonitatis sue immensitas non sinit istud de eo existimari. Genuit nos non ad iniuriam, genuit non ad originis nostre nature dolorem: si quid est quod patimur, ex iudicio bonitatis sue accidit. uinci diabolum patientie nostre uirtutibus delectatur, et probari nos per luctus  et dolores et damna desiderat: ut nichil in seruos suos seculi potestas sibi esse iuris et damnationis intelligat.  Quecumque iussit, iusta et testata et uera sunt cum augmento adiectionis; ualde enim uera sunt.

2. Impatientia erumnarum Deo contumeliosa. Zeli causa. Ieiunii dies.---Et quia rarum est horum obseruantem esse; et  difficile est inconcussam fidem inter has seculi procellas et inter hec humanorum uitiorum naufragia dirigere; quia si quid aduersi accidit, prona in Deum querela est. Deum enim inter damna sua auarus accusat. Deo cum inuidia fletuum suorum orbatus irascitur. Deo iniustitiam, qui ad confessionis gloriam persecutionibus probatur, exprobrat. Uniuersorum stultissima hec querela est, cum iniustitie Deum per impatientiam impii doloris accusant. Et idcirco propheta subiecit, dicens, uERS. 139: Tabescere me fecit zelus tuus; quia obliti sunt  uerborum tuorum inimici mei. Dei zelo ad omnia uitia nostra et crimina exanimatur propheta. Habet hanc etiam natura humana consuetudinem, ut si quando eorum, quos diligimus, uoluntati aduersari aliquos uiderimus, zelo eius cui non paretur utamur. Quantus autem nobis dolor est, cum unum ex Dei populo effici uidemus seculi ministrum, et  operarium diaboli, et uas mortis, et materiam gehenne? Zelo ergo Dei irascitur, quisquis Christianum ieiunii die luxuriantem conuiuiis uiderit. Zelo Dei irascitur, qui insolentem in fratres ministrosque conspexerit. Zelo Dei irascitur, quisquis diuersari in stupris sanctificatum iam in Christo corpus arguerit.

3. Zeli exempla.---Zeli huius et Apostolos meminisse accepimus, cum Dominus templum ingressus, 393  flagello ex funibus omnes uendentes et ementes eiecit : et eius zeli, de quo scriptum est, Zelus domus tue comedit me . Efficimus enim nos interdum templum Dei, aut domum negotiationis, aut speluncam latronum. Templum enim Dei, secundum apostolum, corpora sunt, que in Christo sanctificata sunt . Et hec eadem corpora, cum cogitamus atque agimus stupra, cedes, furta, falsitates, rapinas, speluncam latronum constituimus; cum autem seculi negotiis, et  negotiationum commerciis laboramus, tunc domum Dei domum negotiationis efficimus: ut que orationis sedes esse debebat, fiat uel latibulum latrocinantium, uel domus negotiationum. Hoc ergo zelo Dominus, ut istius modi homines de templo eiiciat, commouetur. Usi sunt et  hoc zelo probabiles et accepti Deo uiri. Nam et Phinees ob hunc zelum meruit iudicium pacis eterne. Cum enim fornicati essent filii Isrel, et Dei zelo incitatus in penam eorum fuisset; tunc ait Dominus,  Phinees  filius Eleazar filii Aaron sacerdotis sedauit furorem meum a filiis  Isrel, in eo quod requieuit ab animatione anima mea: quia zelauit zelum meum . Sanctus ille et in celestem habitationem raptus in corpore Elias propheta ait, Zelans zelaui, quia dereliquerunt te filii Isrel et prophetas tuos occiderunt: et ego derelictus sum solus .

4. uerbi Dei immemores odio digni.---Tenet itaque et hunc prophetam zelus iste. uidet enim irreligiosas damni querelas, impios luctuum fletus, profanam legis Dei obliuionem: et idcirco hec agentes, inimici eius sunt. Nullum enim religiosis uiris cum talibus esse ius amicitie potest, quando declinandi detestandique sint odio irreligiosorum. Nam id ipsum  psalmo altero docetur, cum dicitur: Odientes te, Domine, odiui, et super inimicos tuos tabescebam: perfecto odio oderam illos . Abrahe quoque Dominus dixit, Qui te maledixerit, maledictus erit, et inimicus ero inimicis tuis, et aduersantibus tibi aduersabor . Si Abrahe inimici, Deo inimici sunt;  quales nobis esse oportet, quos Deo uidemus inimicos?

5. In uerbis Dei nil inane, nil non uerum.---Causam deinde affert cur eos oderit, qui uerborum Dei fuerint obliti: non enim sunt inania, non terrena, non leuia. Ait enim, uERS. 140: Ignitum eloquium tuum ualde: et seruus tuus dilexit illud. Non explicat proprietatem uerbi huius latina translatio. Quod enim nobiscum 394 ignitum, id grece scribitur.  autem id significat, quod tamquam conflatum igne purgatum sit. Quecumque metalla igne conflantur,  sordem in se alienam atque inutilem non continent; totum, quidquid in his residet, uerum et perfectum et omni uitiorum contagione purgatum est: ut eloquium Dei est, eternorum in se bonorum  continens fidem. Hinc illud est quod in Euangeliis Dominus ait: Iota unum, aut apex non preteribit ex lege, donec hec omnia fiant . uera enim omnia sunt, et neque otiose neque inutiliter constituta Dei uerba: sed extra omnem ambiguitatem superflue inanitatis ignita: et ignita uehementer, ne quid illic esse quod non perfectum ac proprium sit existimetur. Hec itaque diligit seruus eius. Non solum hec agit, sed etiam diligit: quia  operationi obedientie prestat dilectionis operatio. Obedientia enim sola plerumque terroris est: ceterum dilectio non nisi  ex deuota mentis uoluntate proficiscitur.

 6. Dauid iunior et contemptus in regem est electus. ---Dehinc ait, uERS. 141: Adolescentior sum ego et contemptus: iustificationes tuas non sum oblitus. Ex persona quidem sua propheta hec loquitur; sed competunt et nostri temporis populo: et quatenus id Dauid de se dixisse credatur, absolute ostenditur. Samuel enim propheta uenire ad Iesse domum a Deo iussus est, ut unum ex filiis eius in regem ungeret.  Quo cum uenisset, adesse omnes filios Iesse iubet. uidet deinde natu maiorem, specie pulchrum, habitu et proceritate eminentem: sed responso ita monetur: Ne inspexeris in pulchritudinem eius ac magnitudinem, quia non ita uidet homo ut Deus. Homo enim in facie uidet, Deus autem in corde . Adest et secundus, adest et tertius,  adsunt et omnes, quos tunc Iesse presentes habebat: sed nullus de presentibus exstitit qui placeret. uerum quia propheta Samuel non mendacem sciret eum, qui se adesse iussisset, et ex iis qui presentes erant intelligeret nullum a Deo esse  electum  ; Iesse ait, Numquid est tibi adhuc filius ? Qui respondit: Est mihi modicus, quem dereliqui in pastorali. Hic ergo electus a Spiritu Sancto, et unctus in regem est: et ex iuniore atque contempto, gloriam et prophete et regis accepit.

7. Populus iunior emit primogenita.---Ad populum uero, qui et iunior est, et ante contemptus est, hec ita pertinent. Erat enim in uitiis seculi, erat in ignorantie nocte, erat in agresti ac rustica et ruinosa terreni corporis 395 domo. Sed hic iustificationum Dei  non obliuiscitur, hic reprobato populo seniore iunior in hereditatem familie eligitur. Emit enim Iacob primogenita Esau, que sibi ille tamquam moriturus inutilia existimauit . Scit has populus iunior natiuitatis sue primitias eternas nec morte intercipi posse. Has igitur non obliuiscitur, quas senior et desperauit et uendidit.

8. Fide emit quod senior perdidit infidelitate. Lex qui iam ueritas facta est.---uERS. 142. Denique id ipsum sequenti uersu docet: Iustitie  tue in eternum, et lex tua ueritas. Has iustitias non cogitauit populus ex Aegypto progressus, cui mare aruit, cui columna nubis de die, nocte autem columna ignis famulata est, cui  manna matutinum celum  subministrauit, cui uiginti septem regna cesserunt, cui Iordanis stetit aridus, cui muri Iericho ad sonum exercitus, et arce testamenti  circuitum conciderunt. Has Dei iustitias scit populus qui est iunior eternas. Has quia eternas sciret, emit fide: has quia moriturum se crederet senior, uendidit infidelitate. Populo enim iuniori lex ueritas est. Nam uere nunc ab eo circumcisio cordis per Iesum iteratur ad uitam, uere per mare huius seculi transit in promissam sibi terram, uere celeste manna sumit  eternus, uere in Iordane letatur renatus, uere pascha Agni sanguine liberandus immolat, uere in azymis sinceritatis epulatur, fermentoque  antique malitie purgatur: iam non legis ei umbra, sed ueritas est.

9. ueritatis causa patientium uox et opus.---Scit  autem ob hanc ueritatis confessionem multis se persecutionibus hic iunior populus urgeri. Hinc enim sunt in toto orbe terrarum beata fidelium confessorum et sancta martyria. Hinc plures patrimoniis expoliati, exiliis dispersi, uincti, cesi, usti, necati: sed  fideli semper mandatorum meditatione omnia, quecumque ingruerunt, confirmate fidei uirtute uicerunt. Et ideo ait, uERS. 143: Tribulatio et  angustia inuenerunt me: mandata autem tua meditatio mea est. Urgeant licet pugne,  intententur exilia, proscriptiones adhibeantur, mortes non dico inferantur, sed cum penarum ingeniis innouentur : uox tamen ea esse semper fidelis uiri debet, Tribulatio et angustia inuenerunt me: mandata autem tua meditatio mea est. Non ui occupante,  non obliuione temporis subrepente, 396 meditationem a nobis mandatorum Dei abesse conuenit.

10. Intelligentia, donum precipuum.---Dehinc ait, uERS. 144: Aequitas testimonia tua in eternum: intellectum da mihi  eorum,  et uiuificer. Non contentus est Dei testimonia in presens tantum equa et existimare et exspectare: equitatem eorum in eternum sperat, et per superiores tribulationes et angustias obtinere ea que eterna sunt nititur. Nihil eternum esse diues ille euangelicus existimans, beatitudinem presentem  suam penali morte mutauit . Aeterna autem Dei testimonia Lazarus  pauper expectans, et Abrahe sinu continetur,  et miseriam uite laboriose beate quietis honore demutat. Horum intelligentiam propheta orat, donum scilicet inter multa dona precipuum spiritalium gratiarum: et per eam se uiuificari deprecatur. Sicut enim nunc in presens testimonia Dei et mandata meditatur; ita expectat eterna: et sicut uiuit corporis uita, ita et per intellectum quem a Deo acceperit, ut eterna gloria uiuat, expostulat.



LITTERA XIX. [Figure: [Hebrew Text] 2Kb] Koph.

Clamaui  in toto corde , exaudi me, Domine; iustificationes tuas requiram. Clamaui ad te, saluum me fac: et custodiam mandata tua. Preueni in maturitate, et clamaui: in  uerba tua speraui  . Et preuenerunt oculi mei diluculo, ut meditarer eloquia tua. uocem meam, exaudi, Domine secundum multam , misericordiam tuam: secundum iudicium tuum uiuifica me. Appropiauerunt persequentes me iniquitati: a lege autem tua longe facti sunt. Prope es, Domine, et omnia mandata tua ueritas. Ab  initiis cognoui de testimoniis tuis: quia in eternum fundasti ea.

397. 1. Clamor oris, non cordis, in oratione prohibitus. ---Inter multa euangelice doctrine precepta, silentium a nobis orandi Dominus exegit : ut taciti et ex secreto cordis precaremur, neque in eo uocis potius esset officium quam mentis: Deo orationis nostre  secreta, quia secretorum inspector  est, audiente. Ergo contrarium euangelicis institutis uidetur hoc quod ait Propheta, dicens, uERS. 145: Clamaui in toto corde meo, exaudi me, Domine; iustificationes tuas requiram. Sed scit Propheta clamorem potius cordis oportere esse, non uocis: et idcirco de corde clamat. Non hic elate uocis est sonus est, neque corporalis auditio, sed clamor fidei, clamor mentis: usque ad thronum Dei, non nisu uocis, sed fidei spiritu efferendus. Ille enim ad Deum toto corde clamat, qui magna postulat, qui celestia precatur  , qui eterna sperat, qui innocentis timoris uiuit officiis.

2. Clamat peremptus Abel. Moyses tacens fide clamat. Spiritus clamor.---Sic et in huius mundi exordio, iustus Abel etiam peremptus magna loquitur et  clamat. Scriptum est enim: uox sanguinis fratris tui clamat ad me . Non humilis sanctorum querela est, nec depressa fidelium oratio est. Altum est quod postulat, excelsum est quod expectat, clamore personum est quod precatur. Urgebat Pharao infestis Dei populum agminibus, mare rubrum fuge  obsistebat, conclusus undique Isrel iam ad mortem  uidebatur, hoste proximo, mari obuio. Inter hec nullam Moysi ad Deum uocem fuisse Scriptura testatur: stabat mestus, stabat tacens, sed secreto cordis sui personans, et orationis sue fide clamans. uox enim istud diuina testatur, dicens: Dixit antem Dominus ad Moysen, Quid proclamas ad me?  Silebat ille; sed oratio fidei eius clamor ad Deum erat. Nouit et Apostolus hunc in uiris fidelibus spiritus esse clamorem, cum dicit: Spiritus enim in cordibus nostri clamat, Abba pater . Penetrat hic silentii clamor usque ad aures Dei; sed aures non clamorem, sed fidem audientes; fidem que non terrenas opes poscat, non gloriam inanem caducamque desideret, non que moritura corporis gaudia precetur. Exiguis  398 quidem epistolas suas Apostolus litteris scribit, et communis hec ei elementorum atque apicum forma est: sed nouit has ingentes esse litteras suas, dicens: Ecce qualibus uobis litteris scripsi mea manu : Magnitudinem sensuum, et preceptorum utilitatem litteris talibus comprehendens. Clamat igitur Propheta ex toto corde. Et quia ex corde clamat, ut audiatur orat: et auditus hec postulat, ut iustificationes Dei exquirat. Scit has esse occultas et latentes, et umbra legis obductas. Has optat inquirere, ad quas multis opus sit magnisque rebus, clamore cordis, exauditionis merito, inquisitionis officio.

3. Salus quo ordine postulanda. Oratio labiorum. Stipendium salutis.---uERS. 146: Sed qui clamauit ut audiretur et inquireret iustificationes Dei, nunc  clamat ut saluus fiat et custodiat testimonia Dei  . Quante autem modestie ordinem tenuit? Non statim clamorem suum sperare ausus est proficere in salutem. Prius fuit ut auditione dignus esset, prius fuit ut iustificationes inquireret. Merenda fuit auditio, adhibenda inquisitio: et salus post ista speranda. Nos uero salutem tamquam debitum postulamus: et ueluti Deo sit hanc eamdem prestare necesse, primis ab eo precibus oramus. Atque utinam cordis clamore loqueremur. Labia tantum nostra, sensu peregrinante, quod nesciunt murmurant, et officium corporis mens in res alias occupata non sequitur. Propheta uero cum post tot precedentes antea preces ut saluus esset orasset; salutis ipsius stipendium docet, dicens: Et custodiam mandata tua. Hec fidei nostre militia est, custodire mandata, et ueluti secreto  fidelissimo hunc thesaurum depositi et commendati nobis precepti reseruare.

4. Iuueniles anni Deo dicandi.---Qui uero clamauit, et testimonia Dei, id est, sub testibus celo ac terra et angelis scripta custoditurum se professus  est, addidit adhuc  et meritum obtinende salutis, dicens, uERS. 147: Preueni in maturitate, et clamaui, et in uerba tua  semper  speraui. Non expectauit infirmam  ad uitia senectutem, neque deferuescentibus  longo usu luxurie estibus frigide etatis tempus elegit.  sed maturitatem 399 omnem fide et religione preuenit, uincens per continentiam iuuentutem, et comprimens lasciuientes annos, senectutis maturitatem modeste et caste adolescentie tranquillitate preueniens. Et Prophete clamor est, sperantis in Dei uerba; non aliquando, sed semper. Finis enim nullus est spei nostre: sed in celestes res semper extenditur, et in eterna Dei promissa procedit. Nullum tempus uacuum habet, nullum otiosum.

 5. uigilie meditationis antelucane.---Denique id sequitur, uERS. 148: Et preuenerunt oculi mei diluculo, ut meditarer eloquia tua. Qui in maturitate clamore   preuenerat, nunc ipsos dies meditationibus preuenit. uigilat ille diluculo, non expectat ut grauatos somno oculos lux infusa proturbet. uigilat ille, et ipsum redeuntem lucis ortum orationibus operitur: nunc prophetarum dictis occupatus, nunc psalmorum hymnis intentus, nunc patriarcharum et sanctorum gestis negotiosus,  omni  eloquium Dei tempore et assiduitate meditatus.

6. Dei misericordie, non suis meritis confidere.---Dehinc sequitur, uERS. 149: uocem meam exaudi secundum misericordiam tuam, Domine: secundum iudicium tuum uiuifica me. Discamus modestiam ex  dictis Prophete  tot superioribus,  clamore cordis, iustificationum inquisitione, custodia testimoniorum Dei, et continentia iuuentutis, et antelucane meditationis uigiliis:  et per hec omnem in  misericordia Dei spem reponens postremo audiri uocem suam secundum misericordiam rogat,  et misericordiam secundum iudicium Dei postulat. Nos si semel ieiunamus, satis fecisse nos arbitramur: si aliquid  ex copia domesticarum facultatum inopi damus, impleuisse nos iustitiam credimus: ieiunantes ut aut placeamus hominibus, aut corpora cibis fessa releuemus, et inter ipsa ieiunia, stupra,  cedes, iniurias,  odia cogitantes; donantes autem exiguum nescio quid, dum  pulsantem fores nostras inopem non sustinemus, aut dum bonitatis famam inani et otiosa hominum opinione sectamur; et deberi nobis ut audiamur existimamus. Sed totum 400 a Deo propheta sperat, totum ex misericordia eius expectat. In operibus quidem bonitatis  totius  ipse perfectus est: sed satis esse hoc sibi non putat ad salutem, nisi secundum miserationes Dei et iudicia misericordiam consequatur.

7. Accedens ad infestandos fideles, recedit a lege Dei. ---Numquam autem otiosus est, numquam non infestantes insectantesque proximi sunt: uita eius omnis secundum Scripture fidem in insidiis fuit. Sed et quisquis nunc placere Deo uult, displiceat impiis necesse est. Et idcirco ait, uERS. 150: Appropiauerunt persequentes me  iniquitati; a lege autem tua longe facti sunt. Hec quidem de se, cuius infestata fuit undique uita, dixisse creditur. Sed qui in psalmo hoc humane doctrine ordinem tenet, ad eruditionem nostram omnia temperauit: ut cognosceremus eos, qui proximi iniurie fidelium fierent, a  Dei lege longe abesse. Quanta enim fit  in sanctos iniurie accessio, tanta fit ex Dei lege decessio. Cauendum autem est, ne quando nos aduersum fratres ira commoueat, ne quando inuidia stimulet, ne  quando emulatio irritet: ut aliquid in eos irreligiosum aut fastidiosum agamus, quorum iniurie cum assistimus, tum a Dei lege desistimus.

8. Deus ubique totus, ut anima in omnibus membris, tota. Ea illesa putre reciditur membrum.---Dehinc sequitur, uERS. 151: Prope es, Domine, et omnia mandata tua  ueritas. Alio in loco legimus: Deus appropians ego sum, et non Deus de longe, dicit Dominus . Non corporalibus locis Deus continetur, neque finibus aut spatiis diuine uirtutis immensitas coartatur. Adest ubique, et totus ubicumque est: non pro parte usquam est, sed in omnibus omnis est. Beatus Apostolus Atheniensibus philosophie inanitate ridiculis pro concione respondens ait: Non longe a nobis manentem querimus Deum: in ipso enim uiuimus et mouemur  et sumus . Et Spiritus Dei, secundum prophetam, repleuit orbem terrarum . Et rursum: Nonne celum et terram ego  impleo, dicit Dominus?  Nihil a Deo uacat, nichil indiget. Ubique est, modo anime  corporalis, que in membris omnibus 401 diffusa, singulis quibusque partibus non abest. Etiamsi priuata quedam ei et regia in toto corpore sedes est; tamen in medullis, digitis, artubus infunditur. Iam si corruptis aliquibus corporis membris recisione erit necesse, cum usum suum eadem membra uitiis emortua non habebunt: id quod putre  caduce  carnis est, sine detrimento anime recidetur. Ipsa enim corporis nostri anima sanis et integris admixta membris est: et cum eadem fuerint et putria et recidenda,  non sequitur.

9. Deus etsi ubique, uitiosis qui non insit.---Hec quidem superflue diuine nature ad comparationem similitudinis conferuntur: quia incomparabile est quidquid eternum est, nec recipit configurate  ueritatis speciem, ininitiabilis diuinitatis exceptio.  Sed intelligentie nostre istius modi coaptatur exemplar: ut per id secundum celestium dictorum auctoritatem, incorporalem et immensum Deum circumscripto huic et corporali mundo intelligeremus admixtum, uitiosis uero et per opera sua emortuis non inesse.  Quin etiam adhuc diuinarum atque inuisibilium rerum intellectus ex contemplatione corporalium rerum naturisque sectatur. Solem uidemus in quadam celi parte, pro ut ei cursus est, demorantem: et certe ubique protenditur, ubique adest, et quantus per omnia est, ita  ubicumque tantus infunditur. Sed si in clausas domorum fenestras incidet, lumen quidem illius presto est, sed ipsa sibi lucem eius que obserata sunt denegabunt.

 10. Presentia Dei nos uult cautos.---In omnibus igitur uite nostre operibus circumspecti, et ad Deum patentes esse debemus: primum ut liberis et per innocentiam patulis cordibus nostris lumen suum dignetur infundere: deinde uti nos in diuinitatis sue sinu agere credamus, neque eum abesse cum irascimur, cum cedimus,  cum contemnimus  , cum maledicimus, cum inebriamur, cum libidinamur, cum diuina et humana negligimus, maiore contumelia eius intra quem hec agimus peccantes.

11. Sed ad id etiam illud accedit, quia mandata 402 sua ueritas est. Nihil illic anceps, nichil dubium, totum ueritatis absolutione perfectum est: que hoc maiore periculo negliguntur, quo magis  ueritatis  precepta  sunt constituta.

12. Testimonia Dei ab initio seculi ac deinceps.---Quatenus autem id propheta subiecit cognouerit, dicens, uERS. 152: In initiis cognoui de testimoniis tuis, quia in eternum fundasti ea. Hec licet propheta de se dicat, legem Dei ab exordio ipse cognoscens, uniuerse   etati tamen congruunt, que ab institutione mundi doctrinis Dei sit erudita. Qui enim statutam Ade uoluntatis  legem meminit, qui ipsam illam Eue creationem didicerit, qui maledictionem serpentis audierit, qui clausum uite lignum Cherubim flammeo gladio et conuertibili legerit, qui occisi Abel clamantem sanguinem scierit, qui pene et in  Cain et in Lamech numerum reputet , qui translatum Enoch, qui reseruatum Ne, qui benedictionem Sem et Iaphet, et maledictionem Cham  scrutatus sit, qui Melchisedech sacerdotem, qui Abraham electum, Isaac promissum, Iacob prelatum, Ioseph uenditum, sanctificatum Iudam, Moysen nutritum, eruditum, et post ingentia late legis sacramenta in uerbo Dei mortuum, et Iesum  diuisorem  promisse terre, et auctorem iterate circumcisionis intelliget: profecto uti prophete uoce poterit: In principio cognoui de testimoniis tuis; quia in eternum fundasti ea. In omnium enim superius memoratorum uirorum uita atque gestis eternorum bonorum spes continetur: et per eos ad doctrinam euangelice predications imbuimur.  Sed que fundata sunt, in edificationem future domus preparantur. Aedificamur enim secundum beatum Paulum super fundamentum prophetarum et apostolorum , in quibus testimonia Dei fundata sunt in eternum, ubi extruetur celestis illa et regia ciuitas sancta Ierusalem: que domus Angelorum  frequentantium, et electorum primitiuorum est, cuius fundamenta sunt  uiui lapides pretioseque  gemme in Christo uiuentes, resurgentes, regnantes, qui est benedictus in secula seculorum. Amen.



403 LITTERA XX. [Figure: [Hebrew Text] 2Kb] Resch.

uide humilitatem meam, et eripe me: quia legem tuam non sum oblitus. Iudica iudicium meum, et redime me: propter eloquium tuum uiuifica me. Longe est peccatoribus salus: quia iustificationes tuas non exquisierunt. Miserationes tue multe nimis  Domine: secundum iudicia tua  uiuifica me. Multi qui persequuntur et tribulant me: a iudiciis tuis  non declinaui. uidi non seruantes pactum, et tabescebam:  quia eloquia tua non custodierunt. uide quia mandata tua dilexi, Domine: in tua misericordia uiuifica me. Principium uerborum tuorum ueritas: in eternum omnia iudicia iustitie tue.

1. In humilitate mandatorum omnium caput ac  summa, omnia fidei nomina et premia.---Multa quidem nobis atque magna sanctus propheta fidei confessionisque sue toto in psalmo proposuit exempla: per que formam in se ipso ceteris credendi, agendi, intelligendi, ignorandi, sperandi, precandique constituit, euangelicum uirum perfecta legis obseruatione consummans. Et quamquam omnia, que uel diuine uoluntati placita, uel humane spei proposita sunt, aut agat aut testetur  aut speret; meminit tamen in quo obseruantie genere mandatorum omnium caput ac summa consistat; scitque quid a Domino suo, etiam ab ipsis, quibus committende claues celorum erant, Apostolis quereretur. Namque cum inter se opinionibus ac studiis dissiderent, sibique singuli principatum humana contentione  presumerent, dum prestantiorem se ceteris unusquisque esse aut optat aut poscit; Dominus meriti huius ac nominis premium unde petendum esset ostendens, ait: Qui uult esse ex uobis maior, fiat omnium minimus : omnis enim qui se humiliauerit exaltabitur, et qui se exaltauerit humiliabitur . In humilitate scilicet docuit omnia fidei nomina et premia contineri. Utilissimum itaque est, obedientes diuinis preceptis omnem intra se ipsos humane insolentie ac petulantie inanitatem fractam protritamque cohibere, seseque, Dei et  magnificentia et miseratione 404 reputata, intra humilitatis modestiam continere.

2. Humilitatem solam Dauid ostentat. Ultionem sui Deo reseruat.---Ob quod hic nunc sanctus et rex  propheta et Deo ac Domino suo secundum carnem in seminis sui originem deputatus, inter has seculi infestationes ac spiritalium nequitiarum pugnas sola ac tali ad Deum precationis sue ambitione proclamat, uERS. 153: uide humilitatem meam, et eripe me: quia legem tuam non sum oblitus. Non regni opes, non spiritum prophetie, non alia aliqua humane iactantie nomina conspici in se, sed humilitatem, precatur. Non enim aduersum insectantes se armis belli resistit, nec humane indignationis impatiens rapit ad ultionem suam et potentie tempus et regni. Sed sciens hanc diuine uoluntatis esse sententiam: Mihi uindictam, et ego retribuam, dicit Dominus , non obliuiscitur legis Dei in humilitate  retinende  , sed eripi se ob id quia  sit humilis deprecatur: memoriam legis Dei in humilitatis conseruatione esse declarans.

3. Iudicium illius rectum.---Reseruans itaque omnia iudicio diuino, et eripi se ob humilitatis meritum deposcens, qui in nullo aduersum Dei constitutiones, aduersum  odia humana, aduersum presentium molestiarum  patientiam moueretur, nichilque in hoc nunc seculo sibi de his  iudicandum  esse decerneret, consequenter hec addidit, uERS. 154: Iudica iudicium meum, et redime me; propter eloquium tuum uiuifica me. Magne et secure conscientie uox est,  iudicii sui iudicium postulare: ut ad id quod statutum a se sibique complacitum est, etiam diuine sententie examen exoptet. Non hic aut alios aut se ipsum diiudicans, corrupti sensus opinione deflectitur: neque a ueri iudicio, ira, aut gratia, aut odio, aut amore decedit: non ignarus huius euangelici mandati: Quo enim iudicio iudicaueritis, iudicabitur de uobis .

4. Redemptionem per Christum exspectat.---Sed  ne ille quidem iudicii sui iudicium pertimescit, qui ait: Ego autem non iudicaui quidquam scire me, nisi Christum Iesum, et hunc crucifixum . In hac igitur iudicii sui securitate propheta tempus redemptionis exspectans, redimi se et propter eloquia Dei uiuificari precatur. uenundati  enim sub peccato,  redemptione et iustificatione in sanguine Domini liberabimur. Hoc legislatio, hoc omnis spiritus prophetie, hoc patriarcharum spes, hoc Angelorum uoces, hoc toto seculi tempore diuini eloquii sermo testatus est: ob quod redimi ac uiuificari se deprecatur.

5. Ignoratio uoluntaria caret uenia.---Sed hec eadem eloquia Dei, ut piis spebus 405 uitam redemptionemque denuntiant, ita impiis non relinquunt.  Nam expectationem prophete hec de peccatoribus mox sequuntur; uERS. 155: Longe est a peccatoribus salus; quoniam iustificationes tuas non exquisierunt. Non habet ueniam ignoratio uoluntatis: quia sub scientie facultate nescire, repudiate magis quam non reperte scientie est reatus. Ob id enim longe a peccatoribus salus est, quia non exquisierunt iustificationes Dei: cum non utique ob aliud consignate litteris maneant, quam ut ad uniuersorum scientiam notionemque defluerent. Sed sciens propheta, cum a peccatoribus non exquirentibus iustificationes Dei salus longe sit, iuxta tamen Dominum esse his qui recto sunt corde ; secundum etiam illud Apostoli, uos qui eratis longe, facti estis prope ; ne  et ipse, et ab ipso salus longe  sit, cognitionem iustificationum Dei expetit.

6. Legis sacramentis eterna preformabantur.---Non ignorat quantum in his sacramentum nostre salutis expressum sit per quasdam prefigurationum eternarum  in rebus presentibus notiones; in Hebreo scilicet sex tantum annis seruiente, et post hoc idem sexenii tempus, et terra omni in otium relinquenda, et fructibus  eius etiam bestiis deputandis; in Iubilei quoque anni, id est, quinquagesimi lege, per quam et laxatis pactionibus debitorum, et agris omnibus ad dominorum si qui forte ueniissent iura redeuntibus, noua et celestis rerum omnium et remissio et reformatio prenuntiatur. Et quia ab his, qui non ista exquisierint, salus longe est; totus in exquirendis his Propheta detentus, et diuine atque eterne misericordie iustificationes in speculo contemplans subiecit, uERS. 156: Miserationes tue multe sunt, Domine, ualde  secundum iudicium tuum  uiuifica me. ualde itaque multe sunt miserationes Dei:  modum enim humane opinionis excedunt.

7. In erumnis a Deo non mouetur Dauid.---Sed confidentem in his Prophetam, ac se uiuificandum in Dei iudiciis sperantem multorum extrinsecus odia et insectationes fatigant. uerum misericordiarum eius, quarum secundum eumdem Prophetam non est numerus, non immemor, de testimoniis eius non declinauit. Sequitur enim, uERS. 157: Multi qui persequuntur me et tribulant me  : de testimoniis tuis non declinaui.  Non impellitur  , non mouetur: et cum multi presequantur, ne declinat quidem.

8. Zelus illius pro Dei lege.---Sed qui ita in mandatis Dei permanet, ut ab insectantibus impelli deflectique non possit, habet quod se graui dolore non solum 406 perturbet, sed etiam usque ad tabem  liquescentis quodam modo anime dissoluat: cum se a testimoniis Dei non declinante, alii  a Dei lege  desciscunt, et susceptam legis fidem pactionemque corrumpunt. Hos habet estus, has tantum defatigationes sentit Propheta, cum dicit, uERS. 158: uidi non seruantes pactum, et tabescebam: quia eloquia tua non custodierunt. Consignati testamenti Isrel heres nuncupatus est, et audita de monte Domini uoce respondit: Omnia quecumque dixit Deus, et audiemus et faciemus . At uero ubi deos alienos adorauit, ubi omnium se scelerum uitiis contaminauit; pactum et audite nuncupationis et professe obseruationis amisit. Eloquia enim Dei non custodierunt, que se esse facturos auditurosque responderunt. Nec noua prophete huius super preuaricatione  populi tabes est: quippe cum et Dominum ipsum ad impietatem Ierusalem illacrymasse noscamus , et ex doctrina eadem super impenitentes Apostolus fleat , et insuper  ipse si quis scandalizetur uratur .

9. Legem implet amore, non timore.---Sed qui dolet super non seruantes pactum, atque tabescit, mandatorum in se Dei non refugit examen. Dicit enim, uERS. 159: uide quoniam mandata tua dilexi, Domine: in tua misericordia uiuifica me. Parum Prophete est, per metum explere mandata: sed ea magis diligit; quia extra necessitatem timoris sit dilectionis operatio. Et quamquam amor legis potior quam metus sit: non tamen ita sui fidens est, ut non magis uiuificari se per misericordiam Dei deprecetur. Non nunc se ille uiuere putat: sed uitam exempto hoc mortali corpore et absorpto in gloriam immortalitatis expectat.

10. Sermo Dei primus de homine.---Scit enim sibi  hoc iam in exordio creationis sue esse promissum, cum a Deo dicitur: Faciamus hominem ad imaginem et similitudinem nostram . Hoc super homine principium uocis est Dei, cum ad imaginem interminate eternitatis  originis nostre exordium conderetur. Certus ergo se uita illa atque imagine Dei esse uicturum, ait, uERS. 160: Principium uerborum tuorum ueritas: in eternum omnia iudicia iustitie tue. uerba Dei celo et terra pretereunte non transeunt . Quecumque de labiis eius effusa sunt, non irrita sunt. Aeterne sunt iustificationes, et eterna iustitia est. Principium ergo uerborum Dei ueritas est: neque de se, id est, de hominis creatione, ullum alium anteriorem Dei scit esse sermonem, quam ut secundum imaginem  Dei  ac similitudinem fieret. Hec 407 itaque indemutande ueritatis est constitutio: sic in principio uerborum Dei ueritas est, ut nouus homo regeneratus in Christo, uiuat deinceps secundum eterni Dei,  id est, celestis Ade imaginem iam eternus.



LITTERA XXI. [Figure: [Hebrew Text] 2Kb] Sin.

Principes persecuti sunt me gratis: et a uerbis tuis formidauit cor meum. Letabor ego super eloquia tua, sicut qui inuenit spolia multa. Iniquitatem odio habui et abominatus sum; legem autem tuam ego  dilexi. Septies in die laudem dixi tibi super iudicia iustitie tue. Pax multa diligentibus nomen tuum: et non est illis scandalum. Exspectabam salutare tuum,  Domine, et mandata tua feci. Custodiuit anima mea testimonia tua, et dilexit ea uehementer. Custodiui mandata tua  quia omnes uie mee in conspectu tuo.

1. Inter odia principum Deus non negandus.---Grauia quidem propheta Dauid et regis Saul et principum  populi odia et insectationes sustinuit: quia pie conscientie constantiam ferre impietas professa non potuit.  Sed conformans euangelicum Deo atque apostolicum uirum, non ignarus est euangelici sermonis,  quo ait: Tradent enim uos, et flagellabunt in synagogis, et stabitis ante reges et potestates in testimonium illis et gentibus . Quin etiam constantiam predicationis insinuans, et confessionis gloriam docens, ante eos fuerat adhortatus dicens: Omnis qui confitebitur me coram hominibus, et ego confitebor eum coram patre meo qui est in celis: qui autem negauerit me coram hominibus, ego negabo eum coram patre meo qui est in celis . Siue igitur dedicatus ex lege, siue etiam in Euangelii gloriam preparatus, qui neque Saul  populoque eius causam insectandi se reliquisset, et per multa principum et gentium odia sciret  propter celorum regnum seculo renuntiandum; confidenter hec Deo loquitur, uERS. 161: Principes persecuti sunt me gratis: et 408 a uerbis tuis formidauit cor meum. Metuit enim negari se, si negaret.

2. Fidei uictricis uox.---Sed cum beate huius insectationis premia non ignoret, Domino dicente: Beati estis cum uos persequentur, et dicent omne malum aduersum uos propter iustitiam; gaudete et exultate, quoniam merces uestra copiosa est in celo ; post principum odia, formidinem uerborum Dei ita consequentibus temperauit, uERS. 162: Letabor ego super eloquia tua, sicut qui inuenit spolia multa. Fuit ergo formidinis, ne persecutionibus principum   aut indigne subderetur, aut cederet: quia et causam odiorum prebuisse non sancti est, et Dei gratiam metu seculi amisisse sine uenia sit. Sed spolia  inuenisse uictoris est: certe ea ex se prebuisse iam uicti est. Cum his itaque insectationibus propheta non frangitur, et odia principum fide uincit; refert quedam impietatis spolia de uictis. Scit enim secundum Euangelia ligatum esse in domo sua fortem, et armis sue potestatis exutum, diripienda iam de se fidelibus spolia prebuisse . Letatur ergo nunc in eloquiis Dei, tamquam qui multa spolia inueniat: cum fracta impiorum potestate, et uictor fide permanens, omnibus eos armis seu impietatis seu  crudelitatis exuerit.

3. Non conuenit nisi legem amantibus.---Sed huius  letitie affectus  non inest, nisi et in diuine legis dilectione, et in execratione iniquitatis: quia neque defugere quisquam nisi quod odit optabit, neque nisi quod diligit obtinere nitetur. Letatus ergo tamquam super spolia multa, subiecit, uERS. 163: Iniquitatem odio habui et abominatus sum; legem autem tuam  dilexi. Iniquitatem ergo odit, et diligit Dei legem.

4. Lex aliud dicit quam quod iubet.---Sed diligens Dei legem, non in hec tantum que per obedientiam legis explentur intentus est: ad aliquid autem se aliud necesse est per opus legis extendat. Et quo preterea in officio sit, audiamus, uERS. 164: Septies in die laudem dixi tibi super iudicia iustitie tue. Sanctus propheta primum quod agit diligit, opus scilicet legis,  quia uitiorum omnium et usus reciditur et uoluntas. Sed postea iudicia iustitie Dei laudat. Hec enim, ut sepe admonuimus, plus significant quam agant, dum  gesta notionem nobis eterne dispositionis insinuant: ut sabbati requies, ut hebreus puer, ut terra otiatura, ut annus quinquagesimus, sub  imaginis sacramentorum 409 momentis intelliguntur.  Hoc ergo in die septies laudatur.

5. Septenarius numerus.---Ac non ambiguum est, cur laudis hic numerus sit. Hec enim eadem, uel in die, uel in puero, uel in terra, uel in anno atque annis, sub sanctificatione huius numeri continentur: cum usque ad illam quinquagesime eternam requiem, quod est sabbata sabbatorum, septenus numerus expleatur . Multa autem de numeri huius sanctificatione sunt cognita: ut ipsa dierum constitutio, ut angelorum throno Dei adstantium electio, ut spiritalium potestatum et requiescentium gratiarum in Domino plenitudo. Certe iudicia iustitie Dei hoc in numero laudari a Propheta conuenit, per quem et in quo earumdem iustificationum uirtus et constitutio continetur.

 6. Proximi dilectio. Charitatis affectus.---Non alius autem nunc predicationis prophetice ordo est quam fidei. Nam  et tolerantia persecutionum, et formido uerborum, et letitia eloquii, et odium iniquitatis, et amor legis, et laudatio iustitie, et omne omnino, si quod aliud in lege mandatum est, in huius tantum precepti obseruatione concluditur, Diliges proximum tuum tamquam te ipsum . Hoc holocaustis, hoc sacrificiis omnibus maius est, unum atque idem sibi meminisse cum alio corpus esse,  qui Christi est, et ut corpus suum, id est,  ut se ipsum, amare qui proximus sit. Sequitur enim, uERS. 165: Pax multa diligentibus nomen tuum, et non est  illis scandalum. Apostolus non que sua sunt, sed que aliorum cogitans, carne se abstenturum in seculum, ne fratrem scandalizet, professus est . Adeo perfecte caritatis et pacis tenuit affectum, ut ab ipso uite communis usu, dummodo causam offensionis abscideret, temperaret. Pax ergo retinenda est: et non quod unicuique, sed quod uniuersitati congruat  expetendum est: quia, secundum Euangelium, utilius sit in uitam non uenisse, quam scandalum minimis intulisse .

7. In his itaque pacis caritatisque preceptis manens propheta, euangelice spei desiderio detentus  est. Scit enim in quo uel quis finis sit  legis  , cum ait, uERS. 166: Exspectabam salutare tuum, Domine, et mandata tua feci. Salutaris iehsu est. Hoc enuntiatio ex hebreo nominis, hoc ad Ioseph Angelus est locutus, hoc Simeon exinde in pace dimittendus agnouit, hoc reddita nobis per eum salus edocet. 410 In eo autem mandata Dei se fecisse profitetur, quod salutare Domini exspectet; declarans omnia legis mandata  aduentum  Dei unigeniti continere.

8. Presentia Dei.---Testimonia quoque Dei custodiuit, uehementerque dilexit, dicens, uERS. 167, 168: Custodiuit anima mea testimonia tua, et dilexit ea uehementer. Custodiui mandata tua et testimonia tua; quia omnes uie mee in conspectu tuo. Agens  propheta sub iudice et scrutatore cordium Deo, in custodia mandatorum testimoniorumque Dei permanet: non in uiis seculi, neque in uiis uitiorum et impietatis incedit. Nam quodcumque uite sue iter egerit, tam probabile tamque innocens agit, ut conspectu Dei dignum sit: Deo ipsas cogitationes cordium motusque noscente, neque conspectu eius, qui immundo sit corde, condigno  fidelis enim in celo testis hec dixit, Dominus noster iehsu Christus, qui est benedictus in secula seculorum. Amen.



LITTERA XXII. [Figure: [Hebrew Text] 2Kb] Tau.


Appropiet oratio mea in conspectu tuo, Domine: secundum eloquium tuum, Domine, da mihi intellectum. Intret postulatio mea in conspectu tuo, Domine: secundum eloquium tuum eripe me. Eructabunt  labia mea hymnum: cum docueris me iustificationes tuas. Pronuntiauit  lingua mea eloquia tua: quia omnia mandata tua equitas. Fiat manus tua ut saluum me faciat: quoniam mandata tua elegi. Concupiui salutare tuum, Domine: et lex tua meditatio mea est. uiuit  anima mea, et laudabit te: et iudicia tua adiuuabunt me. Erraui sicut ouis que periit: uiuifica seruum tuum, quia mandata tua non sum oblitus.

 411 1. Eloquia Dei obscura. Orationis gradus.---Finem sumit  secundum  litteras psalmus. Nam omnibus in his, que sancto uiro erant propria, iuxta hebraicorum elementorum ordinem comprehensis, nunc propheta ut oratio eius Deo sit proxima deprecatur, uERS. 169: Appropiet oratio mea in conspectu tuo, Domine: secundum eloquium tuum,  Domine, da mihi intellectum. Multa sunt que toto psalmo orauit a Domino. Sed quia eloquia Dei plurimum in se obscuritatis per rerum celestium sacramenta complexa sunt; nunc maxime ut intellectu huius eloquii Dei sit dignus precatur. Ac primum ordinem modeste spei sue tenuit, cum proximam fieri conspectui Dei orationem suam poposcit. Sequens iam per gradum altioris profectus postulatio eius iteratur, cum  ait, uERS. 170: Intret postulatio mea in conspectu tuo, Domine, secundum eloquium tuum eripe me. Appropinquantis orationis ad conspectum Dei hic fuit ordo, ut cum cepisset esse proxima, introiret: et iam eloquio Dei intellecto, eripi se secundum idipsum eloquium Dei precatur. Non enim primum ubi  est intellectus, ibi salus est: sed intelligentia adepta, salus est obtinenda.

2. Sermonis uulgaris et prophetici discrimen. Eructatum uerbum quid.---Et quia hec eadem per spiritum prophetie, uel sub futurarum rerum umbra,  uel sub quadam  ueri  tamquam de speculo imagine antelata, uel sub diuinorum uerborum occulta profundaque ratione, spiritu prophetie magis quam intelligentie humane sensu, proferebantur; adiecit, uERS. 171 et 172: Eructauerunt  labia mea hymnum. Cum docueris me iustificationes tuas, pronuntiabit lingua mea eloquia tua; quia omnia mandata tua equitas. Omne  prophetie eloquium sub eructandi significatione meminimus ostendi, cum dicitur: Eructauit cor meum uerbum bonum ; uel illud: Eructabo abscondita a constitutione mundi ; uel illud: Dies diei eructat uerbum . Omnis autem sermo hominum ex sensu cogitationis initur ac motu, ubi ad aliquid enuntiandum mota mens nostra, id quod  in affectum sibi insiderit per uerba declarat. At 412 uero ubi extra humane mentis instinctum non ad anime sententiam lingua famulatur, sed per ineuntem spiritum officio oris nostri diuini sensus sermo diffunditur; illic eructatum uidetur esse quod dicitur: cum non ante cogitatione motuque percepto id  ad quod impulsa sit mens loquatur, sed ignorante sensu spiritus uocem in uerba distinguat.

3. Mandatorum intelligentiam quo ordine prestet Deus. Mandatorum scopus.---Nunc autem quamuis eructauerint labia hymnum, tamen post doctrinam iustificationum Dei   pronuntiabit lingua quod loquitur: ut cum rerum dictarum sit percepta cognitio, tum agnitionis ipsius declaratio consequatur. Non sunt autem ita mandata Dei ab equitate diuersa,  ut non Deo dignum sit, eorum primum intelligentiam tribuere  prophetanti, tum deinde ad conscientie publice notionem predicationis confessione clarescere:  quia extra bonitatem Dei sit, aut occultare quod uoluerit pronuntiari, aut aliud aliquid nisi cum equitate mandasse. Aequitatis autem mandatorum Dei ea summa est, ut  omnibus sint salutaria; ut hoc, quod in hanc uitam uenimus, cum profectu eternitatis ineamus. Nam nasci ad mortem, non uite est causa, sed mortis.

4. Liberum arbitrium.---Et huius spei sua fiduciam  mox propheta subiecit, dicens, uERS. 173: Fiat manus tua ut saluum me faciat; quoniam mandata tua elegi. Aliis gloriam seculi eligentibus, aliis uenerationem elementorum ac demonum capessentibus, aliis terrenas opes expetentibus, sanctus iste mandata Dei elegit. Elegit autem non naturali necessitate, sed uoluntate pietatis: quia unicuique ad id quod uolet uia est proposita uiuendi, et appetendi atque agendi permissa libertas . Et ob id  uniuscuiusque aut pena aut premiis afficietur electio.

5. Legis finis.---Sed mandatorum Domini quis esset  finis ostendit, dicens, uERS. 174: Concupiui salutare tuum, Domine, et lex tua meditatio mea est. Totum se iste in aduentum  Iesu, id est, salutaris  extendit: et illud quod Apostolorum beatitudini uidere fuit proprium, desideriis impatientibus concupiscit: hoc tamen ipsum, quod 413 in lege agit  , meditationem future spei esse significans; quia non ad presentium effectum, sed ad futurorum profectum omnis intelligitur suscipi solere meditatio.

6. Premium meditationis.---Ac meditationis istius quod premium esset, ostendit, uERS. 175: uiuet anima mea, et laudabit te: et iudicia tua adiuuabunt me.  uiuere se in hac uita non reputat, quippe qui dixerit: Ecce in iniquitatibus conceptus sum, et in delictis peperit me mater mea . Scit sub peccati origine et sub peccati lege se esse natum: meditationem autem legis Dei ob id elegit, ut uiuat. Animam suam superiore psalmo ad uite  istius gaudia adhortatus est, cum ait: Conuertere, anima mea, in requiem tuam, quoniam Dominus benefecit mihi: quia eripuit animam meam a morte, oculos meos a lacrymis, pedes meos a lapsu. Placebo Domino in regione  uiuorum . Has laudes Deo referre festinat, iudiciis Dei, absorpta terrene corruptionis infirmitate, ad eternitatis adiutus profectum:  ob id utique, quia elegit mandata, et concupiuit salutare Domini, et quia meditatio eius in lege Dei semper est.

7. Digno autem omnia euangelici sacramenti fine conclusit, dicens, uERS. 176: Erraui sicut ouis que periit: uiuifica seruum tuum, quia mandata tua non sum oblitus. Referri enim se errabundam ac perditam ouem pastoris sui humeris festinat, ut per saluatorem suum eternumque pastorem in celo angelis eterna gaudia prebeat   se recepto . Filius enim hominis uenit saluare quod perierat , missus ad oues perditas domus Isrel Dominus iehsu Christus, qui est benedictus in  omnia secula seculorum. Amen.



414 PROLOGUS  IN CANTICA QUINDECIM GRADUUM.


1. Tituli psalmorum.---Psalmorum tituli, ut in plurimis ostendimus, habent proprias suas significationes, rationem et argumenta scriptorum que subiacent breuissime continentes, nosque quodam doctrine indicio in intelligentie semitam dirigentes: de quibus nunc non necesse est aliquid tractare. Tum enim id fieri oportet, cum psalmus unusquisque tractabitur. Cum enim sibi inuicem auctoritatem prestent psalmus et titulus; debilis erit sermo, si de aliquo eorum absque altero disseretur. Nunc uero Cantica graduum attingimus, quorum et continua et equalis inscriptio est, atque ideo significatione conueniente titulorum, sub unius expositionis  iudicio  uniuersorum reperietur ratio esse monstrata.

2. Inscriptio historica non excludit sensum allegoricum. ---In plerisque psalmis multa secundum historie ordinem in superscriptionibus eorum esse edita legimus: ut cum fugit Dauid a facie filii sui Abessalon, cum mutauit uultum suum coram Abimelech,  cum post Bersabee ab Nathan monetur, et in reliquis  sicubi gestorum ueritas ipsis psalmorum titulis continetur. Sed meminisse nos oportet, hos eosdem psalmos non idcirco omnes corporaliter intelligendos, quia his corporalium negotiorum significatio antefertur: quin potius oportet nos spiritalem intelligentiam sub hac quadam gestarum rerum commemoratione sectari: de quo non est nunc temporis dicere, sed simplicitati legentium consulentes, legentem fuit congruum commonere. Ergo ne secundum predictos ex pluribus titulos, hi quoque graduum psalmi aliquid de historia contineant, uidendum est.

3. Gradus 10, in domo Ezechie.---In Esaie enim libro orante Ezechia signum ei positum prorogate salutis in gradibus est . Erant autem in domo eius gradus decem, quos sol ultra temporis sui cursum lumine suo accedente conscendit, rursumque, 415 die  mortis eius, de temporis sui limite lumine decedente descendit. Sed nulla ad psalmos huius historie similitudo est, cum graduum ne numerus quidem ipse conueniat. Hoc tamen quod Ezechie datum signum est, manifeste ostendit Dei lumen his, quibus ob negotiorum secularium merita future uite beatitudo impertietur, accedere; illis uero quibus sit negata, decedere.

4. Gradus 15, in templo, post hos psalmos exstructi an hic respiciantur.---Esse autem in templo gradus quindecim historia nobis locuta est, dispositosque ordines consistentium, quibus quedam quasi dignitas  in antecedentibus obtineretur: ut  Leuite primum consisterent, post Isrelite, tum proselyti, et deinceps alii. Sed quid de psalmis antea scriptis ex historia posteriore presumimus: cum si quid ex ea suscipiendum sit, suscipi ita debeat, ut psalmi historiam subsequantur? nisi tamen aliquid sit ad futuram historiam prophetatum. Sed contuentes ipsam illam templi atque altaris edificationem, umbram esse incorrupti templi, et  sanctificati speciem altaris: his que in eodem corporaliter prefigurata sunt intelligeremus, nisi auctoritas  presumeretur ex psalmis. Psalmi autem non sui tantum temporis res enuntiant, neque in eas solum etates conueniunt quibus scripti sunt; sed uniuersis qui in uitam uenirent Dei sermo consuluit, uniuerse etati ipse aptissimus ad  profectum.

 5. Christus uerus Sacerdos ascendit in sancta sanctorum. ---Erat namque illa sacerdotii lex, quam secundum legis obseruantiam in Euangelio Lucas sub Ioannis Baptiste natiuitate diligenter exposuit, neminem in sancta sanctorum ascendere, nisi qui esset princeps sacerdotum, eumdemque toto in anno uno tantum die . Que omnia in similitudinem antea gesta, in uno Domino nostro expleta esse, et fides nostra, et ipse Dominus nobis in Euangelio auctor est, dicens: Non ueni legem soluere, sed adimplere . Apostolus quoque omnem consummationem legis in Domino nostro Iesu Christo esse testatur, dicens: Finis enim legis Christus est . Sed et hic idem Dauid propheta eternum eum sacerdotem docet, dicens:  Tu es sacerdos in eternum secundum ordinem Melchisedech . Hic igitur princeps sacerdotum ingressus celos, sedens ad dexteram Dei, orans ad Patrem 416 ut ubi ille esset et nos quoque essemus, qui et  excitauit et collocauit nos in celestibus : ille iam per prophetam monuerat quibus modis quibusque uite operationibus ascendi posset ad sese. Sed per Esaiam ita  ait: Lauamini, mundi estote, auferte nequitias ab animis uestris e conspectu oculorum meorum: desinite a malitiis uestris, discite bonum facere, exquirite iudicium,  eruite iniuriam accipientem, iudicate pupillo, et iustificate uiduam: et uenite disputemus, dicit Dominus omnipotens . Hi sunt igitur gradus perfecti illius eternique templi, quos princeps  sacerdotum facta per sanguinem suum peccatorum nostrorum propitiatione transcendit, modo terreni ex lege sacerdotis, seu gradibus in sanctorum sancta scandentis, seu litationis hostiam pro populo offerentis.

6. Numeri Xu mysterium. Psalmi 15 graduum quid doceant.---Ac de quindecim quidem gradibus  et superscriptione cantici iam in exordio psalmorum, tum cum sermo de numeris et de superscriptionibus incidit, aliqua tractauimus, ex duobus scilicet numeris hebdomade et ogdoade, quorum unus ob sabbatum legis sit, alius ob accedentem ad sabbatum octauam,  que et prima est, Euangeliorum sit, hunc numerum conuenire . Per que eorum canticorum quasi Legis et Euangeliorum gradibus ad  celestia nos et eterna conscendimus: cognoscentes  collocandos nos cum summo Sacerdote in celestibus, si tamen secundum Apostolum conuersatio nostra in celis sit . Hos gradus canticorum queramus, per quos scandere ad loca que sunt sanctorum sancta possimus. Arduus enim usque in ea et angusti itineris ascensus est. Gradus quindecim fuisse scimus in templo: psalmos quoque graduum quindecim legimus. Numerosus est hic desiderate illius sedis ascensus. Forte enim, ut in templo paulatim et per gradus singulos conscendebatur ad sancta, ita per singulos psalmorum profectus docebimur, his gradibus qui cantantur ascensis, posse nos in excelsis et sanctis et eternis collocari.

7. Plures autem sunt, qui in his psalmis  solam captiuitatem populi, qua in Babylonia septuaginta  annis detentus est, existiment prophetatam; sed et reditum populi 417 eiusdem cum restauratione ciuitatis amisse. Quibus  nunc non calumniamur. Neque enim ambigitur, prophetam ea que impietati huius populi imminerent scire potuisse. Sed quam captiuitatem populi, et cuius ciuitatis edificationem Propheta commemoret, ipsi psalmi nobis auctores erunt,  qui ita ceperunt.



PSALMUS CXIX. CANTICUM GRADUUM.

Ad Dominum  cum tribularer clamaui: et exaudiuit  me. Domine, libera animam meam a labiis iniquis et a lingua dolosa. Quid detur tibi, aut quid apponatur tibi ad linguam dolosam? Sagitte potentis  acute cum carbonibus desolatoriis  . Heu me! quia incolatus meus prolongatus est:  habitaui cum habitantibus Cedar: multum incola fuit anima mea. Cum his qui oderant  pacem, eram pacificus: cum loquebar illis, impugnabant me gratis.




TRACTATUS PSALMI.

1. Tribulationes Christiano non timende.---Propheticus sermo, licet communi usu humani sermonis utatur, tamen non eamdem que communi sensui adiacet significantiam continet. Namque quamuis  prout possemus intelligere, rerum celestium enuntiationem temperarit; uirtutem tamen significantie sue moderata licet uerborum electione seruauit. Cepit enim ita, uERS 1: Ad te, Domine, cum tribularer clamaui, et exaudisti me. De consuetudine enim  forte et pro humani sensus affectione clamor hic ad Deum Prophete existimabitur, ut promiscuus hic dolor sit, ob quem etiam cum uociferatione Deum precetur; quia 418 multos aut periculi metus mortisque terror, aut damni anxietas ac pecunie dolor, aut orbitatis telum dolorumque uulnera ad Deum uocem efferre compellunt;  tamquam non omnia eorum que accidant, bonis spebus aptissima sint. Apostolus dissolui et cum Christo esse sibi melius testatur , curam pecunie radicem totius  malitie condemnat , et flendos potius uiuos Euangelia dixerunt : et quid, contra hec fidei nostre proposito firmato, loci  aduersus nos seculo relinquetur, cum Christi consortium mors acquirat, inopia pecunie prestet inopiam  peccati, nostrorum abscessio spei communis sit accelerata properatio?

2. Que ei cauende. Oratione cauentur.---Sed si iste non sunt; que ergo erunt tribulationes, ob quas clametur ad Dominum? Sunt plane et maxime, trahentes nos in profundum peccati. Propheta enim hominem  gradibus ad eterna scandentem ex persona sua formans, a quibus maxime malis cauere debeat docet; his  namque, que consiliorum auctoritatibus, et hortationum impulsibus, et blanditiarum illecebris  nos in infernum demergunt; cum alius nos hortatur ad honores, alius otio, somno, gula, luxu ad presentem uitam detinet, alius ad falsarum religionum superstitionem deducit, alius hortatur ad schismata, alius ad heresim sollicitat: de quibus scriptum est, subuertunt mores bonos  colloquia mala . Namque aduersus hec omnia animi nostri imbecilla natura est. Circumcursant enim undique, ac uariis nos blandimentorum suorum aculeis compungunt. Ac prima illa spes uite est, ut irrumpentibus illis in sensum nostrum ui, fraude,  dominatu, tamquam e media tribulatione clamemus ad Dominum; ut conuersio nostra ad eum, conflictantibus calamitatibus, totis fidelis clamoris uiribus audiatur. Iam autem ipse clamor ad eum  nostra erit requies, et ipsa conuersio deprecandi maxima pars ac spes est salutis. Et idcirco ait: Ad te, Domine, cum tribularer clamaui, et exaudisti me. Ipse enim solitus est precantibus dicere, Ecce adsum .

3. Labia iniqua. Epicurei. Lingua dolosa.---Et quia adest, de his que consequuntur rogandus est, uERS. 2: Domine libera animam a labiis iniquis, a lingua dolosa. Hec enim sola tribulatio iustis periculosa est, male adhortationis 419 societas, et pestiferi consilii consuetudo, a qua animus.  referendus est, et aures obstruende sunt. Distinxit autem labia iniqua  et linguam dolosam. Et quidem iniquitas inuerecunda est, palam audet, palam molitur, palam perficit. Hi sunt, qui abnegantes Deum, nullum humanis rebus asserunt reliquum esse in religione Dei profectum; sed solum hoc sibi bonum esse, quod luxui et corpori uiuant, adimentes Deo curam, prouidentiam, arbitrium, potestatem. Horum ergo labia sunt iniqua. Dolose autem lingue opus fallax est,  et per simulationem noxium, quod sub religionis nomine euertat religionem, et per uite spem deducat in mortem. Hereticorum quoque ista mendacia sunt, prophetarum dictis et Euangeliorum uirtutibus et Apostolorum prescriptionibus mendacio occultatis, aliter omnia tradere et docere quam scripta sunt. Ab his  igitur per Dei misericordiam orantes liberamur: et inter illorum tribulationes, clamantes ad Deum exaudiemur.

4. Cur interroget Deus. Confessionis fructus.---Sequitur, uERS. 3: Quid detur tibi, et quid apponatur tibi ad linguam dolosam? Bene ad id quod dictum est, Ad te, Domine, cum tribularer clamaui, et exaudisti me: Domine, libera animam meam a labiis iniquis, a lingua dolosa, subiicitur, quid detur tibi, et quid apponatur tibi ad linguam dolosam? Ut per Prophetam impleretur  quod a Domino dictum est, Ecce adsum tibi ; tamquam in ipso puncto  imprecationis hec Domini uox refertur, Et quid detur tibi, et quid apponatur tibi ad linguam dolosam? Frequenter autem interrogantis Domini  personam legimus et in Nouo et in ueteri Testamento, ut ad Adam, Ubi es Adam ? ut ad Cain, Ubi est frater tuus ? ut ad turbas cum mulier fimbriam attigisset, Quis me tetigit ? ut ad discipulos, Quem me dicunt homines  filium hominis ? uos autem quem me dicitis ? Non ille doceri uult, qui scrutans corda et renes Deus est, et cogitationum nostrarum inspector est: sed per confessionem interrogatorum, aut peccatis ueniam, aut fidei honorem redditurus 420 interrogat. Denique  Adam  confessus, uenie reseruatus, et glorificatus in Christo est: Cain negans maledicto diaboli adequatus est; est enim iam a principio designatus homicida,  . Confessa mulier fide sanata est: respondens fide Petrus claues celi sortitus est. Atque ita omne spei nostre premium in confessione consistit: ut ea que consequi nos posse credidimus, consecuturos esse testemur.

5. Sagitte Domini et carbones desolationis, Dei uerbum. ---Et idcirco quedam a Propheta interrogationis est facta conuersio: sed fidei digna consecuta responsio est. Ad id enim quod quesitum est, Quid detur tibi, et quid apponatur tibi ad linguam dolosam? id est, Quid tibi aduersus falsitatem huius presidii  afferatur? responsum est, uERS. 4: Sagitte  potentes acute, cum carbonibus desolatoriis: Sole enim Domini potentes sunt et acute sagitte, que linguam dolosam ualeant configere, habentes in se uirtutem  perurende fraudolentie atque uastande; de quibus in septimo psalmo ait, Sagittas suas arsuris operatus est : que sibi utraque conueniunt. Dei enim uerbum omnem nequitiam configit, et omnem sensum petulantie conuulnerat, et ipsum illum uehementissimum mortis aculeum compungit.  Namque peccator cum audiat Deum eternum, Deum mundi conditorem, Deum iudicem, seseque hominem intelligat Deo debere quod natus sit;  quanto doctrine Dei telo conscientia eius errorque ferietur, cum se igni inextinguibili, separatum ut paleas a tritico, et desolatum bonorum fructuum consortio, cognoscat urendum? Cuius doctrine per apostolos reuelande in psalmo altero meminit, dicens: Sagitte paruulorum facte sunt plage eorum . Has potentes sagittas, hos carbones desolationis dari sibi fidelis quisque orat, et ad linguam dolosam exspectat apponi, emendandis his qui tribulant, uel doctrine telo, uel metu pene.

6. Carnis cruciatus.---Sed et beatus Iob hostem suum quo confixus fuerat ignorans, cruciatus corporis  sui et dolores sagittas Domini esse dixit, dicens: 421 Sagitte enim Domini in corpore meo sunt, quarum indignatio  ebibit sanguinem meum . Et forte has quoque ultricium penarum sagittas aduersus labia iniqua et linguam dolosam imprecetur Propheta, quibus confixa cum lingua dolosa uniuersa labia  iniqua perurantur.

7. Carbo desolationis, peccatorum emundatio.---Quamquam sint plures, qui spiritaliter suscepta a fidelibus celestis doctrine precepta sagittas uelint existimari, et carbones  desolationis peccatorum emundationem: atque ita accipiendum putent carbones desolationis, quia Dominus dixerit: Ignem ueni mittere in terram; et quid uolo, si iam accensus est ? Non est autem dubium, peccatorum  eum ablutionem et remissionem attulisse;  quam ignem iam accensum esse dixerit, quia per eum uitiorum omnium fiat sordiumque purgatio. Accommodant autem ad hoc illud quod dictum ad Esaiam est, cum per forcipem carbone comprehenso labia eius contacta sunt:  Ecce abstuli iniustitias tuas, et peccata tua purgaui .

8. Sagitta Christus.---Sagittam autem ipsum Dominum nuncupatum in eodem Esaia meminimus hoc modo: Et posuit me tanquam sagittam electam, et in pharetra sua abscondit me, et ait: Grande tibi est hoc, uocari te puerum meum . Esse itaque intelligimus etiam  hunc utilem sagittam et potentem,  confixis uitiorum nostrorum aculeis, salubri nos uulnere utilique penetrantem; de qua sagitta sponsa illa in Canticis dixerit: uulnerata dilectionis ego sum .

9. Cur sagitte expetende.---Sint ergo he sagitte utrumque in modum exspectate, uel in penam conscientie iniquos ac dolosos configentes, uel in dilectorum sibi corporibus peccata et uitia uulnerantes. Sitque uel deuastans carbo, uel purgans, dummodo abnegantes Deum per penam absumat, purget autem ad perfectam innocentiam confitentes.

10. Gestis indicamus que bona iudicemus. Regnum Dei exoptat Propheta.---Sed que ad superiora dicta sequens Prophete responsio est? uERS. 5. Heu me! quod incolatus meus prolongatus est. Bona non  possunt  uideri uere bona a nobis iudicari, nisi expetantur. Nam quomodo fidem iudicii nostri, nisi eorum, de quibus bene iudicauerimus, efficientia prestabimus? Bonam pudicitiam existimamus: qui ergo opinionis nostre 422 fructus, nisi in ipsa pudicitie appetitione consistet? Bona est innocentia: sed nisi festinantes atque exercentes eam, uere ita sentire non intelligemur.  Mentium enim iudicia non uerbis significanda sunt, sed rebus explenda. Conuenit igitur Prophetam, exspectantem post sagittas Domini et illos carbones desolationis beati illius regni et eterni temporis gloriam, id quod exspectat desiderare. Et desiderat plane. Neque solum desiderat, sed moras odit, et ipsam illam non potiendi  iam desiderii tanti dolet dilationem,  dicens: Heu me! quod incolatus meus prolongatus est.

11. Eius gratia mors a sanctis pluribus concupita. ---Querelam istiusmodi a plurimis sanctis frequenter audiuimus,  de tarditate spei sue morosam corporum dissolutionem deflentium. Dominus in Euangeliis suis docuit accelerationem regni celestis orandam. Impatientem enim caritatem esse eorum que  amet conuenit: atque ideo dici oportet, quod ut dicamus a Domino precipimur: Adueniat regnum tuum, fiat uoluntas tua . Paulus beatus  inhabitationem corporis sui congemiscit, per incolatum carnis peregrinari se a Deo conquerens  . Quo contra peregrinandum in carne scit sibi esse, ut ei cum Deo sit incolatus: sed tamen melius ei esse dissolui, et cum Christo esse , et Ecclesiastes ait: Et laudaui omnes qui mortui sunt, super omnes qui uiuunt usque nunc : liberata scilicet per dissolutionem corporis anima, onere atque consortio  eam esse infirmis huius atque periculose carnis exutam. In hoc igitur nimium sibi prolixo in corpore incolatu congemiscit Propheta, festinans peregrinari a terrenis, et incolere celestia; ut derelictis corruptibilibus atque presentibus, consequatur inuisibilia et eterna.

12. Ortus sui diem qui maledicant Iob et Ieremias. ---Iob sanctus, et testimonio Dei dignus, non solum  corporis istius incolatum congemiscit, sed ipsam illam natiuitatis sue diem maledicit, dicens: Pereat dies ille in quo natus sum, et nox in qua dixerunt, Ecce masculus  natus est : et Ieremias similiter: Maledicta dies in qua genitus sum; maledictus nuntians patri meo et dicens, Quia natus est tibi masculus . Atquin idem a Domino audierat: Priusquam te formarem in utero, noui te; et priusquam exires de uulua, sanctifiuaui 423 te Quid ergo?  Maledicat esse se, qui ante quam esset, et Deo cognitus est, et sanctificatus a Deo est? Absit istud. Non enim hoc in se quod sanctificatus est odit: sed ea que  in sanctificationem consecuta sunt maledicit, prouectum se scilicet per incrementa corporis in has molestias corporei incolatus.  Formatus enim intra matris uuluam, et per uirtutem Creatoris sui  in substantia anime ad Dei imaginem figuratus, non conceptus nec figurationis sue ortum, sed eum qui ex incremento accessit profectum editi corporis congemiscit, in quo sibi in malis seculi et infirmitatibus carnis uitiisque uiuendum sit. Iam tamen  conformato in utero, et in uulua  sanctificato, specie in se originis celestis eterna, non ambiguum quin  ex Dei sanctificatione post legem mortis huius esset mansurus eternus.

13. Cedar Ismelitarum gens. Saraceni.---Sed Prophete huius non multum longe alius affectus est, quam Iob atque Ieremie. Non enim incolatum, sed prolongatum incolatum suum queritur. Nam post prolixi huius incolatus sui querelam, consequitur ad id quod ait: Heu me! quod incolatus meus prolongatus est; et habitaui cum habitantibus Cedar. Cedar gens est Ismelitarum deserta  incolens, cuius fines usque ad Medos et Persas proferuntur. Cedar enim Ismel filius fuit, Genesi testante: Primitiuus, inquit, Ismel Nabaioth et Cedar : Hi sunt nunc Saraceni nuncupati. Qui ergo psalmos  istos terreno ingenio intelligendos putant, id uolunt ex persona populi captiui Prophetam conquestum fuisse, quod in habitaculis Cedar longus ei fuerit incolatus. Sed uirtutem uerbi non intelligentes, nec Prophete spiritum sentientes, auctoritatem nominis ad confirmationem stulte opinionis assumunt, psalmo 424 omnino nichil quod captiuitati populi congruat continente.

14. Cedar, obscuratio. Corpus anime carcer tenebrosus. ---Cedar enim secundum hebraicam linguam id est, quod nobiscum pronuntiatur obscuratio. In hoc enim obscuro tenebrosoque corporum habitaculo, inuisibilis illa animarum nostrarum  conformatio continetur: habetque hunc contagiosi incolatus sui carcerem, celestis nature captiua generositas.  Meminit huius tabernaculi sponsa illa in Canticis canticorum, dicens: Nigra sum  et formosa, filie Ierusalem, sicut  tabernaculum Cedar : ex tabernaculi huius obscuritate confessa se nigram; sed non abnuens, quia Christi sponsa sit, se esse formosam. Omnis enim se spondens Christo,  in specie iam consistit eterna. In his nos illuminari tabernaculis  Dominus precepit dicens: Lucerna corporis tui est oculus tuus : et  Si lumen quod in te est tenebre sunt, tenebre ipse quante sunt ? Et rursum: uos estis filii luminis, non filii tenebrarum .

15. Sancti cum carne, non in carne.---Seruauit autem etiam hanc rationem Propheta, ut  cum habitationibus Cedar habitauerit, non in habitationibus. Licet enim sancti in carne uiuant; tamen si habeant arma militie non carnalia, sed potentia Deo, cohabitabunt  tabernaculis Cedar, non inhabitabunt. Peregrinantes enim a corpore, ut Dei accole audient ab Apostolo: uos autem non estis in carne, sed in spiritu: si tamen spiritus Dei habitat in uobis . Sic ergo habitauit, ut cohabitaret habitantibus,  ostendens  in eo quem doleat incolatu se esse peregrinum. Et quia iniquorum consortium et cohabitationes habitantium in obscuritatibus odisset, quamquam de futuro iam questus esset, adhuc etiam de preterito ait, uERS. 6: Multum incola fuit anima mea, in multis scilicet 425 tribulationibus labiorum iniquorum et lingue dolose, ob quas ad Dominum proclamauit.

16. Sed cuiusmodi incolatus sibi fuerit ostendit, dicens, uERS. 7:---Cum odientibus pacem eram pacificus. Hoc proprium et dignum Prophete est, simultates et motus nature aliene, uoluntatis sue pace cohibere, et infidas quasque animorum ac turbulentas affectiones omni placabilitatis modestia continere. Et hec Dominus docuit, pacificans ipse in semet que  in celis et in terra sunt, orare pro persequentibus, neminem odisse, amare inimicos . Et Apostolus monet, Si possibile est in uobis, cum  omnibus pacem habeatis . Et Dominus hanc ueluti preceptorum summam consignat: Pacem meam do uobis, pacem meam relinquo uobis . Hec igitur conseruabit corda nostra in Christo, hec nos patriarchis adequabit, hec etiam eos qui pacem oderunt, per pacem obsequentes in pace retinebit.

17. Sed prophete restat et aliud officium, doctrinam scilicet Dei uniuersis constanter ingerere, et uerbum uite eterne iugiter predicare. Non immemor quoque huius fuit ministerii: nam ait, Cum loquebar illis, impugnabant me gratis. Erat quidem pacificus  cum pacis inimicis, sed predicationem pacis ipsius oderant pacis inimici, et ad doctrinam Dei commouebantur, quos per modestiam Prophete silentium  eius in pace cohibebat: atque ita cum inimicis pacis Propheta pacificus est, et predicare pacem Propheta non desinit; sed pacis predicatorem inimici pacis impugnant.



PSALMUS CXX. Canticum graduum.

Leuaui oculos meos in montes, unde ueniet adiutorium  mihi. Auxilium meum a Domino, qui fecit celum et terram. Non det in commotione  pedem tuum, neque dormitet qui custodit te. Ecce non dormitabit, neque dormiet, qui custodit Isrel. Dominus custodiat  te, Dominus protectio tua, super manum dextere tue. Per diem sol non uret to, neque luna per noctem. Dominus custodiet  te ab omni malo:  ita 426 super manum dextere custodiat animam tuam Dominus. Dominus custodiat introitum tuum et exitum, ex hoc nunc et usque in seculum .




TRACTATUS PSALMI.

1. Psalmum hunc aliqui accommodant Christo.---Secundum hunc psalmum  canticorum graduum, aliqui referendum esse ad personam Domini et saluatoris nostri existimant, aptantes maxime ei dictum hoc: Per diem sol non uret te, neque luna per noctem. Impletam enim hanc prophetiam eo tempore putant, quo in passione Domini sole obscurato nox intercessit. Sed iudicio eorum nichil decerpimus. Neque enim sensum intelligentie huius arguimus, uniuscuiusque  arbitrio relinquentes, quid ex his que aut legerint aut intellexerint, sequi magis uelint. Nos tamen non potuimus sermonem nostrum nisi his que intelligebam aptare.

2. Oculorum mentis seu cogitationis uis.---uERS. 1. Leuaui oculos meos in montes. Humane mentis natura est, ut si cogitatione aliquid contemplemur, talem se nobis unaqueque species exhibeat, qualem eam et cogitando formemus. Quoquo enim mentis nostre oculos intenderimus, id ipsum in quo defixi sunt referunt ad sensum. Et ut planius intelligi id quod dictum est possit, afferemus exemplum. Si quis hiemis die uer cogitauerit, et ornamentum eius lumine mentis inspexerit, oblitterata hieme in qua sit atque algeat, totum ei in sensu suo uer cum habitu suo ornatuque  consistet. Adeo mentis oculi oculis corporis prestant, ut ineunte in nos obliuione presentium, totos nos obtineat quidam quasi animo presumptus  usus absentium. Hoc igitur quo spectet, mox uidebimus.

3. Hic mentis oculi leuantur.---Leuat in montes Propheta oculos. Quosnam oculos? Nempe de quibus scriptum est: Reuela oculos meos, et cognoscam mirabilia ex lege tua : et rursum: Preceptum Domini lucidum illuminans oculos . Numquid non isti oculi nostri corporali lumine ad contemplandum accensi sunt? numquid non naturam uidendi sortiti sunt? Que illuminatio uel que reuelatio erit necessaria? Deinde que uisuri mirabilia in lege? Nisi forte  in casis festa frondium, in templo pecudum sanguinem, in pascha agni uictimam,  in summa religione sabbati otium?  Sed, ut puto, fieri hec ab his qui adspectatores  aderant uidebantur. Non ergo  ad id reuelandi sunt 427 oculi quod cernebatur, sed ad id quod intelligi optabatur in lege.

4. Montes prophetici libri. Angelica ministeria.---Mentis ergo oculos propheta eleuauit in montes. Quosnam in montes? Non utique in hos lucis atque aris profanatos et conuentibus impios, neque in illos siluis horridos, saxis nudos, preruptis inuios, niuibus concretos: quid enim in his aut admirationis aut spei situm est? Sed montes accipimus propheticos libros ex terra in altum elatos, per quos sit in superiora conscensus, et gradus in eterna. Poterimus autem et montes existimare angelica ministeria et celorum uirtutes et potestates, quarum ministerio nobis in sublimia prestatur adscensus. Si enim secundum   Danielem Dominus ipse mons magnus est , non ambigendum est, montes eos nuncupari, qui precepti eius et uoluntatis et communicande in nos beatitudinis sunt ministri.

5. In hec leuantur oculi, sed ab his auxilium non exspectatur.---In hos igitur montes propheta oculos  cordis cleuans, horumque intra se omnium monita, ministeria, officia, dona contemplans, et in his intelligentie sue lumen intendens, reddidit sensui suo contemplate speciei integram perfectamque naturam, et totum id quod cogitatione uiderat, mente continuit, sciens unde ei uenturum esset auxilium, dicens, uERS. 2: Unde ueniet auxilium mihi. Statimque sibi beata confessione respondit: Auxilium meum a Domino, qui fecit celum et terram. Ad montes  quidem oculi eleuantur: quia per eos est doctrine  ministerium  profectus, adscensus. Sed cum confitendum sit unde ueniat auxilium: Auxilium meum a Domino, qui fecit celum et terram. Hec felix fides est, hec uera confessio, hec spes eterna, et celestis benedictionis digna muneribus.

6. Cuius, de quo, ad quem sit hic uersus.---Denique quia prophetia omnis in spiritu est, statim beatam hanc eius confessionem  in persona prophete sancti Spiritus consecuta benedictio est, uERS. 3: Ne det in commotionem pedem tuum, neque dormitet qui custodit te. Sensus ipse significat conuersionem factam esse persone. Ad eum enim, qui superius locutus est, sermo conuersus est: Ne det in commotionem. Quis? nempe qui fecit celum et terram. Pedem tuum. Cuius? querimus. Namque eius qui leuauit  oculos in montes, et qui confessus est quod auxilium eius esset a Domino. Sed et illud, ne det, optantis et benedicentis affectus est.  Et quis optat? Ille scilicet qui nobis est, preter Dominum, 428 alius aduocatus de quo ait: Et alium aduocatum  mittet uobis: qui et loquitur in prophetis . Quid ergo aduocatus hic loquitur? Confessorem utique huius fidei et spei benedicit: Ne det in commotionem pedem tuum, neque dormitet qui custodit te. Sed utraque hec indigna Deo sunt, ut et commotioni tradat, et dormitet et post custodie uigiliam ex quadam laboris continuatione requiescat. Sed antequam id attingamus, quid in pede significationis sit, tractandum est.

7. Pes carnis, et pes animi quid.---Pes est pars corporis, omne corpus in res efficiendas agendasque  circumferens. Et quia Scriptura per corporalia spiritalia docet, et inuisibilia per uisibilia demonstrat; sub pedis nomine motus mentis nostre incessusque significat, ut in hoc eodem propheta: Mei autem paulo minus moti sunt pedes . Utique hi semper carnales mouentur in corpore: et quomodo periculi res est, quod pene sint moti, quorum ut semper moueantur proprium officium est? Sed et in Euangeliis Dominus pedes alios significans, dextrum scandalizantem iussit abscindi, dicens: Et si pes tuus dexter scandalizat te, abscinde eum . Numquid si in pede dextro scandalum est, minus scandalizabit sinister? Aut quid illa pars corporis potest tentationis afferre, cum ipsa absque aliquo appetitionis affectu solum in  re  habeat ministerium necessarie seruitutis? Ergo  ut oculi mentis, ita et pedes intelligendi sunt, habentes in se et intelligentie uisum, et uoluntatis motionem.

8. Deus in uitia non tradens cur tradere dicatur.---Non est autem intelligendum, quod ideo ista benedictio sit: Ne det in commotionem pedem tuum, tamquam aliquos Deus tradat in uitia, in que pedibus corrupte mentis inuehimur. Non ille nos tradit, sed cum ab eo abscedimus consequitur  . Nam cum pedibus corrupte mentis inuehimur, non ille nos tradit, sed nos ab eo per peccata desciscimus. Et cum in peccatoribus ipse non habitet, discessionem nostram ab eo consequitur et abscessio eius a nobis; quia nos ab eo per peccata discedimus. Et discedente eo a nobis, in omnes delictorum foueas incidimus,  et per amplissimam mortis uiam currimus, dominatui demonum subditi, quibus nos Dei a nobis abscessio derelinquit . Et desolatio eius idcirco traditio est, quia peccatores obtinere diabolus nisi  Deo ab his abscedente non poterit.

429 9. Qui dormire et uigilare. Sanctus, et peruersus. ---Ceterum nobis penes eum manentibus, uel eo in nobis manente, peruigil custodia est et indefessa munitio. uerum si per teporem fidei dormiamus, dormit  ipse in nobis. Non enim in eterna uirtute somnus aut requies est, cuius Angeli et nomine et natura uigilantes sunt; hec enim sunt terrenis corporibus necessaria: sed quia secundum fidem nostram aut uigilantem, aut dormientem, Dei auxilium nobiscum aut uigilabit, aut dormiet: idcirco Dominus frequenter et uigilans significatur, et dormiens. Quo exemplo illud in hoc eodem propheta dictum est: Cum sancto sanctus eris, et cum peruerso peruerteris . Numquid Deus non semper sanctus est, ut etiam aliquando peruersus sit? Non utique. Non enim quidquam nisi bonum in eo et eternum est: sed quia secundum uniuscuiusque mores ac studium unicuique Deus adiacet; idcirco et peruersis auersus, et sanctus in sanctis est.

10. Deus somni expers. Isrel quis. Cui inuigilet Deus.---Atque ut ostenderet ex nostra potius ad fidem dormitione somnum esse custodie, neque in naturam custodie celestis somni requiem conuenire, quia indefessa sit et eterna, statim connexuit, uERS. 4: Ecce non dormitabit, neque dormiet, qui custodit Isrel.  Imprecatus superius ne dormitaret, nunc neque dormitare neque dormire ait: dormitationem superius ex nostra ab eo discessione significans; nunc autem neque dormitare neque dormire, quia sit eternitas indefessa,  demonstrans. Sed quis hic est, qui neque dormitet, neque dormiat? Ille scilicet, qui custodit Isrel. Isrel Genesis exponit eum esse qui Deum uiderit . Iacob enim patriarcha post luctam, quam cum Deo habuerat, hoc nomen accepit. Ultra humanam naturam Deum contuens fidei sue oculis, dignus hoc nomine est. Deum autem adeo uidit, ut benedici se ab eo precaretur. Meminit et Paulus esse nunc in plebe gentium, id est, in populo Ecclesie, Isrel dicens: Pax super eum et super Isrel Dei ; ne forte nomen hoc antique tantum illius plebis fuisse existimaretur. Ergo et si ille non dormit qui custodit Isrel, et proprium Isrel nomen est Deum uidentis; ille necesse est custodiatur, qui eleuatis ad montes oculis uidit, et dixit: Auxilium meum a Domino,  qui fecit celum et terram. Impenditur ergo fidei huic celestis custodia, et eterne uigilie munitionem confessio ista sortitur, que  perfecte sectanda, obtinenda, retinenda est, numquam custodia eius in nos, quem sic confitebimur, dormiente.

430 11. Manus dextere. Dextera quid. Manus.---Ac ne alicuius alterius  insomnis custodia demonstrari existimaretur, subiicitur: Dominus custodiet te: ille utique, qui fecit celum et terram. Dehinc custodie ipsius ratio distincta est, uERS. 5: Dominus protectio tua supra manum dextere tue. Iam et superius diximus, per ea que corporalia sunt, significari incorporalia. Infirmitas enim intelligentie nostre consequi inuisibilia non potest, nisi per uisibilium comparationem:  ut nunc id quod dicitur, sensum nostrum nisi per nomen manus et dextere non adit. Quamquam hic contra nature intelligentiam manus et dextera posita sit. Sic enim dicitur: Dominus protectio tua supra manum  dextere tue. Absoluta res esset, si dictum esset supra manum dexteram tuam. At uero cum ita dicatur, supra manum dextere tue; significari uidetur dextera, habens manum dexteram et sinistram. Hoc non recipit, nec natura hominis, nec sensus. uerum semper Scriptura dexteram partem optimam atque utilissimam demonstrat. Et quidem Euangelia per eos qui a dextera et sinistra sunt, significantiam intelligentie utriusque monstrabunt . Manum uero effectum omnis operis accipimus. Unde illud etiam ab hoc eodem propheta, sic dictum est: Libera me de ore leonis et de manu canis unicam meam  . Neque enim hoc animal oblatrans et rabidum pars  hec corporis conueniebat: sed ab operibus se malitie liberari deprecatur. Ergo quia aduersantes nobis demonium uirtutes optima et ualidissima  fidei nostre opera debilitare et conuulnerare contendunt: idcirco supra manum dextere custodia Dei uigilatura promittitur: ut illibata in nobis bone uoluntatis opera perseuerent, quibus manentibus eterni illius et beati temporis regno, abstersa omni infirmitate corporee labis,  utemur.

12. Solis et lune proprietas.---Nam id nobis in eo quod sequitur  Prophete spiritus pollicetur, dicens, uERS. 6: Per diem sol non uret te, neque luna per noctem. Elementorum horum natura hanc in se efficientiam habet, ut unumquodque eorum in suo tempore humanorum corporum uires per demutationem imbecille in nobis substantie infirmet, ut sol calore, luna frigore adurat: sitque per anni cursum talis eorumdem conuersio, ut hiberno tempore sol  non adurat, luna adurente, sed soluat;  rursumque estiuis mensibus sol urat, et luna dissoluat.

13. Psalmi hi non corporaliter intelligendi.---Qui itaque hec putant corporaliter intelligenda: quero quid asserant Prophetam 431 ei, qui in montes oculos suos eleuauerit, polliceri in eo quod dicitur: Per diem sol non uret te, neque luna per noctem? Non enim manente natura corporis nostri, natura quoque elementorum demutabilis fiet; ut non nature sue in naturam nostram consuetudine perseuerent. Aut numquid quisquam audebit hanc sibi in hoc seculo firmitatem corporis sperare, ne aduri nocte ac die possit, beato patriarcha Iacob perustum se noctis frigore et calore diei conquerente, cum dicit: Et fui diei perustus calore, et gelu noctis .

 14. Quietis eterne felicitas.---Sed Propheta nunc, uel Spiritus per Prophetam nouit illam beatitudinem temporum in qua a nobis omnis demutatio corporee infirmitatis abscedit, in qua non frigus, non calor, non nox et demutatio, sed eterna dies et beata temperies sit, iustitie in nos sole dominante. Cuius temporis requiem iam in deserto Dominus preformans, populo suo diurnum calorem columna nubis, et nocturnum frigus ac tenebras columna ignis temperabat. In hac igitur eterna temporum et beata temperie, quisquis Domini custodiam promeruerit, permanebit: ne natura corporis gelu lune, et calore solis uratur; sed seculi huius malis et iniuriis liberatus, In eternis et beatis et temperatis quiescens, glorificati corporis sui sumat solidam indemutabilemque  naturam.

15. Mala putata. Mala uera uere cauenda.---Sequitur  deinde, uERS. 7: Dominus custodiet te ab omni malo. Et a quibus malis custodiet Dominus? Non opinor ab his que putantur: hec enim sunt infirmitati nostre et corpori debita, mori, infirmari, egere: que si mala essent,  nec Abel mortuus, nec Iob cruciatus esset, nec Petrus pecunia quam in eleemosynam poscebatur eguisset. Ergo fidelem animam ab omni malo Dominus custodit, id est, ne eam diaboli tinea corrumpat, ne fur obrepat, ne canis oblatret, ne lupus laceret, ne ursus deseuiat, ne pardus insiliat, ne tigris aduolet, ne leo uastet. Hec enim nunc sunt diaboli ministeria, hec omnia eius in tempore seculi huius officia, uitiis consumere, blandimentis subrepere, oblectationibus lacerare, ambitione insilire, lasciuiis  aduolare, et tota uirtutis  sue potestate uastare. Ab hoc igitur omni malo Dei expectanda custodia est. Et quia in animam maxime seuiat;  nam debitum nobis est, ut aduersus eum pugnemus in corpore, non est enim nisi ex concertatione uictoria: idcirco subsequitur: Custodiet animam tuam Dominus: ne quid tot 432 tantisque superius memoratis malis in eam sit potestatis.

16. Sinu Abrahe iusti ad regnum celorum reseruati. ---Tenuit autem propheticus sermo ordinem suum, dicens: Dominus custodiet  exitum tuum et introitum tuum ex hoc et usque in seculum. Non enim temporis huius et seculi est ista custodia, non aduri sole atque luna et ab omni malo conseruari; sed futuri boni expectatio est, cum exeuntes de corpore ad introitum illum regni celestis per custodiam Domini fideles omnes  reseruabuntur, in sinu scilicet interim Abrahe collocati, quo adire impios interiectum chaos inhibet, quo usque intreundi rursum in regnum celorum tempus adueniat .  Custodiet ergo Dominus exitum, dum de corpore exeuntes, secreti ab impiis interiecto chao inquiescant.  Custodiet introitum Dominus, in eternum illud et beatum regnum introducens. Ipse est enim qui ait: Ego sum ianua; ; et, Nemo uadit ad Patrem nisi per me ; id est, Dominus noster iehsu Christus, qui est benedictus in secula seculorum. Amen.



PSALMUS CXXI. Canticum graduum Dauid.

Letatus sum in his que dicta sunt mihi: In domum  Domini ibimus. Stantes erant pedes nostri in atriis Ierusalem. Ierusalem que edificatur ut ciuitas, cuius  participatio est in idipsum. Illic enim  ascenderunt tribus, tribus Domini, testimonium Isrel ad confitendum nomini Domini: quia illic sederunt sedes in iudicio, sedes super domum Dauid. Rogate que ad pacem sunt Ierusalem: et abundantia diligentibus te. Fiat pax in uirtute tua, et abundantia in turribus tuis  Propter fratres meos loquebar autem  pacem de te. Propter domum Domini Dei nostri  quesiui bona tibi.




TRACTATUS PSALMI.

1. Celum anhelans hunc psalmum capit. Spes nostra.---Quispe celestis desiderii detinetur, nichil obscuritatis in psalmo habebit: ex suo enim sensu intelligentiam prophetice magniloquentie consequetur; 433 namque   cum se meminerit scriptum Dei coheredem et consortem eternorum bonorum, et similem angelis ex resurrectione renouandum, et corruptione deposita in gloriam Dei ac Domini nostri Iesu Christi corporis conformandum, futurumque incolam ciuitatis celestis uiuis lapidibus exstructe, de qua scriptum est in Euangelio, cum Dominus iurare per celum inhibuisset, adiecit, dicens: Neque per Ierosolymam, quia ciuitas est regis magni ; non utique eam significans, que prophetas occidit et lapidat, sed eam cuius beatus Paulus ita meminit: uos estis ciues sanctorum et domestici Dei, superedificati super fundamentum Apostolorum et prophetarum : cumque legerit, ea que nunc sunt, ex parte esse, nosque per speculum interim et  in enigmate uidere, perfecto autem ueniente, et que nunc pro parte sint, destruenda, et facie ad faciem, tamquam corporali uisu, ea  que nobis nunc sunt inuisibilia contemplaturos, ubi non egritudo, non mors, non mestitia, non terror sit . Hec cum quis annuntiata ab angelis, preformata in lege, exposita a prophetis, a Domino exemplis representata, predicata ab Apostolis, ipsi sibi hec eadem per fidem possibilia cognouerit; proclamari necesse est exemplo Prophete, uERS. 1: Letatus sum in his que dicta sunt mihi.

2. Letitia de aditu domus Dei.---Sed que sunt illa que dicta sunt, ex quibus letitia suscepta est? Nempe id quod sequitur: In domum Domini ibimus. Hinc gaudetur, hinc exsultatur, quia hec dicta sunt, quod  eundum in domum Domini sit. Domus Domini que sit, psalmo altero docuit dicens: Quoniam elegit Dominus Sion, preelegit eam in habitationem sibi. Hec requies mea  in seculum seculi, hic habitabo, quoniam preelegi eam : non utique, ut diximus, hanc terrenam et caducam et penas impietatis sue luentem, sed illam liberam, et celestem  Ierusalem, quia eadem  et Sion est; per cuius incolatum, quia domus Dei est, nos quoque ciues sanctorum et domestici Dei sumus. Hinc ergo letitia est, quod dictum sit in domum Domini nos ituros.

3. Pedes in atriis stantes Apostoli.---Sed qui ista dixerunt, ne forte ignorent, neue a domo eadem, in quam nos ituros nuntiant, peregrinentur; sed dicunt, uERS. 2: Stantes erant pedes nostri in atriis Ierusalem. Non incerta nuntiant, non incognita pollicentur. Hanc domum desiderabilem et dilectam a multis agnouimus. Nam dicit Scriptura: Unam petii a Domino, hanc requiram, ut inhabitem in domo Domini omnes dies uite 434 mee, ut uideam  delectationes Domini, et uisitem templum eius  Et.  rursum: Domine, dilexi decorem domus tue, et locum  habitationis glorie tue . Hec domus desiderabilis, hic auditus letabilis, fundamento duodecim uiuarum gemmarum esse uiuos lapides exstructos, excisos primum ad opus edificationis a Moyse in lege, a prophetis in passionibus suis, a Domino in corpore, ab apostolis in martyriis, a sancto Spiritu in uirtutibus. Hi edificatores, hec edificia, hec ciuitas.  Hi stantes pedes in eius atriis, custodes scilicet, quibus date sunt claues domus huius: dictum est enim: uobis dabo claues regni celorum. Speciem domus ignorantibus nuntiantes beati pedes, et a Propheta merito laudati: Quam pulcherrimi pedes euangelizantium pacem .

4. Ierusalem celestis in dies edificatur.---Ac ne  conuenire quidquam horum in eam Ierusalem que terrena fuit existimaretur, id consecutum est, uERS. 3: Ierusalem que edificatur ut ciuitas. Non ciuitas sed ut ciuitas; quia illa terrene ciuitatis edificatio, et templi exstructio, et tabernaculi institutio, speciem eterne illius et celestis ciuitatis prefigurabat. Et quia in omne tempus, et usque ad seculi consummationem, et per omnium generationum etatem edificatio celestis huius ciuitatis explenda est; ideo edificari eam sine temporis definitione significat, dicens: Aedificatur ut ciuitas:  donec, ut Apostolus ait, intret plenitudo gentium, et tunc quod est reliquum Isrel saluabitur .

5. Unitate ei sociamur.---Sed quia unum Ecclesie corpus est, non quadam corporum confusione permixtum,  neque singulis in indiscretum aceruum et informem cumulum adunatis, sed per fidei unitatem, per caritatis societatem, per operum uoluntatisque concordiam, per sacramenti unum in omnibus donum, unum omnes sumus, in quod nos hortatur Paulus dicens: Obsecro uos, fratres, ut idipsum sapiatis omnes, eamdem caritatem exercentes :  et cum fuerit, ut scriptum est: Erat autem omnium qui credebant cor et anima  unum ; tunc erimus ciuitas Dei, tunc sancta Ierusalem: quia Ierusalem edificatur ut ciuitas, cuius participatio est in idipsum. Dissidentes autem a cetu sanctorum et se ab Ecclesie corpore  peccatis precipitantibus separantes, participationem sancte istius domus non habent: quia participatio huius ciuitatis in idipsum est. Ex consortio enim perfecte ciuitatis unanimes  non possunt participationem in diuerso habere, sed in idipsum. 435 Omnes igitur qui unum erunt, in ea erunt, ut testis est psalmus: ait namque, uERS. 4: Illud adscenderunt tribus, tribus: non una, sed plures.

6. Non edificant nisi qui sunt Domini.---Sed forte  sine ulla exceptione ab uniuersis edificanda uidebitur ciuitas, quod in tribubus cognominatis nulla fiat exceptio; eritque populis Dominum nescientibus in hanc domum communis ingressus? Sed intelligi illud Scriptura non patitur, adiiciens ad id quod dixerat, uERS. 5: Illuc adscenderunt tribus, tribus Domini  . Sunt enim qui non sunt Domini, quibus dictum est: uos estis a diabolo : et rursum: Abite a me maledicti in preparatum ignem diabolo et angelis eius . Tribus ergo que erunt Domini adscendent.

7. Nihil hic carnali Isrel.---Sed forte sibi Isrel hoc esse debitum uindicauit, id est, qui secundum litteram, et non secundum Spiritum; qui carnalis, et non celestis; qui crucifigens Dominum, non qui  adorans est? Sed ab hac spe repulsus est. Illuc enim adscenderunt tribus, tribus Domini, testimonium  illi Isrel. Non tribus Isrel in testimonium gentium, sed tribus Domini in testimonium Isrel. Tribus enim Domini sumus, et in domum Dei Iacob introibimus, et annuntiabit nobis uiam suam, et ambulabimus in ea. Tribus enim Domini dixerunt: uenite, adscendamus ad montem Domini, et in domum Dei Iacob: et annuntiabit nobis uiam suam, et ambulabimus in ea. Ex Sion enim exiet lex, et uerbum Domini ex Ierusalem . Ex Ierusalem enim exiens uerbum Domini, uenit ad gentes. He intreunt in sanctam ciuitatem, in testimonium Isrel.

8. Isrelitice plebis prerogatiue; testimonium contra eius scelera.---In quod tandem testimonium? Ad  confitendum, inquit, nomini Domini. Tribus enim Domini nomen Domini confitentur. Hoc autem est testimonium  Isrel. Ille Isrel a Domino, in Pharao uindicatus, in mari  ablutus, in deserto angelorum cibo pastus, in lege eruditus, in prophetis obiurgatus, in natiuitate a Domino per consortium corporis susceptus, in cruce  si crederet saluatus, in resurrectione si confiteretur glorificatus, nichil horum suum credidit, nichil horum manere suum uoluit. Habens manna, cucumeres Aegypti desiderauit: legem uite a Deo exspectans, uitulum adorauit; prophetas audiens 436 occidit. uirginis partum prophetatum sibi infamauit, Deum in carne non credidit, peccati remissorem  falso peccati reum arguit, emit ad mortem, in crucem sustulit. Testes resurrectionis  ad silentium corrupit: Apostolos morte interfecit. In hoc sceleris sui testimonium, tribus Domini adscendunt. Illi promissum est, he obtinent. Illius  testamentum, sed harum hereditas est. Hunc eius  cruciarium, Deum suum tribus confitentur. In hoc itaque testimonio agnoscit Isrel quem compunxit, et ab accessu eius inhibetur, quem resurrexisse non credidit. Hunc Archangeli adorant, huic omnes celestes uirtutes ministrant, hic tribus suas conformes glorie corporis sui prestat. Confitentur ergo nomini Domini, quia Deus est, quia filius unigenitus ingeniti est. In hoc itaque testimonium Isrel, in domum Domini tribus Domini conscendunt, confitentes nomini Domini.

9. Iudicium carnalis Isrel. Ecclesie typus.--- Sed confessio ista iudicium est. Iudicatur enim per eos, quibus dictum est: Sedebitis super duodecim thronos, iudicantes duodecim tribus Isrel . Non solum hi  iudicabunt, sed et regina Austri condemnabit, et Niniuite condemnabunt ; quia hi penitentiam super Ione predicatione egerunt, et illa ex ultimis terre partibus ueniens sapientiam Salomonis audiuit: in quibus Ecclesie prefiguratio est, que peregrina et incognita, et penitentie credidit, et sapientiam desiderauit audire.

10. Iudicii sedes ubi. Christus ut homo Dauid nominatur. Prophete futura enuntiant ut gesta.---Hic  igitur sedes iudicii erit, ubi in testimonium Isrel tribus Domini adscendent ad nomen Domini confitendum,  in Ecclesia scilicet, sanctorum lapidum ciuitate, que domus Domini est. Ait enim, uERS. 5: Quia illic sederunt sedes  in iudicium, sedes super domum Dauid. Dauid nunc quoque, sicut in ceteris locis,  Domino nomen ex corpore est. Scriptura enim ubicumque mentionem assumendi corporis facit, Dauid eum solita est nuncupare, nomen ei ex parente carnis assumens. Non est autem ex eo perturbatio intelligentie suscipienda, quod quedam ex preterito prophete locuti sint: iam enim de hoc eodem in plurimis locis rationem et frequenter edidimus. Deo namque complectenti in 437 se omnia, futura pro factis sunt. Et cuius tam fidelis  prescientia est, ut que nondum gesta sunt, tamen ab eo iam perfecta et  pro preteritis habeantur et gestis. Denique  statim res se futuri temporis loqui Propheta demonstrat.

11. Pace exstruitur Ecclesia.---Nam cum tamquam de preterito commemorasset, adscendisse illuc tribus Domini, et sedisse super sedes domus Dauid; nunc iam uelut publice doctrine et admonitionis affectu, commonuit in futurum dicens, uERS. 6: Rogate que ad pacem sunt Ierusalem: ut  prescientie fidem in iis que gesta dixisset ostenderet, conseruaret uero temporum ordinem in gerendis. Exstructio itaque eius in pace est, et participatio in idipsum est, et unius mentis et fidei et caritatis domus illa est. Discenda est ergo doctrina pacis. Nunc enim rogate () non orandi, sed interrogandi secundum proprietatem grecitatis est sermo.  Sed pacem discere, in uoluntate est audientium. Cum enim de pace eius interrogauerint, tunc letabuntur dici sibi: In domum Domini ibimus.

12. Pacis fructus.---Neque enim interrogate pacis fructus exiguus est: quia id sequitur: Et abundantia diligentibus te. Perfectos fructus dilectio pacis exspectat, et abundantem felicium prouentuum copiam sperat. Quod idipsum benedictio in Iacob ad spem fidelium preformata significat: benedictus enim ita est, fratris benedictionibus occupatis: Ecce odor filii mei, sicut odor agri pleni, quem benedixit Deus . Ager plenus et fertilis, reddens centesimum fructum,  huic eternis copiis abundabit. Et nunc quidem interim beatis fructibus  abundamus, quos nobis  in speciem fructuum eternorum  Ecclesie sacramentum et pacis unitas subministrat. Hoc autem sacramentum spei communis corporalium et communium rerum nominibus ostensum est: quod scientes intelligent. Namque abundantie huius et copie idem Propheta psalmo altero meminit, dicens: Dedisti letitiam in corde meo, a tempore frumenti et uini et olei sui multiplicati sunt in idipsum . Hec igitur abundantia est in idipsum. Per hanc enim pacis et sacramentorum abundantiam, beata illa pax et indeficiens et eterna bonorum celestium abundantia preparatur.

13. uirtus domni Dei non est sine pace.---Dehinc sequitur, uERS. 7: Fiat pax in uirtute tua, et abundantia in turribus grauibus tuis . Pax atque uirtus domus huius connexa sibi sunt.  Posse enim aliquid nisi ex pace non poterit; 438 quia participatio eius in idipsum est: in idipsum autem esse pax sola consequitur. Perfecta uero ac pacata uirtus eorum  tantum est, qui congregantur in idipsum: et idcirco ait: Fiat pax  in uirtute tua.

14. Turres Ecclesie principes. His abundans beatitudo. ---Ciuitatem autem necesse est diuerso edificiorum genere consistere. Non enim omnis est murus, porta, turris; neque omnis platee, porticus, taberne; neque domus, forum, templa, palatium: sed et differentibus inter se domorum magnificentiis differunt quoque cohabitantium dignitates. In omni uero genere ciuitatis, nichil neque firmius, neque utilius.  neque celsius turribus est. Solita uero Scriptura est grauia pro firmis et immobilibus nuncupare: sicuti ait: In populo graui laudabo te . Nunc quoque cum de pace uirtutis memorasset, abundantiam beatitudinis perfecte et eterne ciuitatis huius principibus tamquam firmissimis  deputauit, dicens: Et abundantia in turribus grauibus tuis. Superius dixerat: Et abundantia diligentibus te: non ergo omnium est abundantia, sed diligentium Deum. Deinde adiecit; Fiat pax in uirtute tua. Pax enim Ecclesie et unitas uirtutem nobis firmitatemque prestat: secundum illud Apostoli:  Et pax Dei, que exsuperat omnem sensum prudentie,  custodiet corda uestra in Christo Iesu . Nunc quoque hanc abundantiam, quam diligentibus spoponderat, propriam esse grauium  turrium commemorat; eos graues turres significans  esse, quicumque diligerint. Per quod intelligendum est, abundantiam hanc non promiscuam esse, nec totius admodum ciuitatis: sed eorum tantum sanctorum et fidelium uirorum, qui cetere ciuitatis huius edificationi tamquam turrium firmitate prestiterint.

15. Ciuitatis Dei, et domus Dei discrimen.---Sequitur deinde Prophete magnus affectus, et in omnem hominem credentem, sollicitudo pie admonitionis. Ait enim, uERS. 8: Propter fratres meos et proximos meos loquebar pacem de te: propter domum Domini Dei mei quesiui bona tibi. Multitudinem in fratribus suis proximisque huius significat ciuitatis, propter quos pacem de ea  locutus est:  ut audientes se ipsos in edificium consummande huius ciuitatis aptarent. Sed qui pacem propter fratres et propinquos  suos de ea loquitur, ciuitati eidem propter domum Dei bona querit, dicens, uERS. 9: Propter domum Domini Dei mei quesiui bona tibi. Ciuitati ergo bona propter domum Domini quesita sunt. Discernens enim gloriam 439 domus Dei a ciuitatis uniuersitate, quia necesse est ornatum  domus regie, edificationi ciuitatis totius anteferri; quesiuit bona eidem ciuitati. Primum enim fratres et propinqui eius, per predicationem pacis facti sunt Domini ciuitas. Secundo uero ciuitas ipsa iam ex propinquis eius et fratribus constituta, audiens dignitatem domus Dei domus  omnis Dei ipsa esse properauit. Ac sic ciuitati huic quesita sunt bona, dum ex ciuitate Domini in domum Dei proficit; secundum illud Apostoli: uos estis templum Dei, et Spiritus Domini habitat in uobis . Fidelis enim est, qui ait: Pater pro his te rogo ut omnes unum simus, ego in illis, et tu in me: Dominus noster iehsu Christus, qui est benedictus in secula seculorum. Amen.



PSALMUS CXXII. Canticum graduum.

Ad te leuaui oculos meos, qui habitas in celo. Ecce sicut oculi seruorum in manibus (Infra manus dominorum suorum sicut , oculi ancille in manibus  domine sue: ita oculi nostri ad Dominum Deum nostrum, donec misereatur nobis. Miserere nobis, Domine, miserere nobis: quia multum repleti sumus contemptione : quia multum repleta  est anima nostra. Opprobrium abundantibus, et despectio  superbis.




TRACTATUS PSALMI.

1. Psalmorum superiorum uarii gradus.---Efficitur rebus, quod titulo prescriptum est: gradibus enim cantici tamquam de humilibus ad excelsa conscenditur. Namque in primo  cantico graduum ad Dominum de tribulatione clamatum est. Postea leuati oculi in montes sunt, et quesitum unde ueniret auxilium. Dehinc 440 quia eleuanti oculos, et unde auxilium ueniat querenti, adest doctrine prophetice institutio, in his que sibi sunt dicta letatus est. Nunc uero quia usque ad id quod doctrina instituebat accessum est, de quodam quasi profectus sui gradu cantat Propheta, uERS. 1: Ad te  leuaui oculos meos, qui habitat in celo, incrementis competentibus contemplandi Dei usus, tamquam post multam cecitatem,  per modica et dimensa admisse sibi lucis interualla, ad consuetudinem totius luminis preparatus. Deus enim, qui primum in tribulatione inuocatus est, quesitus est a prophetis, eosque prophetie letificauit  auditu. Sed nunc iam oculis mentis per fidei fiduciam contemplandus est habitans in celo.

2. Celum uisibile non est Dei habitatio, sed Filius. ---Sed celum hoc, quod uisibus nostris per materiem sui subiacet, quod tamquam fumus solidatum firmamenti et naturam et nomen accepit, preteribit et non erit: sedes autem Domini manet in eternum. Necesse est uero, ut habitatio habitatore suo  digna sit:  ne corruptibili loco id quod infinitum et incorruptibile est concludamus, dum Deum in celo hoc habitare credimus. Queramus ergo que habitatio Dei sit.  Nempe is qui dixit: Pater enim in me, et ego in Patre ; et rursum: Ego et Pater unum sumus , et de quo dictum est: Deus erat in Christo mundum reconcilians sibi : digno et sufficiente Filio, in quo Pater per eamdem nature habitet uirtutem;  Patre autem filium, quem ex se genuit, non separante a se differentia diuinitatis. Sed non nunc de inseparabili uirtute Patris et Filii sermo est. Deus enim ex Deo genitus non abest per naturam ab eo, ex quo genitus confitendus est: et Deus innascibilis,  unigenitum Deum gignens, manet in illo quem genuit proprietate generandi. Omnis autem spes in eo nostra est, ut unigenitum Deum nouerimus. Nam de innascibili Deo, nemo tam amens est, qui celum contuens Deum esse non sentiat . In hoc ergo celo Deus inhabitat, digno maiestatis sue et diuinitatis habitaculo.

3. Per Christum Deus in nobis habitat.---Sed est et alia complacita Deo et electa habitatio, eorum scilicet, de quibus dictum est: Habitabo in his, et deambulabo in ipsis, et ipsi mihi erunt in populum, et ego illis in Deum ; de quibus et Apostolus 441 ait: uos estis templum Dei, et Spiritus Dei habitat in uobis . Idem quoque Apostolus ait: Qualis de limo, tales et de limo; et qualis celestis, tales et celestes . Celestis ergo est secundus Adam: et idcirco celestis, quia uerbum caro factum est, ex Spiritu scilicet et Deo homo natus  . In hoc ergo uerbo, non inani sono uocis, sed in Deo uerbo; neque in dissidenti a se diuersaque substantia, sed  in Dei uerbo, Deus tamquam in celo habitat, in eo scilicet, quod ex se ac suum est, manens: per eum in eis quoque qui celestes sunt habitans, sicut ipse ad Patrem ait: Ut omnes unum sint,  ego in illis, et tu in me . Ergo si qui in Adam limus fuimus, nunc celestes sumus in Christo, et Christus habitator est nostri, per habitantem Christum in nobis etiam ille  quoque habitator est nostri, qui est habitans in nobis Christus habitatio.

 4. Publica de Dei sede opinio non excluditur.---Et quia secundum corporalem intelligentiam ille nobis subest sensus, ut celum quod ultra  firmamenti huius naturam est, Deus inhabitare existimetur; non excludimus publicam illam de sede Dei opinionem ut ei celum celi thronus sit; sed et illam dignam Deo habitationem in  celestis Adam suo significatam esse credentes. Etiam hoc ergo Deus celum habitare noscendus est, per eum quoque inhabitans, quos in eo constituit esse celestes.

5. Animus Deo deditus non distrahendus.---Oportet autem eos qui ad Deum oculos mentis erexerint, non retorquere eos atque deflectere, quia ut in Euangeliis  dictum est: Nemo retro respiciens  aratrum tenens aptus est regno celorum . Relinquentes enim templa, aras, cupiditates, lasciuias et omne uitiorum profundum, conuenit indefesso obtutu inuictoque persistere. Si enim gentes errore suo cece indemutabili pertinacia falsis religionibus detinentur, ita ut reflecti a superstitionibus suis  ueri ratione non possint, diuersis diis, ut uocant, perseuerante stultitia seruientes, et si anima peccantium, capta uitiorum illecebris, deuotissime seruit tamquam imperanti sibi corpori; quanto nos magis conuenit Deum conditorem celi et terre cognoscentes ,  sine deflexu aliquo ac deuia religione uenerari, neque quoquam intente fidei pertinaciam deflectere?

6. Manus, opera. Serui peccati. In que opera intendant. ---Et docet propheta hos mentis sue oculos indemutabili ad Deum esse semper obtutu, dicens, uERS. 2: Ecce sicut oculi seruorum  in manus dominorum suorum et sicut oculi ancille in manus domine sue: sic oculi nostri ad Dominum Deum nostrum, donec misereatur nobis. Exempli comparationem propheta posuit, ut sicut in manus dominorum oculi seruorum sunt, ita ad Deum oculi fidei sue intenti sint: quia fidelis seruus ad omnem obedientiam uoluntatis dominice sollicitus sit, indeflexosque oculos semper intendat. Sed si de seruis ac dominis corporalibus sermo esset, dictum ita fuerat, oculos seruorum in  oculis uel in lingua, uel in conspectu esse dominorum aut nutu enim his iubetur, aut ore. Sed manus pro operibus Scriptura frequenter significat. Sunt autem qui neque hominum, neque Dei serui sunt; sed serui sunt peccati, Domino dicente: Omnis qui facit peccatum, seruus est peccati . Hi ergo serui harum spiritalium nequitiarum  in celestibus, in opera eorum tamquam in manus dominorum suorum oculis mentis sue semper intenti sunt, uitiorum in id desiderio atque admiratione defixi. Sunt autem hec diabolica, id est, deorum gentilium opera, que significantur in manibus, uenter, otium, luxus, libido, superbia, auaritia, ambitio: in hec ergo  uoluntatum,  quarum dominatui subiacent, opera spectantes sensus sui oculis intendunt, quibus dii plures sunt innumerosique  domini, prout uniuscuiusque studium et natura auctorem sibi religionis elegerit.

7. Deus nobis unus, non solus.---Nobis autem unus Deus est, non tamen per  unionem Dei Domino nostro Iesu Christo quod Deus est abnegantes; sed sequentes Legem et prophetas et Euangelia et apostolos, diuinitatis unitatem in innascibili Deo et in unigenito Deo secundum proprietatem atque naturam cum fide et ueritate profitemur. Nusquam enim genere plurali, nec deos neque dominos sermo propheticus nuncupauit; sed unumquemque suo ordine. 443 Genesis namque ait: Et pluit sulphur et ignem Dominus a Domino ; et Propheta:  Unxit te, Deus, Deus tuus ; et, Dixit Dominus Domino meo ; et Euangelia: Et uerbum erat apud Deum, et Deus erat uerbum ; et Apostolus: Unus Deus ex quo omnia, et unus Dominus iehsu per quem omnia ; et rursum: Ex quibus Christus, qui est super omnia Deus . Hoc ergo propter Dominum dictum est: ut intelligeremus per id quod unus innascibilis Deus est, non adimi unigenito Deo posse quod Deus est. Deus enim unus uterque est: non quod  unus diuisus in duos sit, aut uterque ipse sit , ut nuncupatio sola fecerit patrem et filium, non natura gignendi: sed idcirco Deus unus, quia neque duo innascibiles, neque unigeniti duo, sed unus ex uno, et ambo unum,  non dissimili scilicet aut differente a se substantia diuinitatis in utroque.

8. Cur plures serui ac domini, ancilla ac domina una. ---Sequitur deinde: Et sicut oculi ancille in manus domine sue. Tenuit uero eumdem Propheta ordinem, ut in comparationis exemplum ancille quoque oculos in manus domine esse commemoraret intentos: ut in operum potius efficientias hec desideria seruorum doceret intenta. Sed cum plures serui plurium dominorum sint positi in exemplum; querendum cur ancilla una unius commemorata sit domine. Plures enim serui, ut superius diximus, plurimorum sunt  deorum. Nunc autem una ancilla et una domina: quia natura una est anime humane, sicuti et terrene carnis una natura est. Et quia nunc  de peccatoribus, qui peccati serui sunt, sermo est; hec ancilla anima carni domine sue dedita est,  per corporalium et uitiorum blandimenta subiecta: habetque  inferiori sui per illecebrarum fomenta dominatum , fructus operum eius inspiciens. Ergo ut hos seruos et hanc ancillam indemutabiles uitia sua detinent, ut in his quadam  religiosa stultitie sua: intentione persistant; ita fidem  , que non temporaria ac mobilis sit, neque emissis tentationibus defatigetur, sed usque ad consummationem misericordie Dei immobilis et indemutata permaneat.

9. Spes Prophete pertinax.---Et idcirco Propheta pertinaciam spei sue usque ad finem accipiende misericordie demonstrat, dicens: Ita oculi nostri ad Dominum Deum nostrum, donec misereatur nobis. Non desinit, non absistit,  tardet licet ad tentationem fidei misericordiam suam Dominus: quia fides  constantem prestare debet fiducie sue 444 expectationem, et desperatio omnis diffidentie confessio sit. Sed Propheta non incertus est misericordie Dei: nam oculi eius in eum, quoad usque misereatur, intenti sunt. Intenti autem adeo, ut intentioni eorum oratio geminata subiecta sit. Ait enim post hec, uERS. 3: Miserere nobis, Domine, miserere nobis. Et intentus est, et intentus orat: ea scilicet perseuerantia, qua uitiorum serui in dominantibus sibi uitiis demorantur, ille certissima bonorum eternorum spe, et perfecte in se misericordie fiducia perseuerat.

10. Fideles iniuriis uexati, de iniuriis suis ac de uexantium peccatis dolent. Leuamen iis a solo Deo.---Sequitur uero, ut sepenumero cognouimus, hanc fidelium spem grauis iniquorum obtrectatio, et molesta  malignorum insectatio. Iustitiam enim a nobis predicari, iniquus odit; pudicitiam si laudamus, impudicus offenditur; exsecratur in nobis ebrietas ieiunia. At uero cum ad liberalitatem cohortamur, insipientiam nostram auarus accusat. Cum Christum Deum predicamus  crucifixum, religionem Iudeus et omnis ex gentibus persecutor exprobrat. Cum iudicium Dei exspectamus, offenduntur seculi reges, et Deum arbitrum uite ab unoquoque acte recusant. Cum resurrectionem annuntiamus, mortua cum uitiis suis infidelium corpora contradicunt. Fidem quoque nostram a Lege et Prophetis et Euangeliis et Apostolis susceptam omnes hereticorum falsitates coarguunt. Cedimur, maledicimur, fugamur, necamur ferro, flammis, profundo;  deseuitur in nostram  uerecundiam, deseuitur in corpora: dolor nobis est ex iniuriis nostris. Et quia iniurie nostre his qui eas inferunt mors est, dolor nobis est ex miseratione  pereuntium. Ideoque post geminam precationem, qua dixerat: Miserere nobis, Domine, miserere nobis; adiecit: Quia multum repleti sumus adspernatione. uERS. 4. Quia multum repleta est anima nostra: Deo solo aduersum hec opitulari potente, ut ab adspernatione atque contemptu eximat usque in finem misericordie  in se semper intentum. Et  idcirco donec sibi Deus misereatur intentus est, idcirco gemina oratione misericordiam sibi Dei precatur, quia multum ipse atque anima sua repleta adspernatione sit, Deo, ut diximus, tantum potente in multa adspernatione misereri: neque solum in id potente, sed potente etiam  in contrauersum omnia retorquere, et quamdam uicissitudinem prestare patienti.

 11. Lazari pauperis et diuitis uicissitudo.---Testis nobis est et pauper in Abrahe 445 sinu quiescens, et diues perustus in pena.  Ille enim in aggestu fimi ante diuitis ianuam, fame tabidus, ulcerum sanie defluens sederat, canibus uulnera dissoluta lingentibus. Sed hec erat militia corporis, hec aduersum seculum pugna. Interius tamen anima eius per fidem inuulnerabilis, et ad omne telum  uoluptatis ac uitia inuia: et idcirco ab Angelis post carnis dissolutionem beata in Abrahe  sinum fertur. Ille uero cui omnis erat uestitus in purpura, cui totius ciuitatis nobilitas graui dominatu subdita famulabatur, cui eris, terre, maris copie in usum conuiuii congerebantur, uni uentri eius officiis elementorum omnium seruientibus, qui huic pauperi ianuam clauserat,  micas de mensa excidentes negauerat, et tamquam contumeliam suam occursum eius exprobrauerat: excedens hoc quo male usus erat corpore, impenetrabilis a sanctis chao separatur, omni penarum ministerio excipitur, dolet, uexatur, amburitur, irrorari se ac refrigerari minimo digito requiescentis in sinu Abrahe pauperis deprecatur. Cui Abraham respondit: Fili, recordare, quia recipisti bona in uita tua, et Lazarus similiter mala: nunc autem hic consolatur, tu uero cruciaris . Fit alterna conuersio: et demutatur letitia in merorem, et meror in gaudium. Et uideamus an idipsum quod Euangelium exposuit, nunc quoque Propheta significet.

12. Diuitum et humilium seu egenorum exitus.--- Ait namque: Opprobrium abundantibus, et adspernatio superbis. Post  superiores, quas commemorauimus,  insectationes regum, gentium Iudeorum, hereticorum, atque etiam sepe nostrorum, facta hic quoque est euangelica conuersio, ut abundantibus sit opprobrium, et superbis adspernatio. Superbia in contemptum, et copia mutatur in inopiam: rursumque et contemptus in superbiam, et inopia demutatur in copiam, propheta utrumque istud per uerba eadem monstrante, cum dicit: Opprobrium abundantibus, et adspernatio superbis, siue quod modo opprobrium ferant, qui postea  in regno Domini abundabunt, et quod nunc in adspernatione sint, qui postea per fidei confidentiam  superbient: siue quod iudicii tempore opprobrium et adspernatio in eos, qui nunc in seculo abundent ac superbiant, reuertatur.

13. Humilitatis exempla.---Paulus in infirmitatibus  et in angustiis suis gloriatur. Iudicem quoque eligi potentium ex contemptibilibus Ecclesie precepit . Mutuam sibi legem ille et Petrus instituunt, 446 ut meminissent egenorum, eorumque curam facerent sollicite. Minimorum angeli Deum quotidie uident ; humilis exaltabitur ; et optimum sacrificium Deo est  cor contribulatum . Non ergo abiiciamus humilem, non contemnamus pauperem, non transeamus indigentem: ne profundo ab his chao separemus, ne, refrigerare nos minimo digito suo dedignentur, quia opprobrium abundantibus, et adspernatio superbis sit. Demutabilis est ista conuersio, et digna in bonos ac malos uicissitudo, quam in Euangeliis ostendit dicens: Beati lugentes, quoniam ipsi  consolabuntur ; et rursum: ue uobis qui ridetis, quoniam flebitis , ait Dominus noster iehsu Christus, qui est benedictus in secula seculorum. Amen.



PSALMUS CXXIII. Canticum graduum Dauid.

Nisi quod Dominus erat in nobis, dicat nunc Isrel, nisi quod Dominus erat in nobis; cum surgerent homines in nos, forte uiuos deglutissent nos. Cum  irasceretur animus eorum in nos, forsitan aqua absorbuisset nos. Torrentem pertransiuit anima nostra: forsitan pertransisset anima nostra aquam immensam. Benedictus Dominus Deus, qui non dedit nos in capturam dentibus eorum. Anima nostra sicut passer erepta est de laqueo uenatorum. Laqueus contritus est, et nos  liberati sumus. Adiutorium nostrum in nomine Domini, qui fecit celum et terram.




TRACTATUS PSALMI.


1.uox Isrel ad exemplum prophete.---Attulit magnum nobis compendium psalmus anterior: ab eo enim in hunc scanditur. Oculi namque mentis nostre intenti in Deum fuerunt usque ad misericordie finem, multis undique adspernationibus et opprobriis circumstantibus. Post que misericordiam consecutos, et de opprobrio in abundantia, de adspernatione in superbia collocatos, quid agere ac loqui nos 447 oporteat, propheta demonstrat, dicens, uERS. 1: Nisi quod Dominus erat in nobis, dicat nunc Isrel, nisi quod Dominus erat in nobis; cum surgerent homines in nos, forte uiuos deglutissent nos. Et quidem sermo ipse talis est, ut intelligatur prophete esse, instruentis quid dici a ceteris oporteat. Primum  enim res ipsa dicta est: dehinc qualiter sit dicenda monstratur. Et hic fuit ordo, ut quid agendum, dehinc quatenus agendum esset, ostenderetur. Nisi quod Dominus erat in nobis, dicat nunc Isrel. Dictum est ergo quid dici ab Isrel oporteret. De Isrel frequenter admonuimus, eum existimandum esse, qui Deum mentis oculis contemplatus sit. Nunc ergo secundum propheticam doctrinam cognito quid dicere debeat Isrel, loquitur, uERS. 2: Nisi quod Dominus erat in nobis; cum surgerent homines in nos, forte uiuos deglutissent nos. Hoc ergo Isrel, exemplum accipiens a propheta, dicit: quia audiuit: Nisi quod Dominus erat in nobis, dicat nunc Isrel.

2. Gloriandi in se homini nulla causa.---Non est autem leue mandatum illud, quod necesse fuit preeunte  quodam prophete preconio demonstrari. In his namque rebus, que difficiles sunt, desideratur exemplum. Omnis enim natura hominum insolens ad res secundas est, et imbecillitatis sue immemor, inconsulte in prosperis iactans est, quod ab homine doctrina Dei erudito abesse oportet. Quis enim relictus est nobis gloriandi locus, recordantibus omnia ex Deo esse? Si nos nobis uitam inseruimus,  debeamus et nobis corporum speciem: si ipsi pluuias estusque moderamur, ex nostro esse prouentus fructuum gloriemur: si non in omnibus opus est Dei misericordia, etiam omnia nobis tamquam ex nostro sint uindicemus. Numquid fortis fortem se gloriabitur, quem corporis egritudo efficiet infirmum? Numquid diues in opibus gloriabitur, cui hec omnia forte  fur, predo, tyrannus abripiet? Numquid nobilitas gloriabitur, effecta nonnumquam indigna et miserabilis  seruitus? Numquid sapiens gloriabitur,  incertus quid in momenta sibi accidat? Sed si quid horum sine molestie alicuius interpellatione utimur;  delectamur, efferimur. Et si ex aliqua tristitia in gaudium reuertamur, huius ipsius uix adepti gaudii incapaces ultra sensum humane imbecillitatis extollimur; immemores dicti huius: Non glorietur sapiens in sapientia sua, neque fortis in fortitudine 448 sua, neque diues in diuitiis suis, sed in eo glorietur qui gloriatur, intelligere se, et cognoscere quoniam ego sum Dominus . Ergo nos de consuetudinis nostre uitio insolentes, quodam prescripto confessionis propheta formauit: et ad honorem Deo reddendum, et in eo gloriandum  exemplo admonitionis edocuit, dicens: Nisi quod Dominus erat in  nobis, dicat nunc Isrel.

3. Deo a quo sunt bona omnia sua tribuenda.---Auditis igitur a propheta que dicere nos oportet, dicamus et nos: Nisi quod Dominus erat in nobis; cum insurgerent homines in nos, uERS. 3, forte uiuos deglutissent nos. Perpessi namque hominum insectationes, regum impias  constitutiones, consiliatorum illecebrosas adhortationes, cum in fide maneamus, cum in timore Dei resideamus, cum in spe bonorum eternorum immoremur, adiuti Dei misericordia, scientes fidelem eum qui dixit: Ecce ego uobiscum sum omnibus diebus usque ad consummationem seculi , ad hunc habitantem  in nos gaudia nostra referamus: huic si quid in nobis est debeamus, a beato Paulo docti nichil nostrum existimandum,  dicente: Quid enim habes, quod non accepisti? Si autem accepisti, quid gloriaris quasi non acceperis ? a sancto uero Iacob patriarcha modestiam referende gratie cognoscentes, cum dicit: Deus qui enutriuit me a iuuentute mea, et angelus eruens me ex omnibus malis .

4. uiuorum mors.---Non est autem in usu hominum, ut uiuos alios uorent, neque usque ad carnes glutiendas odia procedunt. Sed neque nunc de eruto a morte corpore gaudium est; sed de anima a peccatorum consortio  liberata. Idcirco ait forsitan uiuos deglutiendos fuisse, scilicet in corpore adhuc positos a morte peruasos, atque a peccato comestos. Hec enim uiuorum mors est, uiuere luxui, somno, sacrilegiis, adulteriis, cedibus. Deo ergo gratie agende  sunt manenti in nos: quod per fidem eius doctrinamque uiuentes non deglutimur ab istis. Fit ergo hic in  gratulatione ordo, qui est iniquitatibus. Namque  ab insurgentibus primum aduersus nos deglutiti non erimus; sed ne postea quidem irascentibus eorum animis ab aqua, protegente Domino, absorbebimur.

5. Aquarum diuersa genera. Quid significent.---Ait enim, uERS. 4: In eo cum irasceretur animus eorum aduersus nos forsitan aqua absorbuisset nos. 449 Sed quid hoc est? Animi hominumiras cuntur, et aqua nos absorbet? Numquid ad motus mentium incitatarum ultrices aque assistunt, aut animales sunt ut absorbeant? Enecari in aqua qui demersi sunt possunt; absorbere autem id quod inanimale est non potest. Querendum ergo nobis est, quid hic intelligi oporteat. Et meminisse eorum locorum necessarium est, in quibus aque facta sit mentio. Et quidem in exordio libri Genesis  ita scriptum est:  Et tenebre erant super abyssum, et spiritus Dei superferebatur super aquam ; et iterum: Dixit Deus: Fiat firmamentum in medio aque, et sit diuidens  inter aquam et aquam ; et rursum: Aqua que super celos est, laudet Dominum ; et rursum: uiderunt te aque Deus, uiderunt et timuerunt . Ergo quia lex spiritalis est, et fides historie non periclitatur, si rebus effectus inesse et connexam sibi extrinsecus significantiam existimemus; uidemus et aquas esse super quas sit Spiritus Dei, et aquas esse que super celos sint, esse et que in terris sint, et aquas esse que laudent, et aquas esse que timeant. Per quod recte significari aquas populos intelligimus, in quibus sint spiritales, sint et tenebrose; sint celestes, sint et terestres, sint gloriosum aduentum Domini laudature,  sint et timentes. He ergo sunt trepide, terrene, tenebrose, absorbere nos uolentes, animis in ira concitatis, et toto diabolici furoris impetu commotis, tamquam maxima hiemis tempestate torrentibus et per preceps ruentibus.

6. Diaboli impetus quid Deo plenis, quid uacuis efficiant. ---Atque ita in ordine confessionis nostre ad Dominum adiecit propheta, uERS. 5: Torrentem pertransiuit anima nostra, forsitan pertransisset anima nostra aquam immensam. Ecce diaboli et suorum irruentes impetus, et ex turbidis motibus concitatos  furentesque procursus, et tempestatis temporarie torrentes; sed hec intolerabilis aqua animam non transiit, in qua Deus habitat. Intolerabilis autem est Deo uacuis; his autem in quibus Deus est, torrens repentinus, post paululum uero  ad transeundi facultatem aridus et exhaustus.

7. Diaboli dentes.---Atque ut nullus hic de aquis sensus esset; 450 consequitur, uERS. 6: Benedictus Dominus, qui non dedit nos in  capturam dentibus eorum. Et qui sunt horum torrentium dentes? Sunt plane ad laniandum apprehendendumque uehementes, ira, cupiditas, lasciuia, odium, gula, auaritia. Hi sunt dentes mali et tenaces. Per hec enim in nos captos laniatosque dominantur, dum uitiorum suorum aut ministros aut consortes esse nos faciunt: quibus non  carnes nostre, sed anime, nisi Deus in nobis esset, manderentur.

8. Laquei animarum.---Ait enim, uERS. 7: Anima nostra sicut passer erepta est de laqueo  uenatorum. Laqueos, qui uenantur, occulte et fallentes pretendunt, aut absconsos uallibus, aut herbis contectos, aut cibis  oblitos, aut nubibus concolores. Et hec quidem ad bestias atque aues ceteras: nobis uero aduersus animam hec parantur. Est enim nobis laqueus  in otio, pecunia, ambitione, lasciuia. Hec pretenduntur, hec blandiuntur, hec fallunt: sed ab his omnibus uoluntas nostra est  referenda. Omnibus enim hi laquei pretensi sunt, sicut scriptum est: Non enim iniuste in terra pretenduntur retia auibus . Perfecta enim gloria  est, ab his laqueis qui pretensi sunt euolare.

9. In Ecclesia constanter manendum.---Denique psalmus ita dicit: Anima nostra sicut passer erepta est de laqueo uenatorum: non utique uenantium, sed corum quibus in uenatione tensi sunt laquei. Non enim cum quis in laqueum inciderit, tunc fiet peccator, sed cum omnibus tendantur,  ille tantum qui iam sit peccator in laqueo est; sicut scriptum est: Oculus  meretricis, laqueus peccatoris. Ergo a peccatis omnibus abstinendum est, ne incidamus in laqueum. Spiritales enim sumus, et euolamus ut passeres. Passer  auis domestica, et edificiorum incola: non  momentanea, non temporaria, sed sine demutatione ulla aut temporis obseruatione consistens. Nos ergo sine uicissitudine temporum Ecclesiam incolentes, abstineamus a peccatis, ut a laqueis euolemus. Laqueus enim per Deum in nos habitantem conteritur: quia ita sequitur: Laqueus contritus est, et nos liberati sumus. uERS. 8. Adiutorium nostrum 451 in nomine Domini, qui fecit celum et terram. Hoc adiutorio laqueus conteritur, hoc adiutorio liberamur, in nomine Domini qui fecit celum et terram: quod est scilicet super omne nomen, in quo omne genu flectatur celestium, terrestrium et inferorum: et omnis lingua confiteatur, quia Dominus iehsu in gloria est Dei patris, qui est benedictus in secula seculorum. Amen.



PSALMUS CXXIu. Canticum graduum.


Qui confidunt in Domino, sicut mons Sion; non commouebitur in eternum qui habitat in Ierusalem. Montes in circuitu eius, et Dominus in circuitu populi sui, ex hoc nunc et usque in seculum: quoniam non derelinquet uirgam peccatorum super sortem iustorum; ut non extendant iusti in  iniquitatem manus suas. Benefac, Domine, bonis et rectis corde. Declinantes autem ad obligationes adducet Dominus cum operantibus iniquitatem: pax super Isrel.




TRACTATUS PSALMI.

1. Contra eos qui litteram unice sectantur.---Faciunt nobis plerique obscuritatem, uolentes Scripturas propheticas solo aurium iudicio estimare, et  non aliud in his intelligere, quam quod sub singulis rerum quarumque uocabulis audiatur. Quod cum uolunt, neque nobis quod intelligamus relinquunt, neque prophetas non dico celestia, sed nec terrena quidem rationabiliter dixisse constituunt. Quid enim aut a nobis congrue tractabitur, aut ab illis recte dictum existimabitur, cum aquas laudantes, uidentes, timentes, et plaudentes manibus audiemus, nisi  ex auctoritatibus Scripturarum earumdem, sub aquarum nomine aliud significari quod alterius sit generis monstremus? id scilicet quod sit uiuum ac sentiens, et ad rei uniuscuiusque iudicium suo motu sensuque se permouens: quod esse homo intelligitur, laudans, uidens, timens, plaudens, iudicans. Hec enim humane affectionis genera in aquis  esse sermo propheticus edidit: quorum quia in aquas natura non conuenit, nec propheta de aquis 452 dixerit, nec nos de aquis dictum intelligamus. Hec propter ea, que in presenti psalmo sunt, retractari conuenit, que talia sunt.

2. Littere sensus hic sibi non coheret.---uERS. 1 et 2. Qui confidunt in Domino, sicut mons Sion; non commouebitur in eternum, qui habitat in Ierusalem. Montes in circuitu eius. Nomen montis Sion, et  habitatio Ierusalem, et montes circum eam, si nullam interioris intelligentie habent causam, inanis est psalmus, et mendax Propheta, in quo Spiritus sanctus locutus esse credatur. Est enim mons Sion ciuitati Ierusalem imminens; est eadem ciuitas, circa quam extrinsecus plures sunt montes. Qui ergo confidit in Domino, quem profectum habebit, ut sit sicuti mons Sion? ex rationabili homine fieri saxum, arborem, cespitem, et de natura animali in naturam inanimalem referri? Iam uero quomodo fidelis hic sermo sit, non commouendum eum in eternum, qui habitet in Ierusalem? Numquid Ierusalem ipsa sanctificationem habitantibus afferebat, ut habitatio eius firmitas esset eterna: cum  illinc sacrilega cedes prophetarum, iudicium mortis in Deum,  fuga Apostolorum, crucis scandalum sit? Habitantes autem in ea quotiens captiui,  quotiens perempti? Ad ultimum urbs ipsa funditus diruta est, et qui uastationi eius residui erant, capti atque dispersi sunt: propheta hoc impietati eius excidium antea ita nuntiante: Terra uestra deserta, ciuitates uestre igni concremate regionem uestram in conspectu uestro exteri comedent, et desolata et subuersa a populis extraneis derelinquetur filia Sion, ut tabernaculum in uinea, et sicut casa custodiaria in cucumerario . Iam ergo inanis est sermo, inanis est prophetia, que addiderit: Montes in circuitu eius, et Dominus in circuitu populi sui ex hoc  nunc et usque in seculum. Ierusalem euersa est, populi eius exstincti sunt, reliquie eius dissipate sunt: hodie in ea non  habitatur, non sacerdos, non propheta, non princeps; sed ipsa obtrita, deserta, sine fructu est. Et quomodo habitator eius non commouebitur in eternum? et Dominus in circuitu populi eius ex hoc nunc et usque in seculum? Ergo non potest de ea prophetatum uideri, a qua prophetie ueritas dissidebit. Sequens igitur est, ut queramus in quos dictorum ratio conueniat.

3. Mons Domini Ecclesia. Christus qui ex monte in lapidem, et ex lapide in montem.---Et quidem primum animaduertendum est, non alterius montis quam Sion factam mentionem. Legimus enim montem esse Domini  et Choreb, usque ad quem primum Moyses cum multa obisset, accessit : esse et montem Domini Sina, in quo populo  lex scripta sit. Est et Sion mons superimminens Ierusalem. Sed quia in hunc montem 453 prophetie nullus est fructus, uidendum est quid in monte intelligi oporteat. Et habemus optimum intelligentie ducem Esaiam. Nam cum superius montem Domini excelsum significasset, ad quem gentes uenture essent , ait: Propter hoc sic dicit Dominus: Ecce mitto in fundamenta Sion lapidem preclarum, electum, angularem, pretiosum in fundamenta eius;  et qui crediderit in eum, non confundetur . Et non ambiguum est Apostolum fundamentum  Christum significasse, per quod beata illa dominici corporis Ecclesia, cuius fundamentum est Christus, significari uidetur in monte. Quam idem Apostolus et Ierusalem nuncupat, dicens: Que nunc est Ierusalem, et seruit cum filiis suis; ea autem que sursum est Ierusalem libera est, que est mater nostra . Habemus ergo montem Sion Domini, habemus et ciuitatem Dei Ierusalem: et nominis Sion interpretatio est speculatio. Sic ergo montem Domini  in Daniele accipimus, ex monte in lapidem, et rursum ex lapide in montem : exinaniuit enim se in forma Dei constitutus, et formam serui accepit, et  per passionem suam mundo  cum superstitionibus suis terroribusque prostrato, in gloria Dei patris est, et Deus super omnia est; propter infirmitatem carnis ex monte in lapidem exinanitus, propter gloriam passionis ex lapide rursum effectus in montem: mons superimminens et excelsus, in quo ipsi nosmetipsos per assumptionem carnis nostre corporisque speculamur.

4. Resurrectionem nostram in Christo speculamur. Ecclesia presens forma future.---In eo enim sumus  resurrectionem nostram in resurrectione nostri in eo corporis contemplantes: speculatio est enim Sion mons.  Loquatur interpretationem hanc hebraica lingua, qua dictum est, Mons Sion mons speculationis est. Loquatur Paulus, et dicat, Nostra autem conuersatio in celis est, unde et saluatorem  nostrum exspectamus  Dominum Iesum nostrum qui transformabit corpus humilitatis nostre, conformatum corpori glorie sue ; dicat et rursum, Et cum essemus mortui peccatis, uiuificauit nos simul cum Christo, et cexcitauit, et collocauit in celestibus . Dicat et Euangelium, Quotquot autem receperunt eum, dedit eis potestatem filios Dei fieri  Dicat ergo nunc et Propheta, Qui confidunt in Domino, 454 sicut mons Sion, non commouebitur in eternum qui habitat in Ierusalem. Sequamur Apostolum, sequamur Euangelium, sequamur Prophetam. Confidamus in Domino, ut conformes corporis glorie Dei simus. Habitemus nunc Ecclesiam  celestem Ierusalem; ut non moueamur in  eternum. In hac enim habitantes, habitabimus et in  illa; quia hec illius forma est, Ex parte enim cognoscimus, et ex parte prophetamus. Et nunc uidemus per speculum in enigmate, tunc autem facie ad faciem . Sed et hec celestis, et illa celestis; et hec Ierusalem  est, illa quidem ecclesia angelorum multitudinis frequentium: sed est ecclesia primitiuorum, est et ecclesia spirituum in Domino fundatorum . Fundandi ergo sumus in spiritu, et in habitantibus standum est, non discurrendum, sicuti Moysi dictum est, Tu autem mecum sta . Non simus  procursibus uagi, neque uiis incerti, neque inanis doctrine uento euolantes. In eternum enim manendum est, si sine commotione steterimus.

5. Montes in circuitu nostro. Sancti atque Angeli.--- Sed neque desunt stare uolentibus sanctorum custodie, neque Angelorum munitiones. Dicitur enim, Montes in circuitu eius, et Dominus in circuitu populi sui ex hoc nunc et usque in seculum.  Hos enim secundum superiora exempla montes esse existimabimus, humilitatem terre excedentes, firmos et excelsos et immobiles. Cum enim et montem significari Ecclesiam, id est, Dominum in corpore legimus, et inuenimus montes Dei exsultare atque letari: scriptum est enim, Montes exsultauerunt ut arietes : quomodo possumus montes non eos significatos esse intelligere, qui super terrenam naturam gloriosi iam in Dei rebus exsultant?

6. Christi egemus ope. Pericula nostra. Deus ubique. ---Ac ne leue presidium in apostolis, uel patriarchis  ac prophetis, uel potius in angelis, qui Ecclesiam quadam custodia circumsepiant, crederemus; adiectum est, Et Dominus in circuitu populi sui ex hoc nunc et usque in seculum. Sed forte apostolorum uel angelorum custodia sufficiens existimetur. uerum id quidem est; sed et Moysen audiamus. Namque cum ei Dominus dixisset, Ecce angelus meus antecedet te ; et ille respondit, Nisi tu mecum ambulaturus es, ne me expellas hinc . Bonum quidem presidium angeli, sed melius Domini. Multis anima nostra 455 laqueis appetitur, multis aduersus nos armis dimicatur. Non terra, non maria, non era fidei nostre periculo uacant. Rapiunt oculos nostros rare incogniti maris gemme, occupat animum terre aurum, totis nostre mortis illecebris  spiritales nequitie et eris huius uirtutes circumuolant,  per uite presentis molestias, per aliene uoluntatis mores atque lasciuiam insidiantes, ut irascamur, ut oderimus, ut amemus: undique exspectamur et appetimur. Sciens ergo Dominus non aduersus carnem et sanguinem nobis pugnam esse, sed aduersus mundi huius potentes et nequitias spiritales, ait Euangelia consummans: Ecce ego uobiscum sum omnibus diebus usque in consummationem seculi . Adest enim: et cum fideliter inuocatur, per naturam suam presens est. Spiritus namque est omnia penetrans et continens. Non enim secundum nos corporalis est, ut cum alicubi adsit, absit aliunde: sed uirtute presenti, et se quacumque est  aliquid porrigenti, cum replente omnia eius spiritu in omnibus sit, tamen ei qui in eum credat adsistit. Nam et tribus uel duobus in nomine suo congregatis  erit presens , et in circuitu populi sui est ex hoc nunc et usque in eternum.

7. uirga potestatis insigne. Tribulationes nostre breues. Opus sit et probum et uoluntarium.---Sed quid sibi uult, esse eum in circuitu populi sui ex hoc nunc et usque in seculum? uERS. 3. Quia non relinquet uirgam peccatorum super sortem iustorum, ut non extendant iusti ad iniquitatem manus suas. In uirga potestatem intelligi conuenit; insigne enim potestatis est. uirgam accepit Moyses, qua posset omnia: fuit et uirga Aaron. Sed fuit et uirga Pharaonis, fuit et uirga Nabuchodonosor. Ergo in circuitu nos Dominus custodit: ne super sortem nostram peccatorum uirga derelinquatur. ueniunt quidem tribulationes, sed non permanent: ueniunt persecutiones, sed non  persistunt. Multi redigere libertatem fidei nostre in captiuitatem uolunt: sed  confisioni nostre, quam in Christo habemus,nemo dominatur. Non enim super sortem nostram peccatoris uirga derelinquetur. Dominus namque in circuitu populi sui est in eternum: ne uicti et fatigati uirge imperio, ad iniquitatem extendamus manus nostras. Sed uirga cum inciderit, auferetur: et peccator cum incubuerit, non derelinquetur. Breue est quidquid patiemur ab aduersariis Dei: et habet uictorie premium, licet non habeat prelii longi laborem. Dominus adest. Etiam si uis aliqua compellet, abstineamus manus nostras ab iniquitatibus, non extendamus opera nostra in peccata: quia Domino in circuitu nobis constituto, uirga peccatoris non derelinquetur ut maneat.

 456. 8.  Post que conuersio fit Prophete, retributionem a Domino ei qui ab iniquitate manus abstinuerit imprecantis. uERS. 4. Benefac, Domine, bonis et rectis corde; probitatem et facti et uoluntatis  in utroque significans. Multis enim uel propter hominum fauorem, uel propter periculum et metum, facti opus bonum est. uerum nisi ex uoluntate boni simus, etiamsi hominibus boni uidebimur, tamen Deo boni non sumus: quia perfecta bonitas in recti cordis consistit affectu.

9. Iniquitatis operarius declinans ex lege.---Retributio autem ut bonis adest, ita et malis non abest. Nam sequitur, uERS. 5: Declinantes autem ad obligationes adducet Dominus cum operantibus iniquitatem. Et hic quoque duplicis significantie sermo est, declinantium ad obligationes, et operantium iniquitates. Qui declinant, ex alio in aliud declinant, id est, ex bonis operibus recti cordis in obligationes. Et quas esse obligationes existimabimus? Eas nempe quas solui propheta monuit, dicens, Non tale ieiunium   elegi, dicit Dominus; sed solue omne uinculum iniquitatis, dissolue obligationes uehementium commutationum . Si quis ergo se, a preceptis Dei declinans, his obligationibus colligauerit, adducetur cum operantibus iniquitatem, in eamdem scilicet sententie penam, trangressor et iniquus futurus. Qui enim operatur iniquitatem, ab obseruatione legis alienus est: qui autem declinat ex lege, legem in qua mansit ante, transgreditur.

10. uincula fidem impedientia.---Non declinandum igitur ad obligationes est; neque libertas nostra est nexibus seculi et mundialium negotiorum uinculis inserenda. Nouit beatus Paulus solutos ligari non oportere, cum dicit, Solutus es ab uxore? noli querere ligationem . Et hoc non de criminoso  uinculo necessarie ligationis ita sensit. Ceterum sunt alia uincula, que fidem nostram impediunt et obligant, sibique connectunt: maxime augende pecunie labor, et negotiandi insincerus profectus. Hec enim ita obligant peccatis, sacramentis, commerciis, ut sibi nos captos possessosque detineant. Ab his ergo mens, uoluntas, studium soluendum est: quia declinantes ad obligationes una adducentur cum operantibus iniquitatem.

11. Erit autem Isrel pacificus, non derelicta super se uirga peccatoris: sed in fide perfecta ac spe eterna manens, audiet pro portione sibi dici, Pax super Isrel. Ille est enim pax nostra, qui fecit utraque unum , Dominus noster iehsu Christus, qui est benedictus in secula seculorum Amen.



457 PSALMUS CXXu. Canticum graduum.


In  conuertendo  Dominus captiuitatem Sion, facti sumus sicut consolati. Tunc repletum  est gaudio os nostrum, et lingua nostra exsultatione. Tunc dicent inter gentes, Magnificauit Dominus facere nobiscum : sumus  letantes. Conuerte, Domine, captiuitatem nostram, sicut torrens in austro . Qui seminant in lacrymis, in gaudio metent . Euntes ibant et flebant, mittentes semina sua. uenientes autem uenient in exultatione, portantes manipulos suos.




TRACTATUS PSALMI.

1. Psalmorum intelligentia spiritalis nequit prorsus respui.---Nisi essent in psalmis quedam tales prophetie, ut in res atque homines eorum temporum, quibus scripta sunt non conuenirent; profecto auderent  multi nichil in psalmis spiritaliter dictum existimare, putarentque nos quasdam commentitias assertiones, et ementitias interpretationes inquirere, quibus uideremur altius nescio quid ac profundius ceterorum sensu intellexisse: perinde quasi nos sensui nostro ea que scripta sunt coaptemus, et non magis ex his que scripta sunt, sensum diligentis et sollicite intelligentie consequamur. Scriptura enim legis manet atque est anterioribus, quam adesset Dominus, temporibus consummata a prophetis,  edita a Iudeis, pertractata a regibus, suscepta a gentibus; sed intellecta et probata a Christianis.

2. Legis intelligentia Christianis a Deo indulta.---Hoc forte insolens existimetur. Plane insolens est,  si nobis hanc gloriam presumimus, si tantum infirmitati nostre licere uolumus, ut tantis temporibus abstrusa, tantis humani generis obscura etatibus, in quibus intelligendis frustra reges laborauerint, ipsi doctores et magistri legis errauerint, nos stulti seculo, et purgamenta mundi, et deliramenta sapientibus  eorum intelligentiam gloriemur. Sed tamen intelligimus, quia non 458 mendax est qui dicit: Petite, et dabitur uobis; querite, et inuenietis; pulsate, et aperietur uobis . Et scriptum est, quia qui dixit, Quoniam oportebat impleri omnia que scripta sunt in lege Moysi, et in prophetis, et in psalmis de me , tunc aperuit sensum eorum, ut intelligerent Scripturas, et dixit illis, Quoniam sic scriptum est, Christum pati, et resurgere ex mortuis tertia die, et predicari in nomine eius penitentiam  et remissionem peccatorum in omnes gentes . Non ergo ex nobis est quod intelligimus;  sed ex eo, qui  que ignorabilia erant fecit intelligi. Itaque ab eo speranda intelligentia est: qui et pulsantibus  aperiet, et querentibus demonstrabit, et petentibus non negabit.

3. Captiuitas corporalis non narratur hoc psalmo. Psalmi argumentum.---Nam quomodo intelligi poterit hic psalmus, qui a rerum gestarum historia dissentit? Nusquam enim captiuitas populi huius usque ad Dauid tempora scribitur: sed longe postea quam Salomon filius eius regnum obtinuit, seruiuit captus Isrel Assyriis, dehinc Iuda Babyloniis. Quomodo ergo Dauid in eodem psalmo tamquam captus orat? Aut quomodo auersa a se captiuitate letatur? dicens, uERS. 1-3:  Dum auertit Dominus captiuitatem Sion, facti sumus tamquam consolati. Tunc repletum  est gaudio os nostrum, et lingua nostra exultatione. Tunc dicent inter gentes, Magnificauit Dominus facere cum illis. Quamquam autem religiosum sit existimare, future captiuitatis demutationem secundum  prophetie scientiam prenuntiatam fuisse; et ea que indubitate essent gerenda, per fidem gerendorum commemorasse pro gestis; tamen dictorum  ratio uerborumque uirtus eius reditus gratulationem, qui post captiuitatem Babylonie indultus est, nunc nos intelligere non patitur: cum presertim eumdem reditum grauior postea sit consecuta captiuitas, et indignum sit propheta, tanquam ignorantem,  amoto omni captiuitatis opprobrio gratulari, cum indemutabili rursum opprobrio captiuitas iterata successerit. Est autem nunc omnis in psalmo,  sicuti singularum rerum expositione monstrabimus, ex captiuitate uitiorum in libertatem cognitionis Dei redeuntis anime gratulatio.

4. Grauior est anime, quam corporis captiuitas.---Et quidem grauis est captiuitas corporalis, que, iure libertatis amisso, uictorum dominatui subditur. Et seruiunt tum quidem corpora, sed nequaquam capitur fidelis anime libertas. Testes sunt mihi tres pueri inter flammas cantantes; testis Daniel in fame 459 leonum, prophete prandio saturatus; testis Eleazar inter iura dominorum, patriis suis legibus liber ; testes  cum matre sua  Martyres septem, Deo gratias inter noua mortis tormenta referentes . At uero quanto infelicior est anime captiuitas! Si eam auaritia ceperit, per corpus latrocinatur  ac grassatur: si  libido uicerit, communicat cum corpore seruitutem: si luxus, ira, odium, temeritas, ebrietas, inuidia  subegerit; his imperantibus sibi dominis et anima et corpus in commune famulantur: atque ita captiuitatem anime, et  corporis sequitur captiuitas. Ceterum conditionem corporis religiose anime generositas despicit. Officium  quidem durum, tamen homini non omnino miserabile, quia  seruiatur a seruis: at uero anime captiuitas quam infelix est!

5. Seruitus auaritie, libidinis, ebrietatis, aliorum uitiorum.---Auarus cariturus semetipso, carere timet pecunia; negotiosus, tristis, anxius, sine requie ulla, damni metu semper detinetur; honestatis immemor, amicitiarum inobseruans, humanitatis  fugax, religionem nescit, bonitatem omnino odit. At uero cui libido domina est, in quo ceno dedecoris  uolutatur! Pendet ad occasiones adulteriorum: anxius circa lasciuie sue furta, oculis, memte, corpore totus in scortis est. uidens quotidie atque audiens humanas in adulteros  leges, adulterium in ipso foro cogitat; quod agit timet, et quod timet non fugit. Quid uero infelicius ebrietatis dominatu? uentri ultra capacitatem infundere,  officium suum corpori inuidere, sensui rationem adimere, non loqui, non meminisse, non stare, et mortem quamdam nature incolumi imperare? Quam dedecorosus autem est furentium motus, temeritatis impetus, odiorum stimulus, liuoris anxietas? Quanta ergo perturbatio eorum est, quanta calamitas, qui supra memoratis malis seruiunt!

6. Liberatorum a uitiis uoces.---uerum si cognita  sapientie doctrina, et Dei predicatione, et remissione  peccatorum  , 460 et resurrectione corporum, et eternitatis consortio, et regno celesti, a dominantibus  superioribus de auaritia ad munificentiam transeamus, de libidinibus ad continentiam migremus, de ebrietate ad ieiunia reuertamur, de furore, temeritate, odio, liuore ad  placabilitatem, rationem, misericordiam, benignitatem euolemus: discentes hec omnia a lege et prophetis, euangeliis et apostolis; et cantantes ex lege:  Dominus conterens bella, Dominus nomen est illi ; cognoscentes a propheta: Ego sum qui feci celum et terram ex nichilo ;  reddentes ab Euangelio: In principio erat uerbum, et uerbum erat apud Deum, et Deus erat uerbum ; pronuntiantes ab Apostolo: Qui est imago Dei inuisibilis, primogenitus omnis creature, quia in ipso constituta sunt omnia in celis et in terra : et cum gentes conuersionem nostram ex uitiis in uirtutes, ex ignorantia Dei in confessionem eius effectam admirabuntur; tunc psalmi prophetiam a nobis  intelligi posse  testabimur, dicentes: Dum auertit Dominus captiuitatem Sion, facti sumus sicut consolati. Tunc repletum est gaudio os nostrum, et lingua nostra exultatione. Tunc dicent inter gentes, Magnificauit Dominus facere cum illis. Auertit enim Dominus captiuitatem nostram per remissionem peccatorum. A dominatu enim uitiorum animam liberauit, anteriora delicta non reputans, et nos in uitam nouam renouans, et in nouum hominem  transformans, constituens nos in corpore carnis sue. Ipse est enim Ecclesia, per sacramentum corporis sui in se  uniuersam eam continens. Non erat Sion ante quam liberaretur; sed Sion est que liberata est. Nomen cum libertate conuenit. Neque enim manentis, sed auerse captiuitatis hoc nomen est.

7. Nunc nonnulla, sed non plena nobis consolatio.  ---Quod uero ait: Facti sumus  consolati, meminit et Apostolus interim tamquam consolatum esse se, dicens: Miser ego 461 homo, quis me liberabit a corpore mortis huius ? et qui nunc pro parte scit, et pro parte prophetat , et qui scit repositam nobis esse  Ierusalem in celo, et cum dicit:  Dissolui me melius est, et cum  Christo manere . Sumus nunc quidem consolati: quia Dominus ait: Mittet uobis  et alium consolatorem . Cum dicit, alium, superesse se docet. Superest enim: exspectat namque omnis creatura reuelationem filiorum Dei. Reuelatio illa, consummata consolatio est. Ceterum nunc tamquam  consolatio est; ipsa interim non carentes, licet sit consummationis sue nobis residua perfectio.

8. Conuersio nostra Dei munus. Conuersorum status quam melior statu peccatorum.---Repletur  etiam gaudio os nostrum, et lingua nostra exultatione: non enim sufficientia sunt ad referendas Deo laudes lingue nostre atque oris officia. Mutauimus crimina in innocentiam, uitia in uirtutes, ignorantiam in cognitionem, interitum in immortalitatem:  et hoc  a Deo, gratiam faciente penitendorum et nouorum bonorum initia reddente. Quod enim optabilius nobis est tempus? quo adulterabamus, aut quo maluissemus uirgines fuisse? quo ebrii eramus, aut quo ieiuniis letamur? quo pecunie seruiebamus, aut quo pecunia nostra benignitatis est usus? quo demonia adorabamus,  aut quo demoniis imperamus? quo placere seculo gestiebamus, aut quo seculum uincimus? quo Deum nesciebamus, aut quo heredes Deo preparamur?

9. Hanc spei nostre fidem gentes contemplantes, dicunt: Magnificauit Dominus facere cum illis. Hanc in uirtutes uitiorum demutationem contuentes, Dei in nos magnificentiam admirantur. Idipsum etiam ex sensu adepte huius beatitudinis, nos quoque  confitemur in oris gaudio et lingue exultatione: Magnificauit Dominus facere nobiscum: facti sumus  letantes. Letamur enim de profundo ac miserabili ceno nunc ablutos nos fuisse, et nouos ex omnibus uite anterioris uitiis constitisse.

10. Cur superiora in preterito, in futuro sequentia. ---Et quia propheta future spei gaudia loquebatur, licet secundum Scripture consuetudinem tamquam de preteritis gratularetur: tamen per consequentem precem non 462 sui temporis res has esse declarat, dicens, uERS. 4: Conuerte, Domine, captiuitatem nostram. Si fuit tamquam consolatus cum auersa est  captiuitas; quomodo nunc ut a se auertatur orat? Sed in superioribus prophetice scientie fuit sermo futurorum gaudia tamquam de preterito  nuntiantis: nunc autem de auertendis  communis est oratio, cui se propheta  tametsi  ipse non est captus admisceat, tamquam adhuc in iisdem se esse cognoscat. Scriptum est enim: Iustus in principio sermonis sui, ipse sibi accusator est ; et rursum: Confitere primum peccata tua, ut iustificeris : et: Beati lugentes, quoniam ipsi consolabuntur . Scit quidem propheta se liberum; sed tamquam captus Deo subditus est, siue per proprie confessionis disciplinam: quia ubi peccati confessio est, ibi et iustificatio a Deo est; quod in publicano et  phariseo Dominus testatus est, cum phariseus iustum se gloriatus est, publicanus uero pro peccatis orasset, ait enim: Amen dico uobis, quoniam magis iustificatus est publicanus quam phariseus . Siue ergo ob id propheta conuerti captiuitatem  in commune precatur, seu quod populum omnem a peccatis captum sciebat; et sicut, cum Apostolo , membro uni corpus omne compatitur , ita et populo captiuo a peccatis propheta concaptus est.

11. Sationes due.---Sed tamen orare pro captiuitate sua bonum sibi esse demonstrat, dicens, uERS. 5 et 6: Qui seminat in lacrymis, in gaudio metet. Euntes ibant et flebant, mittentes semina sua. uenientes autem uenient in exultatione, portantes manipulos suos.  Quis hic ad Iudeos sermo est, ut eorum in hoc psalmo uideatur prophetata captiuitas? Que uero ad communem humani generis consuetudinem ratio est? Quis enim umquam serens fleuit? aut numquid huius lamentabilis sationis Iudeis usus ex lege est? Nequaquam igitur istud scriptum usquam aut gestum est: sed est prophetia superioribus dictis connexa. Duas autem esse sationes sanctus apostolus Paulus docuit, carnis et spiritus : demonstratis et enumeratis seminibus sationis utriusque, cum caro adulteria, ueneficia, comessationes, ebrietatem, auaritiam, 463 idololatriam, et cetera his similia sereret  ; spiritus uero pacem, gaudium, continentiam, caritatem, sobrietatem, mansuetudinem et que sunt his consequentia seminaret ; et sata sua  uno quoque messuro. Cum igitur optimum Deo sacrificium sit cor contribulatum , et beati sint lugentes, quoniam ipsi consolabuntur , et unusquisque que seuerit metet, operum suorum fructus in iudicium tamquam manipulos laturus: seminandum nobis est cum confessione peccatorum, 464 cum luctu corporalis infirmitatis, cum lamentatione ac dolore conscientie nostre, quod nequaquam possimus digne Dei precepta secundum propositum uoluntatis explere. Tunc que in lacrymis seuerimus, metemus in gaudio: euntesque flentes, cum exultatione ueniemus, repleti fructibus nostris,  et manipulis elaborate a nobis messis onerati, consolati per Christum, qui est benedictus in secula seculorum. Amen.



ADMONITIO IN QUINQUE TRACTATUS SUBSEQUENTES.

Tractatus proximus, dempto exordio, necnon quatuor subsequentes toti exstant inter sermones sancti Zenonis ueronensis nomine uulgatos: adeoque de eorum auctore nonnulli ambigunt, quos inter Theophilus Rainaudus Erotem. de bonis ac malis libris pag. 142, ait: Explicatio psal. CXXuII, que apud sanctum Hilarium legitur, Zenoni ueronensi ab aliis adscribitur, ubi et alias quoque enarrationes non aduertit utrique adscriptas. Raphel Bagata tractatus illos Zenonis satis assertos putat ex scripti codicis quo usus est antiquitate. Ceterum  ab aliis sermonibus stilo eos discrepare non inficiatur. Neque nos negamus antiquam esse illam Zenonis sermonum collectionem. Hanc in codice, quem Hincmarus Remensis episcopus bibliothece sancti Remigii dono dedit, uidimus duos in libros distributum, quibus premittitur: Sermo uenerabilis Coronati Notarii de uita sancti episcopi et confessoris Zenonis. Eo in sermone predicatur Zeno a matris utero sanctificatus, ac postmodum pastor ordinatus in monasterio degisse, donec imperatoris Gallieni iussu quesitus, ut unicam filiam a demone liberaret, ueronam ingrederetur, ubi non multo post receptus in pace est; ac deinde basilica in honorem Dei et ipsius sancti Sacerdotis haud procul a fluuio Athesis, ubi nunc sanctum ipsius corpus requiescit, constructa est. Hunc Coronati sermonem excipit  hic titulus: Tractatus sancti Zenonis ueronensis episcopi. Tum sequitur index tractatuum, qui, uti diximus, in duos libros ac longe alio ordine, quam in bibliotheca Patrum exstant, distributi sunt. His obiter animaduersis, difficile admodum non est demonstrare predictos tractatus non ex Zenonis sermonibus inter Hilarii lucubrationes, sed ex lucubrationibus Hilarii inter semones Zenonis fuisse immissos.

Ac primo quidem antiquitati codicis eos Zenoni adscribentis opponimus Regium ac Miciacensem mss. antiquitate  non inferiores, qui eosdem Hilario Pictauensi attribuunt. Deinde stili eorum a ceteris Zenonianis dissimilitudo, cum Hilarianis autem similitudo, de uero illorum parente nullum dubitandi locum permittit. Demum cum illi nullo ueterum testimonio Zenoni asserantur, et contra primum ex iis atque secundum Hieronymus epist. CXLI ad Marcellam, tertium uero atque quartum Hincmarus lib. de Predest. c. 25, Hilario adscribant, nescio an tuto liceat tante auctoritati non cedere.

uerum etiam si tam grauia nobis deessent in gratiam Hilarii testimonia, in promptu esset idipsum ratione non minus certa atque euidenti euincere. Illi quippe in Cantica graduum tractatus, quales apud Hilarium exstant, spectari nequeunt uelut disiuncta quedam  Opuscula minimeque inter se coherentia, que et ab aliis distrahi, et Hilario adsui commode potuerint. Unum omnes conficiunt opus prefatione connexum, quo maxime confutantur qui iis Canticis captiuitatem Babylonicam et ab ea reditum prenuntiari asserebant; adeo ut si quinque Zenoni, pariter et alii decem cum prologo ei haud dubie adiudicandi sint. Iam uero illis ita Zenoni adiudicatis, eidem quoque adscribenda erit prefatio generalis in librum psalmorum, quam auctor horum tractatuum prologi n. 6 suam agnoscit. Erit proinde Zeno tractatuum in ps. CXuIII auctor declarandus. Qui enim illos conscripsit, predictam prefationem generalem non semel in iis memorat ut propriam. Hallucinatus est igitur Cassiodorus, qui hanc prefationem Hilarii nomine laudat. Errauit et Augustinus, qui tractatus  in ps. CXuIII, toties cum lib. de Nat. et Grat. tum contra Iulian. non Zenoni, sed Hilario attribuit. Errauit Hincmarus, errarunt et alii, quotquot Hilarii in psalmos testimonio se uti existimarunt, cum Zenonis uerba in medium proferrent. Aequius est ut collectionem sermonum illorum, qui Zenonis nomine circumferuntur, quamuis antiquam, Hilarii tamen euo posteriorem esse existimemus. Aut si quis contendet illam eius Zenonis esse, qui Gallieno imperante uixerit, certe concedat necesse est eam postmodum alienis opusculis auctam, cum non Hilarii modo, sed et Basilii tractatibus aliquot constare prudens quisque non negaturus sit.



465 PSALMUS CXXuI. Canticum graduum Salomonis.


 Nisi Dominus edificauerit  domum, in uanum laborauerunt qui edificant eam. Nisi Dominus custodierit ciuitatem, in uanum uigilauit qui custodiet eam . In uanum est uobis ante lucem  surgere: surgite postquam sederitis, qui manducatis panem doloris. Cum dederit dilectis suis somnum, ecce hereditas Domini filii, merces fructus uentris. Sicut sagitte in manu potentis, ita filii excussorum. Beatus uir qui impleuit desiderium  suum ex ipsis: non confundentur cum loquentur inimicis suis in porta.




TRACTATUS PSALMI.

1. Psalmi huius ea non est que se offert intelligentia. De terrena captiuitate eum intelligi non uetat Hilarius. ---Ratio et temporum et prophetie intentam adhiberi ad presentem psalmum cognitionis postulat diligentiam: ne forte nos ad inanem intelligentiam absoluta quedam uerborum species et ipse ille gestorum corporalium ordo sollicitet: maxime cum plures, interiores causas doctrine prophetice nescientes, sensu Iudaico  preteritorum temporum prophetiam contineri in his graduum canticis opinentur; ut ea captiuitas Ierusalem prenuntiata sit,  que sub Ieremie diebus acciderit, et eiusdem rursus depulse captiuitatis gratulatio  prophetetur; sitque  eorum  , que psalmis his enuntiantur, aut seruitutis dolor, aut reditus letitia. Non improbamus hunc sensum, neque eorum intelligentiam coarguimus. Dignum est enim, ut miserabilem populi casum, et impietati eius debitam penam, et post longe seruitutis sufficientem peccatis grauibus satisfactionem, et misericordem in eos Dei indulto reditu uoluntatem, secundum prouidentie scientiam  prophete  spiritus preloquatur.

466 2. Aeterna in eo prenuntiari contendit.---uerum cum captiuitatis illius reditum grauior sit et irremissa captiuitas consecuta, et edificationem ciuitatis recepte miserabilis maneat et non demutanda  uastatio, sciantque  et spiritalis reditus gloriam Isrel reliquo reseruari, et celestis ac sancte Ierusalem edificationem usque ad beati ac dominici regni tempora comparari; maximeque cum spes illorum dierum atque res, omnium horum psalmorum uirtutes et genera testentur: non intelligo cur tantum de caducis ac demutabilibus malis, ac non etiam de eternis esse uelint prophete dolorem; et temporalium magis gaudiorum, et eorum que grauissime postea demutature essent calamitates, potius quam indemutabilium et eternorum intelligant demonstratam esse letitiam; cum magnificentie prophetice magis dignum sit, beata et eterna et celestia predicasse.  Quamquam igitur psalmi superiores captiuitatem non corporalem tantum et terrenam,  sicuti  libertatem non caducam, non presentem, non secularem in se demonstrati sint continere: tamen etiam hic quoque psalmus nichil in se terrenum, nichil humile, nichil preteritis temporibus conueniens intelligitur esse complexus: sed secundum propheticam et euangelicam et apostolicam auctoritatem eas spes omnes prenuntiare, in quas se patriarcharum desiderium, sanctorum exspectatio, apostolorum fides, martyrum confessio, et omnium credentium cursus extendit, id est, in sancta tempora, in eterne ciuitatis incolatum atque cetum, in regni dominici beatitudinem, in spiritalis libertatis nouam gloriam, in consortium diuine eternitatis et regni. Atque ut id absolutius intelligatur, ipsas illas uerborum uirtutes proprietatesque tractemus.

 3. Hec de templo Salomonis destruendo ac restituendo interpretantes improbantur.---uERS. 1 et 2. Nisi Dominus edificauerit sibi domum, in uanum laborauerunt qui edificant eam. Nisi Dominus custodierit ciuitatem, in uanum uigilauerunt qui custodiunt eam. In uanum est uobis diluculo surgere. uolunt plures sanctum Salomonem, edificationi ciuitatis et templi studentem, in eo ipso molitionis sue tempore euersionem ciuitatis ac templi quod conderet prophetasse: quia et titulus antelatus auctorem cum psalmi huius esse demonstret. Magnis enim uiribus et totis regni sui opibus magnificum aliquid et Deo dignum efficere 467 tentabat. Nam ad centum quinquaginta millia uirorum, sicuti scriptum est, in diuersos edificationis usus ac ministeria occupabantur.  . Et quamquam, instituta a se consuetudine, perfectis omnibus maxima  custodia ciuitatis et templi sollicitudo esset adhibenda: tamen cum non ignoraret inanem tanti laboris operationem futuram, ciuitate eadem a Babyloniis ob peccata populi diruenda, ista dixisse: Nisi Dominus edificauerit sibi domum, in cassum laborauerunt edificantes eam. Putant autem prophetiam hanc consummatam in ea tempora fuisse, quibus post captiuitatem populi, Dario rege reditum impertiente, edificata rursum per Zorobabel et  Iosedech ciuitas fuit .

4. Quorum inopem sensum ipsa illa posset consummatio edificationis arguere. Nam per Aggeum prophetam ita ad hos eosdem  restauratores  Ierusalem Dominus est locutus: Adhuc semel, ego mouebo celum et terram, et mare et aridam; et subuertam sedes regum . Psalmi ergo uirtus non in tempora tantum Salomonis, sed etiam in Aggei intelligenda est conuenire. Aedificationis enim utriusque labor uanus est. Aedificata namque per Zorobabel ciuitas, solum hodie ex se conflagrationis sue cinerem, et deformium ruinarum prebet feditatem. Et has sedes regum, quas se edificatores   regni eterni gloriam restaurare arbitrabantur, uastatio iterata subuertit, sede adhuc etiam ceterorum subuertenda regnorum.

5. Opera hominum inania.---Bene autem inania humani operis propheta esse opera prophetauit. Scit inutiles esse humanarum custodiarum uigilias, scit  in cassum esse consurgentium matutinas sollicitudines. Ciuitas et a se instituta, et ab aliis restituta, iam nulla est: non profecit edificatio uel prima, uel consequens. Et recte ille ipse euertende ciuitatis propheta est, qui auctor fuerat exstruende. A Deo ergo domus est edificanda que maneat: quia nisi que a Domino edificata sit, non manebit. A Deo ciuitas est custodienda ne pereat: quia nisi a Deo custodita sit ciuitas, diruetur. Et primum que domus Dei sit, intelligamus: ut per id cognosci possit, quatenus ab eo edificanda mansura sit.

6. Domus Dei que uulgo. Locis non clauditur Deus. ---Domus est habitantis habitatio. Sermo enim diuinus secundum intelligentie nostre consuetudinem naturamque se temperat, 468 communibus rerum  uocabulis ad significationem doctrine sue et institutionis aptatis. Nobis enim, non sibi loquitur; atque ideo nostris utitur in loquendo. Conuentus quidem ecclesiarum, siue  tum templi, quos  ad secretam sacramentorum religionem edificiorum septa concludunt, consuetudo nostra uel domum Dei solita est nuncupare, uel templum. Scriptura quoque uel prophetica uel apostolica ad demonstrationem locorum his est usa nominibus. uerum non hanc, que a nobis ac nobiscum ita nuncupatur, domum Dei esse ex ipsius dictis docemur. Ait enim: Celum mihi sedes est, terra autem scabellum pedum meorum: quam domum mihi edificabitis, aut quis locus requietionis mee? Nonne hec omnia fecit manus mea ? Non concluditur ergo edificiorum domibus infinitus  Deus, nec locis in aliquo continetur uirtus immensa,   que omnia fecit  : Apostolo idipsum ita testante: Deus qui fecit mundum, et omnia que in eo sunt: hic cum sit celi et terre Dominus, non in manu factis templis habitat .

7. Domus Dei que uera.---Nulla ergo Deo requies est, et nulla habitatio? Et forte nequaquam creditur esse, qui nusquam est. Audiamus ergo ipsum de requie sua et habitatione  testantem: ait enim: Hec requies mea in secula seculorum: hic habitabo, quoniam elegi eam . Eligit autem Sion: sed numquid eam, de qua presens prophetie huius querela est, Nisi Dominus edificauerit domum, in uanum laborauerunt qui edificant eam? Sion in qua templum fuerat, euersa est: et ubi sedes Domini eterna? ubi requies sempiterna? quod habitabile  templum? Nempe illud, de quo dictum est, uos estis templum Dei, et Spiritus Dei habitat in uobis . Hec domus et hoc Dei templum est, doctrinis et uirtutibus Dei plenum, et sanctitate cordis diuini capax incolatus, de quo idem hic propheta ita testatus est: Sanctum templum tuum, mirabile in equitate . Sanctitas, equitas, continentia humana, Deo templum est.

8. Domus Dei structura.---Domus ergo hec edificanda per Deum est. Humanis enim operibus exstructa non permanet, nec doctrinis seculi instituta consistit, nec inanis laboris et sollicitudinis nostre cura custodietur. Exstruenda aliter est,  custodienda aliter est:  non super terram, non super fluxam et dilabentem arenam initianda; 469 sed  fundamentum eius super Prophetas et Apostolos locandum est. Lapidibus uiuis augenda est, angulari lapide  continenda, et mutue connexionis augmentis in uirum consummatum et in mensuram Christi corporis exstruenda, specie quoque ac decore gratiarum spiritalium adornanda. Hec ita a Deo, id est, doctrinis eius edificanda, non concidet. Huius domus edificationem nunc Isrel captiuus post plenitudinem gentium consequetur. Hec domus in domos plures diuersis fidelium edificationibus in unoquoque nostrum ad ornatum et  amplitudinem beate illius ciuitatis excrescet.

9. Ut ei prospiciat ab initio Dominus.---Cuius ciuitatis iam diu Dominus uigil custos est, cum Abraham peregrinum tuetur, cum immolandum Isaac  reseruat, cum Iacob seruientem ditat, cum Aegypto  Ioseph uenditum preficit, cum Moysen aduersus Pharao confirmat, cum ducem bellis Iesum deligit, cum Dauid omnibus periculis liberat, cum Salomonem dono sapientie muneratur, cum prophetis adest, cum Eliam rapit, cum Eliseum eligit, cum Danielem pascit, cum in camino pueros irrorat, cum tribus quartus assistit, cum  gignendo  se ex uirgine Ioseph per Angelum instruit, Mariam confirmat, Ioannem premittit, Apostolos eligit, Patrem precatur, dicens: Pater sancte, serua eos; cum essem cum his, custodiebam eos  in nomine tuo : cum denique ipse ille post passionem eterne in nos custodie sue uigilias pollicetur, dicens: Ecce ego uobiscum sum omnibus diebus usque in consummationem seculi . Hec ciuitatis illius beate atque sancte eterna custodia est, que ex multis in unum conuenientibus et in unoquoque nostrum Deo ciuitas est. Est enim hec sancti corporis et fidelis anime ei placita possessio.

10. A Domino est edificanda.---  Quam autem per Dominum edificanda sit, ipse in Euangelio testatur, dicens: Amen dico uobis, non consummabitis ciuitates Isrel, donec ueniat filius hominis . Et huius quidem temporis et edificationis beatus Apostolus meminit, dicens: Cum autem intrauerit plenitudo gentium, tum quod reliquum est Isrel saluabitur .  He igitur ciuitates, id est, sancti cuiusque corporis atque anime Deo placitus incolatus et cetus, 470 hunc unum habent  perfecte huius  edificationis  artificem. Aedificanda ergo per Dominum est hec ciuitas, ut in augmentum consummationis sue crescat. Non enim iam edificatio cepta perfectio est: sed per edificationem perfectionis consummatio comparatur.

11. Ars humana hic deficit.---Ceterum in edificandis his domibus corporum et animarum ciuitatibus, humane artes uacant. Inanes enim sunt omnes philosophorum uigilie, et otiose sollicitudines, et frustratum in inuestigandis nature secretis et perscrutandis mundi laboribus studium. Sed lapsuram cito domum operatio talis edificat. Inanis quoque erit matutina eorum resurrectio: que quamquam  omnibus, que in lucem uenerint, sit constituta corporibus: tamen ea que non fuerint edificata per Dominum, nequaquam eam, que in Domino ex mortuis resurgente iam cepta est, matutine resurrectionis gloriam consequentur.

12. Quam hic nullus de terrena edificatione sermo. ---Ac ne aliquam psalmus opinonem intelligentie in se terrene et corporalis admitteret; perfectionis istius tempus, et edificandorum significationem ipso dictorum suorum ordine docet. Nam humanis edificationibus, et terrenis custodiis, et matutinis  eorum surrectionibus improbatis, ait: Surgite postquam sederitis, qui manducatis panem doloris. Cum dederit dilectis suis somnum, ecce hereditas Domini filii, merces fructus uentris. Nullus relictus est in his  dictis ambigendi locus: intelligentie tantum fides necessaria est; rem enim uerba eloquuntur. Nam prophetie ueritatem gesta deinceps consummant: cognitionem uero gestorum doctrina euangelica atque apostolica subministrat. Ciuitas ergo a Deo est edificanda que maneat; quia humana edificatio infirma sit et caduca. Ac ne lapides, cementa, ligna ciuitatem hanc esse existimaremus; que hec esset, et quando esset perfecta ciuitas, docet dicens: Surgite postquam sederitis. Sessio quiescentium requies est: a qua surgere iubentur, qui ad perfectam hanc ciuitatem sint comparandi.

13. Panem doloris edunt, qui sciunt bonum, nec nisu suo ualent consequi.---Et qui tandem sunt isti, qui surgere postquam sederint iubentur? Nempe qui   manducatis panem doloris. Panem doloris manducat, quisquis se hominem in uitiis natum ac uiuere meminit. Cum enim uoluntas nostra 471 per Dei metum  et spem eternorum ad perfecta innocentie opera contendat; et contra naturalis quedam nos consuetudo uitiorum in ipsis illis, e quibus emergere nitimur, demoretur: uite dolorem  per infirmitatem destitute uoluntatis accipimus, secundum dictum prophete: Qui apponit scientiam, apponit dolorem . Cum enim ueritatis cognitio uoluntatem nostram ad profectum consequende utilitatis instiget, et nature consuetudo uoluntatem scientem se proficere oportere detineat; profectus scientie, profectus  doloris est: cum in tantum se per naturam doleat detineri, in quantum naturam sibi per cognitionem intelligat relinquendam. Hinc ergo dolor uite est, hinc panis doloris est. Cuius uite et doloris hic idem propheta meminit, dicens: Cibabis nos pane lacrymarum, et potum dabis nobis lacrymarum in mensura . Tendendum autem est semper, non etiam desinendum: neque idcirco ad perfectum non contendendum, quia doleamus id quo tenditur non posse contingi. Sed in ipsa contendendi pertinacia, dolendum est non contingere nos posse quo tendimus. Doloris huius Dominus meminit, dicens: Beati lugentes, quoniam ipsi consolabuntur ; beatitudinem consolationis ob luctum et dolorem non adepte consummationis impertiens.

14. Ob prophetie certitudinem profertur in presenti quod spondetur in futurum.---Propheticam autem uirtutem ipse ille dispositus in tempora uerborum ordo seruauit, dicens: Surgite postquam sederitis. Quorum alterum in presens est, id est, surgite, ne fides tamquam de incertis et dubiis ambigeret: cum ueluti presentem efficientiam ueritas prophetice admonitionis afferret, et uiuis nobis fiduciam spei non  cunctantis insereret. Tempus autem huius, quod presens est, mandati distulit in futurum in eo quod ait, cum sederitis. In non ambigendis ergo mandatis presentis est ueritas; in consequendis autem exspectandi temporis dispensatio reseruatur.

15. Resurrectionis tempus, mors sanctorum somnus.  ---Ut autem, quando sibi surgendum esset cum sederint, sciant; temporis ipsius demonstrata est  plenitudo: Cum dederit, inquit, 472 dilectis suis somnum. Mortem sanctorum Deus somnum frequentissime nuncupat:  ut ad hunc eumdem Dauid: Cum dormieris, et requieueris cum patribus tuis, tunc excitabo de semine tuo, qui mihi erit in filium,  et ego ero ei in patrem ; et Dominus de Lazaro: Lazarus dormit ;  et Apostolus de resurrecturis ait: Quoniam nos qui uiuimus non preueniemus eos qui dormierunt . Plenitudine itaque gentium  post somnum mortis recepta, et Isrel reliquo saluato, tunc post hanc sessionem atque somnum, resurrectionis est tempus. Et quia dum temporum plenitudo concluditur, gentium quoque crediturarum, secundum Apostolum, consummabitur plenitudo , idcirco ait: Cum dederit dilectis suis somnum: hoc surgendi  sedentium, quod et dandi dilectis somni tempus esse demonstrans, id est, omni plenitudine iam recepta.

16. Hereditas Domini et merces gentes quas in filios generat.---uERS. 3. Qui autem sint dormientes  dilecti, et resurrecturi sedentes, continuo cum quadam  significatione rei presentis ostendit, dicens: Ecce hereditas Domini. Sancti scilicet dormientes, et resurrecturi sedentes hereditas Domini est: non ille carnalis Iacob, neque, terrenus Isrel, factus ex diuisione gentium portio et  funiculus hereditatis, secundum Moysen dicentem: Cum diuisisset Excelsus gentes secundum numerum angelorum Dei, et facta est portio Domini Iacob, funiculus hereditatis Isrel . Et quia iam hic Isrel ob impietatem suam esse non meretur hereditas; que hereditas esset ostendi, dicens: Ecce hereditas Domini filii () merces fructus uentris. Ea ergo in filiis Domini hereditas est, quam ex mercede fructus uentris acceperit. Non enim inanis hic fructus est  cum  ex uirginali uentre manens antea Deus  nascitur. Nam merces eius hereditas est,  et hereditas filii sunt. Quotquot, inquit, eum receperunt, dedit eis potestatem filios Dei fieri , et rursum: Filioli, adhuc pusillum uobiscum sum . Hi ergo filii hereditas est, et hec hereditas merces  fructus uentris. Est ergo Dominus fructus uentris, quem  ex se in uite 473 nostre fructum pariens uirgo progenuit. Et hec eius merces est, qui ex uirgine nascendo  fructum uentris esse se uoluit: ut ei gentes, quas in filios per fidem generaret, hereditas sit.

17. Mercedem meruit quia factus homo.---Quod  autem, quia fructus uentris effectus sit, hanc mercedem hereditatis acceperit; psalmus alius testatur, dicens: Posce a me, et dabo tibi gentes hereditatem tuam, et possessionem tuam terminos terre ; testatur et Apostolus, dicens: Qui cum in forma Dei  esset, non rapinam arbitratus est esse se equalem Deo: sed se exinaniuit, formam serui accipiens, in similitudinem hominum factus, et habitu repertus ut homo; humiliauit se, factus obediens usque ad mortem, mortem autem crucis; propter quod exaltauit illum Deus, et donauit illi nomen quod est super omne nomen, ut in nomine Iesu omne  genu flectatur, celestium et terrestrium et infernorum, et omnis lingua confiteatur, quoniam Dominus iehsu in gloria est Dei patris  Hec ergo merces fructus uentris est, que donatur in nomine, que defertur in honore, que prestatur in gloria. Et hanc habet retributionem ab immortali eius natura humane infirmitatis suscepta natiuitas: ut quia fructus uentris factus  ipse est, merces quoque eius gentium fiat hereditas, et hereditas ipsa sint filii.

18. Sagitte doctrine prophetice et apostolice.---Dehinc sequitur, uERS. 4: Sicut sagitte in manu potentis, ita filii excussorum. Sagittarum hic usus est, ut emisse celeri uolatu ferantur, et ad destinata queque indeflexa linea dirigantur. Esse autem sagittas, quibus Dominus utatur, ita legimus cum ait:  Misit sagittas suas, et dissipauit eos . In Esaia quoque ita scriptum est, quod etiam de ipso Domino  dictum  esse possit intelligi: Et posuit me tamquam sagittam electam, et in pharetra sua abscondit me, et dixit mihi, Magnum tibi est hoc uocari te puerum meum . Sunt 474 ergo  istius modi Dei sagitte uolatu cite,  ictu fideles: quas, quantum ratio spiritalis demonstrat, significare doctrinas propheticas atque apostolicas, in quibus Dei uerbum est, oportet intelligi, ubique missas; compungentes, arguentes, uolantes.

19. Excussorum filii, prophete seu apostoli.---Quamquam plurimis locis meminerimus esse et mortiferas et lethales sagittas, de quibus scribitur: Sagittas suas arsuris operatus est . uerum hic de ultricibus sagittis dici aliquid, intelligi non potest: quia nunc sicut sagitte in manu potentis, ita filii excussorum. Pharao in mari Rubro in interitum ob crimen impietatis excussus est .  Excussum quoque apostolicis pedibus puluerem, scimus sententiam esse maledicti . Et  quia siue  prophete ipsi, qui excussorum, id est, peccatorum et maledictorum filii, tamquam uolantes et fideles sagitte doctrine celestis emissi sunt: uel apostoli ecclesiarumque doctores de excussis per impietatem suam in maledictum gentibus  crediderunt: idcirco ait: Tamquam sagitte in manu potentis, ita filii excussorum: orbem terre uolatu peragrantes, infidelia corda doctrine telo uulnerantes, et peccatorum omnium incentiua salutari iaculo pungentes.

20. Atque ut id ex his dictum intelligi posset, quos Deus de excussorum filiis ad doctrinam salutis modo emitteret sagittarum; id consecutum in dictis est, uERS. 5: Beatus uir qui impleuit desiderium suum ex ipsis; non confundentur, cum loquentur inimicis  suis in porta. Beatus ergo ille est, qui ex ipsis desiderium suum potuerit implere, id est, uel de sagittis, uel de filiis excussorum; desiderabilibus se scilicet doctrine uerbis replere, et de  predicatis fructibus futurorum bonorum exspectatisque satiare. Atque ut hos ex Dei doctrina edificatores  esse illius, quam superius memorauit, ciuitatis ostenderet; idcirco ita clausit: Ex ipsis non confundentur, cum loquentur inimicis 475 suis in porta. Quod ait, ex ipsis, siue ad beatum uirum pertinet, qui desiderium suum impleuit ex ipsis: uel ipsis filiis excussorum erit proprium, quia ex ipsis non confundantur, cum in porta inimicis suis loquantur.

21. Iustorum fiducia aduersus inimicos.---Neque ambiguum est, qui in porta loquentur edificate per predicationem suam a Domino ciuitatis. Meminimus autem psalmo altero dictum: Qui exaltas me de portis mortis, ut annuntiem omnes laudes tuas in portis filie Sion . Et hic quidem plures porte sunt, in quibus propheta a portis mortis exaltatus  omnes Dei laudes predicat: sed scimus unam esse portam regiam, dominicam, celestem, de qua dictum est: Hec est porta Domini, iusti intrabunt  per eam . Et cum non confundentur  hi excussorum filii in porta inimicis suis loquentes; necesse est ut his inimicis suis loquentes non confundantur, qui cum iustis non merebuntur intrare; exprobrantes illis impietatem in Deum, inobedientiam in predicantes, infidelitatem in eterna promissa, odia in innocentes, et in ipsa Ecclesie membra seuitiam: ipsi confidentes, et nulla fidei sue ac religionis ambiguitate trepidantes, sed hos inimicos suos ab eius aditu ingressuque prohibentes, qui ait: Nemo uadit ad patrem nisi per me ,  Dominus noster iehsu Christus, qui est benedictus in secula seculorum.  Amen.



PSALMUS CXXuII. Canticum graduum.

Beati omnes qui timent Dominum, qui ambulant in uiis eius. Labores fructuum tuorum manducabis: beatus es, et bene tibi erit. Uxor tua sicut uitis abundans in lateribus domus tue. Filii tui sicut nouella oliuarum in circuitu mense tue. Ecce sic benedicetur omnis homo qui timet Dominum. Benedicat te Dominus ex Sion: et uideas que sunt bona  Ierusalem omnibus diebus uite tue. Et uideas filios filiorum tuorum: pax  super Isrel.




476 TRACTATUS PSALMI.

1. Timoris Dei ac timoris humani discrimen.---Quotienscumque  de timore Domini in Scripturis est sermo, animaduertendum est, numquam eum solitarium relinqui, tamquam sufficientem nobis ad consummationem  fidei: sed subiici multa, aut anteferri, ex quibus timoris Domini ratio et perfectio intelligatur: ut cognoscimus ex eo quod per Salomonem  in Proemiis dictum est: Si enim sapientiam inuoces, et intellectui des uocem tuam, et exquiras eam tamquam argentum, et tamquam thesauros inuestiges eam, tunc intelliges timorem Domini . uidemus enim quantis usque ad timorem Domini gradibus peruentum sit. Ante enim inuocanda sapientia est, et omne legendi officium intellectui est deputandum, et exquirenda ac peruestiganda sapientia: et tunc timor Domini intelligendus. Sed quantum ad communem humane opinionis pertinet sensum, non ita de timore sentitur. Timor est enim humane imbecillitatis trepidatio, metuentis id perpeti,  quod sibi nolit accidere. Existit autem et commouetur in nobis de reatus conscientia, de iure potioris, de impetu fortioris, de egritudinis  casu, de fere occursu, et de omnis mali passione. Hic ergo timor non docetur; sed ex natura infirmitatis occurrit. Neque quid timendum sit discimus; sed terrorem suum ipsa illa nobis iniiciunt que timentur.

2. Timor Dei naturalis non est. Situs est in obedientia et amore.---At uero de timore Domini ita scriptum est: uenite, filii, audite me, timorem Domini docebo uos . Discendus ergo Dei timor est, quia docetur. Non enim in terrore, sed in ratione doctrine est: neque ex trepidatione nature, sed preceptorum obseruantia et operibus uite innocentis et cognitione ueritatis ineundus est. Nam  si idcirco Deus timendus est, quia plura fulminibus arserint, tonitru prostrata sint, terre nunc motu conciderint, nunc hiatu recepta sint; nullum fidei meritum in timore est, qui ex terrore accidentium commouetur. Nobis autem timor Dei omnis in amore est: metum eius dilectio perfecta consummat. Dilectionis autem nostre in eum hoc proprium officium est parere monitis, statutis obtemperare, pollicitis confidere. Audiamus ergo Scripturam dicentem: Et nunc, Isrel, quid Dominus Deus 477 tuus postulat a te, nisi ut timeas Dominum Deum tuum, et ambules in omnibus uiis eius, et diligas eum, et custodias precepta eius ex toto corde tuo, et ex tota anima tua, ut bene sit tibi ? Quibus dictis conuenientia et congrua propheta in exordio psalmi locutus est,  dicens, uERS. 1: Beati omnes qui timent Dominum, qui ambulant in uiis eius: ostendens non ex trepidatione nostra, quia hec timoris auctor est  in ceteris;  neque ex terrore eius, qui terribilis sit, beatos esse qui timeant; sed ex eo quod in uiis Dei incedant. Timor enim, ut diximus, non in metu, sed in obedientia est: et timoris testimonium est obsequela. Ceterum si quis timeat, neque pareat; erit quidem timens ex trepidatione nature, sed non erit beatus ex timoris officiis.

3. uie Domini multe, et una.---Multe sunt autem uie Domini; cum ipse tamen uia sit . Sed cum de se loquitur, uiam ipse se nuncupat, et rationem cur se uiam nuncupasset, ostendit dicens: Nemo enim potest ad patrem uenire nisi per me . uerum cum de prophetis ac scriptis eorum, quibus ad Christum pergitur, sermo est; tunc uie plures sunt in unam uiam undique  congruentes: quod utrumque eodem per Ieremiam prophetam loco significatum est dicentem: State in uiis Domini, et interrogate semitas Dei eternales, et uidete que est uia bona, et ambulate in ea . Multe itaque uie interrogande sunt, et in multis insistendum est; ut unam que bona est inueniamus, per multorum scilicet doctrinam, uiam unam uite eterne reperturi. uie enim in lege, uie in prophetis, uie in euangeliis, uie in apostolis sunt: uie quoque in diuersis preceptorum operibus sunt, in quibus per timorem Dei ambulantes beati sunt, quibus dicitur.

4. Omnes in Christo unum.---uERS. 2. Labores fructuum tuorum manducabis. Sermo ad plures ceptus, ad unum refertur, docens  nos omnes qui in Christo  crediderimus unum esse, Apostolo ita confirmante: Omnes enim uos unum estis in Christo Iesu: . 478 Siue ergo ad unum, siue ad plures loquetur; in uno id erit significantie, quod in pluribus.

5. Labores fructuum comedi non solent.---Est autem contuendum, propheticum hunc sermonem ab usu communis opinionis discrepare. In hac enim  uite conuersatione, qui manducant, laborum suorum fructus manducant, ex prouentibus elaborati operis sumentes. At uero propheta ait  labores fructuum  manducandos. Non consequitur sensus humanus dicti huius intelligentiam. Ex laboribus enim fructus est, non ex fructibus labor. Deinde labor ministerium corporis est: fructus uero merces laboris. Ministerium autem  corporis incorporale est, licet corpore fit. Nihil uero edere, nisi quod corporale est, possumus.

6. Cibus anime hic labor, post fructus.---Sed propheta nichil de terrenis et presentibus tractat: de beatitudine enim timentium Dominum, et in uiis eius ambulantium ei sermo est. Qui enim in uiis Domini ambulabunt, illi labores fructuum suorum  manducabunt. Non enim hic manducatio corporalis est; quia neque id quod manducandum est corporale sit. Sed habemus hic cibum spiritalem, animam nostram  in uitam alentem, bona scilicet opera, bonitatis, castitatis, misericordie, patientie, tranquillitatis, in quibus nobis contra corporum nostrorum uitia laborandum est. Horum laborum fructus in eternitate est: sed labor hic eternorum fructuum ante comedendus est,  eoque in uita hac corporali anima nostra alenda est,  per cibum horum laborum obtinentes panem uiuum, panem celestem, ab eo qui dixit: Ego sum panis uiuus  de celo : quem qui indigne secundum mandatum Apostoli acceperit, iudicium sibi acquirit . Hi sunt ergo labores fructuum manducandi, eorum  scilicet fructuum, qui in celis metentur. Nunc dum in terra sumus, opera sumenda sunt. Hec enim nunc animam saturant, hec in celum suis fructibus  prosequentur. Denique 479 sequenti uersu utriusque huius temporis beatitudinem propheta demonstrat, dicens, Beatus es, et bene tibi erit. Quorum alterum in presens obtinetur, quod beatus es; quod uero bene tibi erit, repositum est in futurum,  quia  interim labor futurorum fructuum manducetur.

7. Benedictio temporaria non promittitur iustis.---uERS. 3 et 4. Uxor tua sicut uitis abundans in lateribus domus tue. Filii tui sicut nouella oliuarum in circuitu mense tue. Ecce sic benedicetur omnis homo qui timet Dominum. Multis forte sermo iste in presentis benedictionis gaudium aptus uidebitur: ut ex misericordia Dei suppetat  pacifica et utilis in domo coniugis  salus, et dulcissimus circum conuiuium cetus filiorum. Sed si hec perfecte bona fuissent, que cum sint bona, non tamen celestia bona sunt: tamen  si in his beatitudo timoris Dei constitisset, obtinuisset utique princeps fidei et timoris Dei Abraham, cui uxor diu sterilis bis abrepta est; filius ex  promissione  unus offerri in hostiam iussus, et sacrificio admotus intulit orbitatis dolorem. Ipsi deinde Isaac duo filii dissidentes, et usque ad odium mortis inimici. Iacob autem ignorate uxoris inopinatus maritus, et ad nuptias alias falso coactus, et uiuentis funus parricidali fratrum mendacio plangens, caruit timentium Deum benedictionibus. Et apud quos, et a quibus fides est, apud eos fidei sanctificatio non reperietur. Quantos autem  peccatorum uidemus florere domo, coniuge, liberis! Iam uero benedictionibus Dei priuabitur felix illa et beata uirginitas, causam sibi beatitudinis non relinquens: et ubi illud erit Pauli, uellem autem omnes homines esse sicuti et me ? Et nescio quomodo propheta perfectam eam beatitudinem constituerit, que negata  sanctis est, peccatoribus usitata, non speranda uirginibus sit.

8. Spiritalia sunt eis promissa. Qui Christus sponsus. ---Ergo quia secundum humanam intelligentiam, propriam et perfectam beatitudinem dicti huius sermo non explicat; erigende sunt in spiritalem doctrinam mentes atque aures. Lex enim  omnis, secundum Apostolum, spiritalis est : et ipse non humilem nec terrenam beatitudinem, sed spiritalem secutus est, dicens: Benedictus pater Domini nostri Iesu Christi, qui benedixit nos in omni 480 benedictione spiritali in celestibus .  Cum itaque in spiritalibus et celestibus  benedici se ostendat, perfecta illa sanctorum beatitudo non in his terrenis et corporeis esse speranda est: sed potius intelligendum est, per corporalium et terrenorum nuncupationem, celestium bonorum esse intelligentiam consequendam. Numquid cum Dominus secundum Euangelia sponsus est, et secundum Ioannem habet sponsam , de sponsis terrenis et corporalibus significari existimandum est? Non utique: sed per hanc sermonis consuetudinem docemur eum esse, qui promissus sit gentibus, cuique a Patre Ecclesie hereditas,  per adoptionem corporis quod ex uirgine presumpturus esset, desponsa sit.

9. Uxor iustorum, sapientia. Prouerbium quid.--- Ut autem nunc cognoscamus quid sub uxoris nuncupatione intelligi oporteat; contuendum est quid et alibi sub hoc eodem uxoris nomine tractetur.  Salomon itaque ait: Quesiui sapientiam sponsam  adducere mihi ipsi . Et quia qui sponsam requirit, diuitem querit; huius sponse sue opes memorat, dicens: Honestatem glorificat, conuictum Dei habens, et omnium Dominus dilexit eam ; et si multam quis cognitionem desiderat, nouit et que a principio sunt, et que futura sunt conspicit . Et item: Uxorem uirilem quis inueniet? Pretiosior est autem lapidibus  multi pretii  istius modi . Et hec in Prouerbiis dicta sunt: quia prouerbium non hoc quod uerbis sonat explicat, sed dictorum uirtutem ex usu uerborum  communium nuntiat. Docet autem Dominus in Euangeliis, quid prouerbia intelligenda sint, dicens: ueniet hora, ut iam non in prouerbiis loquar uobis, sed palam de Patre annuntiem uobis . Ergo secundum prouerbiorum rationem uxorem uirilem nosse debemus, eam nempe quam sibi Salomon sponsam optauit assumere: de qua et rursum ait: Iudicaui igitur hanc adducere  ad conuiuendum mecum, et amator factus sum pulchritudinis eius . Hec igitur tamquam uxor assumpta sapientia uirilis est, perficiens omnia, et sibi subdens, et in labore utilium operum ualida. Ipsa Deo placita, et  per doctrinam eius digna, et preteritorum scientia et futurorum cognitione perfecta.

481 10. Sapientia filiis, id est, bonis operibus, est fecunda.---Hec timentis Deum uxor totis domus sue lateribus diffusa, fecunde uitis modo, se per omnia operum nostrorum latera extendit. Domum autem non ambigitur hoc anime nostre esse domicilium, quod sibi unusquisque, per timorem Dei et uias eius ineundo, ad habitationem Sapientie emundat. Ex hac igitur filii qui erunt, tamquam nouella oliuarum in circuitu mense nostre erunt. Non in circuitu conuiuii futuros ait esse, sed mense.  Mensa enim Domini est, ex qua cibum sumimus, panis scilicet uiui: cuius hec uirtus est, ut ipse uiuens eos qui se quoque accipiant uiuificet.  Est et mensa lectionum  dominicarum, in qua spiritalis doctrine cibo alimur.  Sed qui doctrinam Dei consectantur (de qua in psalmo alio scriptum est, Fiat mensa eorum coram ipsis in laqueum et in captionem et in retributionem et in scandalum ;  sed qui doctrinam Dei consectantur, nisi in operum bonorum ministerio uersentur, mense illius cibo non proficient. Nam sicut ex coniuge liberi, ita ex sapientia bone uoluntatis opera procreantur. Hec igitur tamquam nouella oliuarum mensam nostram circumibunt, id est, doctrine nostre cognitionem optimorum quasi ramorum fructibus obumbrabunt. Seruauit autem etiam hanc propheta rationem, ut neophytam oliuam diceret, id est,  nuper plantatam: quia per sapientiam, tamquam coniugem assumptam, cuius filii sunt opera fidelia, hec eadem in hac terra nostri corporis  plantatur. Hec igitur uxor est modo uitis abundantis in domus nostre lateribus diffusa: hi filii, id est, ex tali coniuge opera procreata, tamquam plantate oliue in mense nostre circuitu  assistent. Et quia hec timentium Deum beatitudo est; propheta subiecit, Ecce sic benedicetur omnis homo qui timet Dominum.

11. Beatitudo non est huius seculi; quenam interim nobis concedatur. Sapientia innocentie, innocentia beatitudinis parens.---Iungitur ad timentis meritum etiam prophete uotum dicentis: Benedicat te Dominus ex  Sion, et uideas que sunt bona Ierusalem. De Ierusalem et Sion iam in superioribus psalmis frequenter sumus locuti: ex quibus uel in quibus bonorum omnium consummatio speranda est. Nunc enim quamuis bonis 482 celestibus perfruamur, tamen maiora nobis in Sion et Ierusalem temporibus spe reseruantur. Hoc enim seculum promissorum bonorum capax non est. ue enim nunc mundo a scandalis , in quo et zizania diabolus superserit, in quo regio est corruptionis, et locus iniquitatis, et conuallis plorationis, in quo mundipotentes sunt harum tenebrarum. Sed habemus interim promissorum nobis bonorum lumen, in quo  tamquam per speculum et in enigmate felicium rerum imaginem contuemur: tunc facie ad faciem uisuri, non interposita obscuritatis  nube, aut speculi emulante splendore, sed uera et conspicabili beatitudinis nostre contemplatione letabimur, operum nostrorum fructus contuentes, et mercedem uite innocentis uidentes. Nam ut opera ex sapientia gignuntur, ita ex operibus retributio nascitur. Est ergo sapientia innocentie mater: et rursum innocentia fructus retributionis parit. Hos ergo consequemur diabolo contrito, aculeo mortis retuso, et omni principe ac potestate huius seculi exempto, cum iam pax in nobis sit hoste uicto et perempto: quod propheta psalmi ipsius conclusione testatur, dicens, uERS 5 et 6: Benedicat te Dominus ex Sion, et uideas bona Ierusalem omnibus diebus uite tue, et uideas filios filiorum tuorum, et uideas pacem super Isrel. Speremus ergo bona Ierusalem celestis,  et Sion montis, et pacis Isrel : quia locus Domini in pace est, in Domino nostro Iesu Christo, qui est benedictus in secula seculorum. Amen.



483 PSALMUS CXXuIII. Canticum graduum.

Sepe impugnauerunt me a iuuentute mea, dicat nunc Isrel. Sepe impugnauerunt me a iuuentute mea: etenim non poterant mihi. Super dorsum meum fabricauerunt  peccatores: prolongauerunt iniquitatem suam. Dominus iustus concidet  ceruices eorum : confundantur et reuereantur retrorsum omnes qui oderunt Sion. Fiant sicut  fenum edificiorum, quod priusquam euellatur arescet : de quo non implebit manum suam qui metet, et sinum suum qui manipulos colliget. Et non dixerunt qui preteribant, Benedictio Domini super uos, benedicamus uos in nomine Domini.




TRACTATUS PSALMI.

1. Patientiam docet hic psalmus. Piis frequens est et a teneris annis pugna.---Instituimur dictis propheticis ad tolerantiam presentium passionum: et nature nostre infirmitas aduersus seculi iniurias semper impatiens, suscipit  patientie doctrinam ab eo, qui in presenti psalmo ait, Sepe impugnauerunt me a iuuentute mea. Non otiosa  etas religiosi uiri est, neque quietam exigit uitam. Impugnatur iam ab ipsis  iuuentutis sue annis, et impugnatur sepe. Non nouella itaque, neque rara impugnantium odia sunt; sed ea sepe etiam ab ipsis initiis etatis infesta sunt. Et idcirco hec sunt que fidem probant, que patientiam testantur, que inuicte uirtutis coronam merentur. Nouit beatus apostolus Paulus hanc longi prelii coronam, dicens: Nemo coronatur, nisi qui legitime certauerit. Certamen tantum non sufficit ad coronam: legitime certandum est, id est, omnia passionum bella peragenda sunt; non sufficit semel neque unius certaminis bello militasse. Et audiamus  hoc ipsum legitimum certamen  , 484 cum dicit de se: In laboribus copiosius, in plagis abundantius, in custodiis eminentius, in mortibus frequenter: a Iudeis quinquies quadraginta  una minus accepi, ter uirgis  cesus sum, semel lapidatus sum,  ter naufragaui, noctem et diem in profundo feci . Merito iste tot et tantis preliis perfunctus dicere ausus est: De cetero iam superest mihi corona iustitie : quia nemo nisi qui legitime certauerit coronatur.

2. Iniuriarum humanarum auctor diabolus, minister homo.---Huic etiam uox hec prophetica competit, uERS. 1: Sepe impugnauerunt me a iuuentute mea. Confidentie maxime gratulatio est, tantorum et tam numerosorum bellorum recordari: sed nunc tacito impugnantium nomine, impugnatio sola memoratur. Et causa noscenda est, cur auctores impugnationis silentur. Omnes humane iniurie, que religiosis uiris inferuntur,  non eosdem habent auctores, quos habent ministros. Executio quidem hominum est: sed diaboli instinctus est. Et huius nobis intelligentie Apostolus auctor est, dicens: Non enim nobis certamen est aduersus carnem et sanguinem, sed aduersus  potestates mundi huius potentes, harum tenebrarum, spiritalis nequitie in celestibus ; et rursum: Secundum principem eris huius, spiritus qui nunc operatur in filiis inobedientie . Operantur ergo he spiritales nequitie in his, qui inobedientes Dei legi sunt, quos uoluntatis sue tamquam operarios eligunt, in res suas aliene intercessionis ministerio usuri .

3. Neque solum id ex Apostoli dictis intelligimus, sed etiam ex libro Iob docemur. Cum enim diabolus  potestatem tentandi Iob postulasset , per direptionem substantie eius primum  deseuiturus homines ad pastorum cedem, et ad direptionem pecudum excitauit, eosque in hanc uoluntatem latrocinii accendit. Egit ergo quod uolebat per humane operationis officium. Iudas quoque in passione Domini ministerium diaboli fuit, et per eum effectum uoluntatis proprie est exsecutus, euangelista testante ita: Intrauit, inquit, satanas in Iudam qui cognominatur Scariotha .

4. Iniurias inferens miseratione dignus, non ira.---In omni igitur quam perpetimur iniuria, alterius opus, alterius instinctus est: et non sibi efficit, quisquis aliquid per turbulente uoluntatis impetum gerit. Non ergo his 485 irascendum est, a quibus aliqua  perpetimur, sed  quotiens per contumelias ad iracundiam prouocamur, quotiens per conuicia ad lites excitamur, quotiens ad dolorem ac impiam damni querelam per rapinas et furta compellimur, aut in corporis uoluptates  blande adhortationis sollicitamur instinctu; agnoscendus est hostis ille, per quem hec operum ac dictorum incentiua prebentur. Neque irascendum est hominibus aliene instigationis operariis : sed potius in his detestandi officii intercessio feda miseranda est, quod sint uasa diaboli, satane ministerium, et latrocinantium tela, et aliene militie ac nequitie  portitores  . Ob hanc ergo cognitionem propheta sine  distinctione nominis tantum impugnantium meminit, de his atque illis indiscrete locutus: quia per homines in se id quod spiritalium nequitiarum est gerebatur.

5. Crebrius sed frustra impugnatos quid dicere deceat. ---Cepit itaque tamquam ex persona sua Propheta; sed quid a nobis dici oporteret, quodam ipse confessionis exemplo ante preloquitur. Talis enim ordo dictorum est: Sepe impugnauerunt me a iuuentute mea, dicat nunc Isrel. Ante ergo docetur Isrel quod dicere debeat: tum deinde tamquam doctus, et exemplo prophetice confessionis imbutus Isrel ipse iam loquitur, uERS. 2: Sepe impugnauerunt me a iuuentute mea: etenim non poterant mihi. Talis religiosorum debet esse confessio. Et hec uera fidei probatio est,  ut qui sepe et a iuuentute impugnant, numquam tamen eorum quos et sepe et pridem  impugnauerint, prepotentes sint. Aduersus autem ualidiores et longum et frequens est prelium: et idcirco inimice spiritalesque uirtutes firmos fide et timore Dei uiros et diu et sepe pertentant; quia iterari necesse est, quod et diu geritur, et numquam obtinetur. Maneamus ergo, ut sepe impugnemur: et sepe impugnati, habeamus hanc gloriam, ne aliquando cedamus; et hinc sit impugnationis nostre assiduitas, quia non sit impugnantium prepotens fortitudo.

6. His dorso iugiter insidiantur aduersarii.---Mos autem est eorum, qui nequaquam longis atque assiduis preliis preualent, ut uictorem exercitum et firmis  agminibus incedentem 486 a tergo adeant, et dorso sicubi  iam pretereat insidias machinentur, illic dolos fabricentur, illic omnia insidiarum artificia exerceant. Ita et peccatores, tentatos in cassum fideles uiros euntes iam in ueritatis uia dorso adeunt, dorso insidiantur, dorso dolos concinnant. Et idcirco ait, uERS. 3: Supra dorsum meum fabricabant peccatores. Currit Apostolus , ea que retro sunt obliuiscens, seque in ea que priora sunt extendens. Lex  ad fideles ita locuta est: Persequentur te inimici tui, et non comprehendent. Non comprehendisse autem eos docet, cum ait, fabricabant: indefiniti enim temporis significatio est. Fabricabant enim semper, numquam fabricationis sue effectum  consequentes, indefesso fidei cursu  eo,  cui quotidie supra dorsum fabricabantur bella, currente.

7. Funis peccatorum.---Atque hanc pertinacem infestantium iniquitatem sequens uersus absoluit: Prolongauerunt  iniquitatem  suam. Esaie prophetia est, dicentis: ue qui trahunt peccata sua tamquam funem tongum . Non desinunt enim peccatis peccata connectere,  et tamquam funem longum ea implexa semper extendere. Sancto enim currente, et peccatoribus in dorsum fabricantibus, cum huic ad destinatum currendi, illis semper fabricandi modus nullus sit; fit peccatorum prolixa series et multiplex longitudo.

8. Dei patientia. Ceruix dura contumaciam designat. ---Sed quid tandem hanc iniquitatum longitudinem  maneat, noscendum est. Sequitur enim, uERS. 4: Dominus iustus  concidet  ceruices peccatorum. Iustus Dominus, patiens scilicet in ultionem, dissimulator ad penitentie tempus, non inter exordia humane iniquitatis promptus ad penam, sed desinendi a criminibus  seram licet uoluntatem peccatoris exspectans, tum ceruices concidet, cum sine aliquo desinendi modo fabricatur, cum in longum peccata tenduntur, cum iam omne patientis misericordie tempus exclusum est. Exprobrari autem semper contumacibus legis meminimus, quod dura ceruice sint: cum ceruicosum populum esse Moyses ad Deum arguit ; cum propheta filiabus Sion exprobrat, quod alta ceruice incedant ; ceruice scilicet 487 iugum dedignante, operibus  fidei insolente, patientia Dei ad producendam peccatorum longitudinem abutente. Submittenda autem ceruix est iugo suaui, ad quod Dominus inuitat, dicens: Tollite iugum meum super uos, et discite a me quia mitis sum et humilis corde . Non concidenda ceruix est, huic se iugo subdens. Est enim hoc humilitatis et mansuetudinis iugum, non semper impugnans, non in dorso fabricans, non peccata prolongans, sed humilitate et patientia ceruicem subditam fouens, superba illa insolentique ceruice iusti iudicii concidenda decreto.

9. Sion mons. Speculatio interpretatur. Corpus Christi gloriosum significat. Corpus Christi Ecclesia. Hanc qui  odit Christum odit. Criminis pena.---Dehinc sequitur,  uERS. 5: Confundantur et  reuertantur retrorsum omnes, qui oderunt Sion. Frequenter admonuimus Sion montem esse Ierusalem proximum. Sed cum rex Sion, cum filia Sion, cum porte Sion a prophetis nuncupantur: primum ipso nomine intelligi oportet aliud sub Sion significatione monstrari. Sion enim speculationis interpretatio est: quod enim nobiscum speculatio, id hebraice Sion dicitur. Tum deinde dicti apostolici meminisse nos conuenit, ad montem Sion et Ierusalem celestem accessisse nos, in Dominum nostrum Iesum Christum credentes : in cuius glorificato corpore, quod in celestem gloriam transformatum est, spei nostre honorem speculamur, humilitatis nostre corpore in gloriam corporis sui conformando. Ecclesiam autem  esse corpus Christi, cuius inuicem membra sumus, Apostolus testis est ,  que ipsa sit Sion mons Domini, regis filia, ciuitas sancta, uiuis lapidibus in fundamento prophetarum et Apostolorum edificata. Hanc ergo Sion quisquis odit, odit eum cuius et corpus est: est enim speciale aduersus fideles infidelium odium. Confundendi ergo erunt qui Sion oderunt, retrorsum reuertentur, non in celestia currentes, neque ad futura tendentes, sed ad terrena sua et originalia reuertentes; pudorem iniquitatis et infidelitatis sue iudicii tempore sentientes, et in penalem corporum sensum, amissa resurrectionis demutatione redeuntes.

10. Inanes impiorum labores, edificia alia firma, alia infirma.---Idipsum autem psalmi consequentia  docent. uERS. 6-8: Fiant sicut fenum edificiorum, quod priusquam euellatur aruit: de quo non implebit manum suam qui metet, et sinum suum qui manipulos colliget. Et non dixerunt qui preteribant, Benedictio Domini super uos. Nullum, ut arbitror, secundum corporalem intelligentiam 488 edificiorum fenum est: est autem agri, eiusdemque fructuosissimi. Ergo nichil hic secundum aurium sensum tractandum atque opinandum est. Sunt autem secundum Scripture auctoritatem edificia firma, sunt et infirma. Firma sunt, que fundamentis fidelibus supra petram iacta, fluuiis, uentis, inundationibus non mouentur . Sunt et infirma, que arenoso edificata fundamine, cum tempestates orte erunt, efficiunt ingentem  ruinam . Sunt et sationes due secundum  Apostolum, spiritus atque carnis: et qui spiritalia  serit, spiritalia metet; et qui carnalia  serit, carnalia metet . Ergo qui sepe et pridem impugnabant, qui super dorsum fabricabant, qui prolongauerunt iniquitates, quorum concidentur ceruices,qui oderunt Sion, hi sicut fenum edificiorum erunt  inutiles, et corporee huius presentisque uite fructum cassum inanemque referentes. Aedificia enim atque tecta, secundum euangelicam comparationem, humana sunt corpora, aut fide firma, aut infidelitate ruitura. Ab hoc etiam edificii tecto instante persecutione, Dominus unumquemque uetuit descendere, dicens: Et qui super tectum est, non descendat tollere de domo aliquid . Certe in persecutione fugiendum est: et quomodo de tecto inhibuit descendere,  nisi cura corporis derelicta, quia super tectum insistens, id est, super  terrenam naturam manens, humilia repetere et descendere ad inferiora prohibetur? uerum impii edificiorum fenum sunt, inania enim seuerunt: et fenum etiam antequam euellatur arescens, de quo neque manum suam messor  implebit  , neque sinum manipulos collecturus onerabit, non preteriens fructum gratulatione benedixit. Inanes sunt, uacui sunt, inutiles sunt: inania enim et inutilia seuerunt. O infelices labores, et infructuosa carnis opera, infructuoso edificiorum feno comparata, et antequam euellantur arida, id est, ante ipsum inutilis ipsius messis tempus emortua.

11. Operum ac bone uoluntatis discrimen.---Sed quia horum edificiorum fenum carnalium operum fructus esse tractauimus; considerandum est que  differentia sit in eo qui implet manum et qui manipulos sinu colligit. Non enim idem est, neque Scriptura res easdem iterare geminis elocutionibus solita est; plus est enim sinu colligere, quam manum replere. Et quidem qui manum replent, fructum recipere recte gestorum uidentur: quia in manibus sermo diuinus opera 489 significat; in sinu uero, conscientie et fidei et perfecte uoluntatis demonstratur affectus. Plus enim metit conscientia, quam gesta: hec namque manum replent, manipulos uero illa  colligit. Duos denarios uidue inopis acceptiores Dominus habet copiosis diuitum nummis . Tanto prestat operibus uoluntas.  Et opera quidem manum implent  : sed sinus manipulis sunt capaces. Ergo hoc edificii fenum neque metentis manum,  neque manipulos colligentis sinum replebit.

12. Transeuntes, supra terrena animo elati.---Sed  neque pretereuntes dicent: Benedictio Domini super uos. Et qui sunt pretereuntes, nisi qui  peregrinantes corporalis uite seculum transeunt; non manentes in his que nulla sunt, sed ad eterna tendentes; neque his que conspectui subiacent immorantes, sed ad inuisibilia pergentes? Ut autem penitus qui  sunt transeuntes intelligamus; audiamus Moysen, cum in rubo ignem conspexit sine damno rubi in quo conflagrabat ardentem. Ait enim: Transibo, et uidebo uisionem hanc . Quid est istud, transibo? Nulla eum locorum interualla  discreuerant, eodem in loco et loquitur et uidet: quid ergo transit? Transit plane corporales carnalesque curas: et soceri sui oues pascens, in celestem cognitionem relictis terrenis operibus excedit. uerum et ipse pertransit,  qui in superiore psalmo ait: uidi impium superexaltatum, et eleuatum sicut cedros Libani: et transiui, et ecce non erat . Quem admiratus in seculi rebus est, quem  in corporeis operibus manens excelsum elatumque conspexit; hunc transiens, id est, peregrinus seculo factus, et in celestem ac spiritalem cognitionem de terrenis et caducis rebus excedens, hunc  nichilum habuit, etiam non esse dixit, et mortuum deputauit. Negant ergo edificiorum feno pretereuntes Dei benedictionem, fructibus aridis et caducis scientes gratiam diuini muneris denegandam.

13. Imprecatione uacat Propheta.---Sed Prophete uota dura atque aspera esse credentur: totus enim eius sermo tamquam optantis fuit, cum ait: Fiant  sicut fenum edificiorum. Sed absit istud ut Propheta imprecatus esse credatur. Prophetali autem scientia hec locutus est; et cognitionis fuit sermo iste, non uoti: simul ut peccatoribus terror ingrueret, inanitatem fructuum suorum arescentium cognituris.

490 14. Penitentibus orat benedictionem.---Porro autem uotorum suorum ostendit affectum, dicens: Benedicamus  uos in nomine Domini. Prompta benedictio est, si hi qui serebant edificiorum fenum,  serere incipiant quod messoris manum et colligentis manipulos sinum repleat. Aridis ergo operibus emortuos fructus suos in feno edificiorum Propheta monstrauit, benedictiones negando: uota autem sua erga penitentium salutem pro reditu bone operationis ostendit, benedictiones rursum quas negauit optando.  Seramus ergo utiliter, et labores nostros in replendis  manibus ac sinibus preparemus: ut benedictionum Dei participes simus in Domino nostro Iesu Christo, qui est benedictus in secula seculorum. Amen.



PSALMUS CXXIX. Canticum graduum.

De profundis clamaui ad te Domine, Domine exaudi uocem meam. Fiant aures tue intendentes in uocem orationis mee. Si iniquitates obserues  Domine, quis sustinebit te ? Quoniam apud te propitiatio est, et propter legem tuam sustinui te, Domine. Sustinuit anima mea in uerbum tuum: sperauit anima mea in Domino. A custodia matutina usque in noctem speret Isrel in Domino: quia apud Dominum misericordia, et copiosa apud eum redemptio. Et ipse redimet Isrel ex omnibus iniquitatibus  eorum.




TRACTATUS PSALMI.

1. Dei secreta homo non penetrat: quatenus ea scrutari pium sit.---Inter multa preclara, que ad Romanos Apostolus scribit, cum de fide gentium et infidelitate Iudeorum locutus esset, et multa  de iudiciis Dei decretisque tractasset, ait: O profundum diuitiarum sapientie et scientie Dei, quam sunt  inscrutabilia iudicia eius, et inuestigabiles 491 uie eius? Quis enim cognouit sensum Domini, aut quis consiliarius eius fuit? aut quis ante dedit ei, et retribuetur illi? Quia ex ipso, et per ipsum, et in ipso sunt omnia: ipsi claritas in secula seculorum . Humane infirmitatis religiosa confessio est, ex Deo hoc solum nosse quod Deus est. Ceterum secreta illa  et profunda imperspicabilis iudicii decreta mens terrena non penetrat. Inuestigare quidem ea perscrutarique pium est, sed inscrutabilia ea esse et inuestigabilia confitenda sunt: quorum est alterum religiose uoluntatis, alterum imperspicabilis nature. Quis enim causas naturasque celi et huius et superioris et ceterorum sciet? Quis angelorum et potestatum et dominatuum et thronorum et principatuum officia rationesque perceperit? Quis Cherubim et Seraphim perpetuas uoces eternasque intelliget? quis laudantes Deum super celum aquas cognoscet? quis solis, lune et astrorum lumina comperta sibi esse gloriabitur? quis hanc inanis nobis, ut  putamus, eris plenitudinem, metietur? Iam uero quis aut dispositionem orbis terrarum, aut elementorum uirtutes  aut temporum mutationes, aut fluminum cursus,  aut maris fines, aut Oceani uicissitudines, aut uentorum flatus, aut naturas animalium, aut rabies bestiarum, aut genera arborum, aut uirtutes radicum, et origines animarum, et incrementa corporum, et infantium mortes, et senum uitam et labores seculi, et sanctorum gloriosas calamitates, et irreligiosorum infelices beatitudines, et legis et prophetarum et euangeliorum et apostolorum  arcano celesti libros consecratos, plene cognitionis scientia consequetur?

2. uox aut nescientis aut patientis, aut precantis.---In his igitur omnibus herens ac detentus Propheta, ex interno cordis sui secreto, secundum Apostoli uocem et ipse  clamat, dicens, uERS. 1: De profundis clamaui ad te, Domine. Pone illum, secundum Apostolum, in profundo diuitiarum Dei imperscrutabilium  et inuestigabilium demorantem , statue illum de profundo humanarum calamitatum estu precantem, secundum eam Domini que in anteriore psalmo est uocem: ueni in profundum maris, et tempestas demersit me ; existima illum non labiis, sed secreto, ut iussum est, cordis orare : apta aut ignorationi, aut passioni, aut orationi uox ista dicentis est: De profundis clamaui ad te, Domine; dum aut nescit, aut patitur, aut precatur. Et quia de profundis clamat; confidenter ait: Domine exaudi uocem meam, uERS. 2: fiant aures tue intendentes 492 in uocem orationis mee.

3. Deum audire, et aures in precem intendere quid differant. Deo incorporeo quid membra adscripta.---Sed querendum est an idipsum sit, exaudi uocemmeam;  et, uERS. 2: fiant aures tue intendentes in uocem orationis mee. De profundis enim orat, et profundum est quidquid orat. Ac primum intelligendum est, Deum incorporalem esse, neque ex partibus quibusdam atque officiis membrorum, ex quibus unum corpus efficitur, consistere. Legimus enim in Euangelio, Quoniam Deus spiritus est , inuisibilis scilicet et immensa atque intra se manens et eterna natura. Scriptum quoque est: Quoniam spiritus carnem et ossa non habet . Ex his enim corporis membra consistunt, quibus substantia Dei non eget. Deus autem, qui et ubique et in omnibus est, totus audit, totus uidet, totus efficit, totus incedit.  Et hoc ex Scripturis docemur, cum dicitur: Ego sum Deus appropians, et non de longe ; et rursum: Quoniam in ipso uiuimus, et mouemur, et sumus . uirtus ergo Dei, que equalis  et indiscreta est, officiorum ac membrorum habet nomina: ut uirtus qua uidet, oculi sint: uirtus qua audit, aures sint; uirtus qua efficit, manus sint; uirtus qua adest, pedes sint: officiorum diuersitates uirtutis huius potestate peragente. Deus ergo ubique est, et ubique adest, audit, uidet, efficit: sed orandus a nobis est, ut secundum precem nostram adsit, audiat, uideat, efficiat. Nature sue est ut audiat; sed fidei nostre est ut precemur audiri. Audit conuiciantes, audit maledicentes, audit etiam intra secreta cordis loquentes: sed fides officium suum exsequitur,  ut Dei auditionem roget; ut qui per naturam suam audit, per orantis precem dignetur audire.

4. Contra Anthropomorphitas. Homo constat corpore et anima. Deus non est compositus.---Quod si qui forte corporeum Deum et conformabilem et membris diuersum, quia non idem oculus quod et manus est, ob id esse existimabit quod dictum est: Faciamus hominem ad imaginem et similitudinem nostram : primum meminisse debet hominum  institutionem naturis duabus contineri, anime scilicet et corporis, quarum alia spiritalis, alia terrena est; et inferiorem hanc materiam  in efficientiam atque operationem nature illius fuisse potioris  aptatam. Ergo quisquis ita uolet credere, ut corporalis Deus sit, quia ad imaginem eius homo factus est; compositum  esse Deum statuet, ex potiore scilicet inferiorique natura, quia de talibus homo constat. Quidquid autem compositum est, necesse est non fuerit eternum; quia compositio habet initium  quo corporatur ut 493 maneat. Sed hec infidelitatis deliramenta sunt, dum per  celestis nature ignorationem, intra has opinionis angustias uitio ingenii degeneris coarctatur.

5. Hominem condendo tria egit.---Deus autem semper et in omnibus manens ubicumque idem, et ipse nusquam non totus, cum pulcherrimum opus perfecto iam mundo inchoaret, hominem scilicet ad imaginem sui faciens, eum ex humili natura celestique composuit, anima uidelicet et corpore.  Et  prius quidem animam diuino illo et incomprehensibili nobis uirtutis sue opere constituit. Non enim cum ad imaginem Dei hominem fecit, tunc et corpus effecit. Genesis docet longe postea, quam ad imaginem Dei homo erat factus , puluerem sumptum, formatumque corpus ; dehinc rursum in animam uiuentem per inspirationem Dei factum, naturam hanc scilicet terrenam atque celestem quodam inspirationis federe copulatam.

6. Imago Dei in homine secundum animam.---Scit se beatus apostolus Paulus per interiorem et exteriorem hominem dissidere. Per interiorem quidem hominem delectatur  lege, per exteriorem uero hoc quod non uult agit: cum interior homo spiritus opera desiderat, exterior uoluptates corporis concupiscit  . Ergo ad imaginem Dei homo interior effectus est rationabilis, mobilis, mouens, citus, incorporeus, subtilis, eternus. Quantum in se est, speciem nature  principalis imitatur, dum transcurrit, dum circumuolat, et dicto citius nunc ultra oceanum est, nunc in celos euolat, nunc in abyssis est, nunc orientem occidentemque perlustrat, dum numquam ut non sit aboletur , neque ut alibi adsit, decedit aliunde. Sed anima humana in hac sensus sui mobilitate ad imaginem opificis sui facta est , dum naturam Dei mobilitas anime perennis imitatur , nichil in se habet corporale, nichil terrenum, nichil  graue, nichil caducum. Et audiamus adhuc Paulum hoc ita docentem: Exspoliantes ueterem hominem cum gestis eius, et induentes nouum, qui renouatur in cognitionem secundum imaginem Creatoris . Numquid aliquid corporale induimus, cum in 494 agnitionem renouamur? Nihil, ut opinor. Induimus autem agnitionem Dei, fidem eternitatis, innocentie sinceritatem, et bonitatis mores. Hec enim anime magis sunt indumenta, quam corporis, que omnia Deo propria sunt. Hec,  in agnitionem noui, induimus: ut in omni ministerio anime nostre, simus secundum imaginem Creatoris, bonitatis et sanctitatis et caritatis agnitione perfecti. Hec propter aures Dei, ne corporalis existimaretur, tractata breuibus sunt.

 7. Membra Dei dici possunt angelice uirtutes. His  Deus non eget, sed nos.---Et quamquam hec ita se ut dicta sunt habeant; tamen meminimus esse plures spiritales uirtutes, quibus angelorum est nomen, uel ecclesiis presidentes. Sunt enim, secundum Ioannem, Asianis ecclesiis angeli . Sunt et, Moyse testante, secundum numerum angelorum fines gentium Ade filiis constituti . Sunt et, Domino docente, pusillorum angeli quotidie Deum uidentes . Sunt, secundum Raphel ad Tobiam loquentem , angeli assistentes ante claritatem Dei, et orationes deprecantium ad Deum deferentes . Hoc ideo commemoratum sit, ut si forte hos esse oculos, uel aures, uel manus, uel pedes Dei intelligere uoluerimus; habeamus non improbabilis intelligentie auctoritatem:  maxime cum scriptum sit: Sunt enim efficientes spiritus, in ministerium missi propter eos qui hereditabunt salutem . Intercessione itaque horum non natura Dei eget, sed infirmitas nostra. Missi enim sunt propter eos qui hereditabunt salutem: Deo nichil ex his que agimus ignorante, sed infirmitate nostra ad rogandum et promerendum spiritalis intercessionis ministerio indigente.

8. Peccati et iniquitatis discrimen.---Dehinc sequitur, uERS. 3: Si iniquitates obseruabis  Domine, Domine quis sustinebit? Non negligenter dicti huius ratio tractanda est. Non enim ait: Si peccata obseruabis,  sed: Si iniquitates obseruabis  . Differt enim iniquitas a peccato. Numquid Deus peccata non obseruabit, et criminum memoria non erit?  Erit certe:  quin etiam de otioso uerbo rationem unusquisque prestabit , et omnis in carcerem missus reddet nouissimum quadrantem . Differre autem iniquitatem et peccatum docemur, cum dicitur: Beati quorum 495 remisse sunt iniquitates, et quorum tecta sunt peccata : et rursum: Iniquitatem meam ego  agnoui, et peccatum meum non abscondi . Iniquitas enim omnis, transgressio legis Dei est, que est grauior peccato. Quod idipsum Apostolus absolutissime distinxit, dicens: Qui enim  inique peccauerunt, inique peribunt: qui autem per legem peccauerunt, per legem iudicabuntur . Ergo peccatum iniquitatis iam periit, ceterum peccatum legis iudicabitur. Peccatum autem iniquitatis est,  quidquid extra legem delinquitur, ut gentilium  crimina sunt, que iam cum ipsa legis ignoratione damnata sunt.  Legis autem peccata iudicanda sunt: quia licet peccata sunt, tamen in lege peccata sunt. Ergo si Deus iniquitatum recordetur, quis sustinebit furta, cedes, falsa testimonia, stupra, periuria? Hec enim crimina sunt, que inique, id est, extra legem Dei geruntur, queque noue generationis Sacramento abluuntur.

9. Filius nostra redemptio, qui cum Patre unum sit. ---Sed horum plane iam Deus non recordatur: et cur non recordetur, in sequenti uersu Propheta demonstrat, dicens, uERS. 4: Quia apud te propitiatio est. Est enim unigenitus Dei filius Deus uerbum redemptio nostra, pax nostra, in cuius sanguine reconciliati Deo sumus. Hic est, qui uenit tollere peccata mundi, qui cruci chirographum legis  affigens,  edictum damnationis ueteris deleuit . Siue igitur ad Patrem, siue ad Filium oratio Prophete esse existimabitur [unum enim ambo sunt: et qui uidit Filium, uidit et Patrem, quia Pater in Filio, et Filius in Patre est. Ex similitudine glorie alter in altero gloriosus est; gloriosus Filius, quia dignus consortio Patris sit; gloriosus Pater,   digni consortio Filii],  recte ad quem uoles, Propheta dixisse credetur: Quia apud te propitiatio est; quia in Patre secundum similitudinem glorie Filius est; et Filius ipse pro peccatis nostris et propitiatio et redemptio et deprecatio est, iniquitatum nostrarum, quia ipse earum propitiatio sit, non recordans.

 10. Legem obseruanti Prophete spes est Christus, et hoc tota uita.---Scit autem Propheta ingentis periculi 496 rem esse, inique, id est, sine lege peccare quia peccato sine lege  perditio est, peccato autem in lege iudicium est. Et idcirco ait: Propter legem tuam sustinui te, Domine. Lex autem sancta et spiritalis est, et in ea uerba uite sunt, et legis finis Christus est: et hoc sequenti uersu ostenditur. Ait enim: Sustinuit anima mea in uerbum tuum. Corporalia  quidem legis officia Propheta exsequitur, scilicet sacrificiorum et holocaustomatum et neomeniarum et sabbatorum, que omnia umbra sunt futurorum: sed anima eius sustinuit in uerbum Dei. Propter legem ipse sustinet, id est, ut dixi, corporaliter officia legis gerit. In uerbum autem Dei anima sua sustinet: scilicet filii Dei aduentum, qui et uerbum Dei, et Deus uerbum est, spiritali fide exspectat. Qualiter autem exspectet, demonstrat dicens, uERS. 5 et 6: Sperauit anima mea in Dominum, a custodia matutina usque in noctem. Recordemur euangelice comparationis tenorem, et meminerimus quosdam operarios uinee omnem diem in labore transigere. A custodia matutina usque in noctem Propheta sperat: nullum tempus habet uacuum, totius diei indefessus  operarius est.

11. Nec desperandum ei, qui non omnem diem in spe Domini exegit.---Sed quid tandem erit spei? Non  omnis ita diem suum  in spe Domini exigit; sunt enim operarii hore tertie, sunt sexte, sunt none, sunt et undecime: et uidetur Propheta, qui a custodia matutina usque in noctem sperauit, spem nobis euangelice mercedis abscindere. Non abscindit plane. Ait enim: Speret Isrel in Domino. Sine prefinitione temporis spei adhortatio est. Ille quidem, ut perfectus operarius, a custodia matutina usque in noctem sperauit. Sed ad spem omne tempus est liberum: et mercedem non operis, sed misericordie, undecime hore operarii consequentur . Ita enim ait: Speret Isrel in Domino,  uERS. 7 et 8: Quia apud Dominum misericordia, et copiosa apud eum redemptio. Et ipse redimet Isrel ex omnibus iniquitatibus eorum. Bonus est in quem speratur: et sperandum in eo est, quia misericors est, quia copiosa apud eum redemptio est, quia  redemit ab omnibus iniquitatibus 497 suis uniuersos. Hora undecima est, conclusa sunt dici tempora: curramus omnes, festinemus ne nox adsit,  ne hora pretereat. Senes sumus, nox mortis insistit,  nec ad undecimam saltem uite nostre horam  procedimus. Beatus quidem qui a mane usque ad noctem laborans, pactum denarium tamquam debitum postulat: sed quia bonus est Dominus, quia misericors est, speremus in eum; ut undecime licet hore operarii, diurni laboris denarium consequamur per Dominum nostrum Iesum Christum, qui est benedictus in secula seculorum. Amen.



PSALMUS CXXX. Canticum graduum.

Domine, non est exaltatum cor meum, neque elati sunt oculi mei. Neque ambulaui in magnis, neque in mirabilibus super me. Si non humiliter sentiebam, sed exaltaui animam meam. Sicut ablactatum super matrem suam, sic retribues in animam meam. Speret  Isrel in Domino, ex hoc nunc et usque in seculum.




TRACTATUS PSALMI.

1. Psalmi huius doctrina. Humilitas maximum fidei nostre opus.---Breuis psalmus est, et distinctione magis quam Tractatu explicandus: ad humilitatem nos et mansuetudinem  docens. Et quia plurimis aliis locis nonnulla de humilitate tractauimus, otiosum est eadem repetere. Certe meminisse debemus maximum fidei nostre opus esse humilitatem: cum hanc pro optimi operis conscientia propheta commemoret, dicens, uERS. 1: Domine, non est exaltatum cor meum. Optimum enim sacrificium Deo, cor contribulatum . Non ergo cor secundis rebus efferendum est: sed Dei metu intra mansuetudinis  fines humilitate cohibendum.

498 2. Oculi ad Deum, non ad aliud efferendi. ---Neque elati sunt oculi mei. Alia istud proprietate grecitas elocuta est, dicens: , id est, non ex alio in aliud elati sunt. Eleuandi autem oculi secundum dicta prophete sunt, Eleuate oculos uestros, et uidete quis ostendit hec omnia . Et Dominus in Euangelio ait: Eleuate oculos uestros, et conspicite regiones: quia albe sunt ad messem . Eleuandi ergo sunt oculi; sed non rursum  in aliud eleuandi: ut semel in id quod elati sunt perseuerent.

3. Erectus in Deum Dauid, de gloria sua non insolescit. ---Dehinc sequitur: Neque ambulaui in magnis,  neque in mirabilibus super me. Magni periculi res est, si in modicis ambulamus, et si non in mirabilibus demoramur. Magna eloquia Dei sunt, ipse mirabilis in excelsis est: et quomodo tamquam bonum opus de se Propheta prefert, quod in magnis et mirabilibus non ambulet? Sed cum addidit, super me; in his non ambulat,  que hominum mirabilia et magna creduntur. Dauid enim et propheta et rex, erat humilis antea et abiectus, neque conuiuio patris sui dignus: sed Deo complacuit, unctus in regem est, adspiratus est in prophetam. Non insolescit in regno, non odiis commouetur:  persequentem se amat, inimicorum mortes honorat, incestuosis et parricidalibus filiis parcit. Imperator contemnitur, pater leditur, propheta uexatur: ultionem non ut propheta  orat, uindictam non ut pater sumit, contumeliam non ut imperator exsequitur. In his ergo que super se magna et mirabilia sunt, non ambulat.

4. Corde humilis est, non sensu.---Sed uideamus que sequuntur. uERS. 2. Si non humiliter sentiebam, sed exaltaui animam meam. Que prophete ista diuersitas est? Non exaltat cor: exaltat animam. Non in magnis et mirabilibus super se ambulat: sed non humiliter sentit. Excelsus animo est, et corde submissus. Humilis in suis est; sed non humilis in sensu est. Sensus enim eius in celo est , anima eius est in excelsis.  Corde autem (ex quo secundum Euangelium exeunt cogitationes male, homicidia, adulteria, fornicationes, furta, falsa testimonia, blasphemie   humilis est, suaui illi mansuetudinis 499 iugo subditus est. Tenendus ergo humilitatis et altitudinis modus est: ut corde humiles, sensu uero et anima simus excelsi.

5. Panem uiuum esurit.---Dehinc sequitur: Sicut ablactatum super matrem suam, sic retribues in animam meam. Ablactato Isaac, accepimus Abraham fecisse cenam : quod ablactatus, iam puerili  etati proximus  cibum lactis excederet. Et Apostolus omnes  rudis fidei, et infantilis adhuc in Dei rebus scientie, lacte potat . Ergo profectus maximus est, iam lacte non indigere. Ad fortiorem enim cibum transisse filium suum Abraham, etiam conuiuii letitia testatus est:  et Apostolus carnalibus et paruulis in Christo panem negat . Propheta itaque orat, quia non exaltauerit cor suum, quia non in magnis et mirabilibus suis ambulauerit, quia non humilia senserit, sed exaltauerit animam suam, uti tamquam ablactato super matrem suam retribuatur anime eius: scilicet perfecti et celestis et uiuentis panis retributione sit dignus, quia per superiora que commemorauit opera, cibum iam lactis excesserit.

6. Sed neque sibi tantum hunc uiuum e celis panem precatur; uniuersos autem ad eius spem adhortatur, dicens, uERS. 3: Speret Isrel in Domino, ex hoc nunc et usque in seculum seculi. Spem nostram nullo fine temporum claudit, in immensum expectationis nostre fidem tendit. In seculum seculi  sperandum est:  quia  per spem presentis seculi, spem futuri seculi consequemur, in Domino nostro Iesu Christo, qui est benedictus in secula seculorum. Amen.



PSALMUS CXXXI. Canticum graduum.

Memento Domine Dauid, et omnis mansuetudinis eius. Sicut iurauit Domino, uolum uouit Deo Iacob. Si intrabo in tabernaculum domus mee: si adscendero in lectum stratus  mei. Si dedero somnum oculis meis, et palpebris meis dormitationem, donec inueniam locum Domino, tabernaculum Deo Iacob. Ecce audiuimus eam in Ephratam , inuenimus eam in campis silue. Intrauimus   in tabernacula eius: 500 adorabimus in loco ubi steterunt pedes eius. Surge , Domine, in requiem tuam, tu et arca sanctificationis tue. Sacerdotes tui induantur iustitiam, et sancti tui exsultent . Propter Dauid seruum tuum, nonne auertas faciem Christi tui. Iurauit Dominus Dauid ueritatem, et non frustrabitur eum: De fructu uentris tui ponam super sedem tuam . Si custodierint filii tui testamentum meum, et testimonia mea hec que docebo eos; et filii eorum usque in seculum sedebunt super sedem tuam: quoniam elegit Dominus Sion, preelegit eam in habitationem sibi. Hec requies mea in seculum seculi: hic habitabo, quoniam preelegi eam. uiduam eius benedicens benedicam: pauperes eius saturabo panibus. Sacerdotes eius induam salutari:  et sancti eius exsultatione exsultabunt. Illuc producam cornu Dauid: paraui lucernam Christo meo.  Inimicos eius induam confusione: super ipsum autem floreat  sanctificatio mea.




TRACTATUS PSALMI.

1. Christum canit hic psalmus. Ad Dauid perperam a Iudeis refertur. Eorum erga sacros libros religio.---Omnes quidem anteriores psalmi graduum in profectum nos spei celsioris extollunt: et per doctrinam fidei, spei, confessionis, humilitatis,  operationis in sublime gradibus suis prouehunt. Sed hic precipue psalmus  nos ad cognitionem filii Dei edocet, et sacramento assumpte ab eo carnis instituit. Cepit enim ita, uERS. 1: Memento Domine Dauid, et omnis mansuetudinis eius. Audent Iudei aduentum Domini nostri, quo in corpore salutem humano generi reddidit, abnegantes, hunc psalmum ad Dauid referre, ut in  passione Domini impii, ita et in prophetie scientia imperiti; legentes et non intelligentes,  habentes et nescientes, uenerantes et non obedientes. Qua enim religionis simulatione prophetarum libros uenerentur, multis cognitum est. Contrectare legentes manu non audent, linteo substernunt, ad fidem sacramenti testes eos adhibent: et hoc eo proficit, ut maiore irreligiositatis crimine 501 eorum, quibus tantus honos debetur, dicta aut contemnant, aut dissimulent, aut nesciant. Hoc eo dictum est, quia cum in prophetis longe postea, quam Dauid corpore excesserat, scriptum habeant in Ieremia ita: In illa die, dicit Dominus, contribulabo iugum a ceruice eorum, et uincula eorum disrumpam, et non operabuntur ipsi adhuc aliis diis, et operabuntur Domino  Deo suo, et Dauid regem ipsorum suscitabo illis ; et rursum: Suscitabo illis Dauid regem, orientem, iustum, et regnabit rex, et intelliget, et faciet iustitiam et iudicium super terram:  in diebus eius saluabitur Iudas, et Isrel commorabitur fidens ; item in Esaia:  Et excitabo super eos pastorem unum altum, pascet eos seruus meus Dauid: et erit his pastor, et ego ero illis in Deum, et Dauid princeps in medio eorum, ego Dominus locutus sum, et disponam ad Dauid testamentum pacis : nolunt credere quod docentur, neque his fidem habent  quibus deberi uenerationem confitentur. Et religiosi quomodo erunt, auctoritatem abnegantes religioni?

 2. Dauid uerus, Christus.---Dauid cum patribus quiescebat, ipse testamentum date per Moysen legis  cognouerat: tanto postea Deus per prophetas locutus est Dauid excitandum, pastorem, regem, orientem, iustum, in cuius diebus salus Isrel sit, ad quem Deus testamentum pacis disponit. Ergo est Dauid, non hic Iesse filius psalmorum ex parte conscriptor: sed Dauid ob custodiam gregis sui pastor; Pastor enim bonus pro ouibus suis animam ponit : ob eterni regni gloriam rex, cui dictum est: Rabbi, tu es rex Isrel ;  ob iudicium iustus: Pater enim non iudicat quemquam, sed omne iudicium dedit Filio ; ob lumen mundi oriens: Erat enim lux uera, que   illuminat omnem hominem uenientem in hunc mundum : ob filii dignitatem testamenti pacis heres: Omnia enim mihi data sunt in celo et in terra ; et, Pacem meam relinquo uobis . Confiteantur ergo necesse est Iudei, longe post tempora Dauid hec esse predicata. Est autem Dauid iste qui nomen parentis secundum originem carnis accepit: nomen sumens eius, cuius ex genere sumebat et corpus. Omnia autem, que psalmo continentur, et a gestis prophete Dauid, et a natura humane infirmitatis, et   ab etatis temporibus diuersa sunt. Et 502 quia ei non res, non conditio, non tempus aptatur, et in eum Dauid quem postea Deus per prophetas pollicitus est conueniunt; non est ambiguum quin etiam  hic propheta egregius et magnus de eo Dauid, qui postea extitit, Dei spiritu, prophete officio sit locutus.

3. Christi oratio suo homini Dei memoriam precantis.  ---Ait enim: Memento, Domine, Dauid, et omnis mansuetudinis eius. Non ait: Memento mei; sed: Memento, Domine, Dauid: ut alterum qui loqueretur ostenderet. Orationem autem omnem hanc esse unigeniti Dei filii per  Prophetam loquentis existimari necesse est, memoriam Dei Patris erga eum sibi quem assumpturus erat hominem deprecantis. Est enim nunc iehsu, secundum Apostolum, in gloria Dei patris ; et ei omne celestium et terrestrium et infernorum genu flectitur. Ergo se primogenitus Dei filius Deus uerbum iam Dauid nuncupat, per Prophetam eius sibi hominis nomen assumens, qui secundum diuinitatis sue priuilegium una secum esset in Patris gloria collocandus. Memento, Domine, Dauid, et omnis mansuetudinis  eius; ait enim ipse, Quia mansuetus et humilis corde sum . Et testimonium de eo Patris est: Ecce puer meus quem elegi, dilectus meus in quo complacuit  anima mea: ponam spiritum meum super eum, et iudicium gentibus nuntiabit. Non contendet, neque clamabit, neque audiet aliquis in plateis uocem eius . Ut omnis ergo eius mansuetudinis Pater meminerit deprecatur, per cuius mansuetudinis modestiam Deo patri officium humilitatis sue uouerit.

4. Iurasse dicitur, quia ita impleuit omnia, quasi iurasset. Petri prerogatiue.---uERS. 2. Sicut, inquit, iurauit Domino, uotum uouit Deo Iacob. Sacramenti mentio ad professionem uoluntatis assumitur. Et nescio an Unigenitus iurauerit. Certe ita et gessit et locutus  est omnia,  ut sacramenti religioni satisfacere uideretur. Namque cum quedam de passione sua locutus ad discipulos suos fuisset, et Petrus tamquam indignum hoc Dei filio detestatus esset; Petrum cui superius claues regni celorum dederat, super quem Ecclesiam edificaturus erat aduersus quam porte inferni  nichil preualerent, qui que in terris soluisset uel ligasset, ea in celis uel soluta persisterent uel ligata, hunc itaque tali conuicio, detestantem hoc sacramentum passionis, excepit:  uade post me 503 Satana, scandalum mihi es . Tanta enim  ei religio fuit pro humani generis salute patiendi, ut Petrum primum filii Dei confessorem, Ecclesie fundamentum, celestis regni ianitorem, et in terreno iudicio iudicem celi, Satane conuicio nuncuparet.  Quin etiam in tumultu eo, quo se dedendum passioni prebuerat, cum idem Petrus seruo sacerdotis gladio aurem abscidisset, ait: Reconde gladium tuum in thecam: calicem quem dedit mihi Pater, non bibam illum ? impium et profanum docens esse, si non omnia, que erga humanam salutem  Patri uouisset, expleret. Absolute autem in eo ostendit  deuotam passionis sue religionem, cum post aceti poculum esset spiritum traditurus: perfectis enim omnibus ait: Consummatum est, et inclinans caput tradidit spiritum . Percucurrerat enim omnia sacramenti officia: et ubi consummatione gaudetur, ibi in suscepti operis perfectione letitia est. Ergo quia secundum hanc gestorum  deuotionem ita omnia acta sunt, ut uideantur studiose pro religione,  quia iurata sunt hec, esse perfecta: sequens est ut uideatur quid sit, quod Dauid iste et iurauit et uouit.

5. He non sunt uoces hominis, cui hec iurare non liceat: cui nec dignum Deo locum inuenire sit.---uERS. 3-5. Si intrabo in tabernaculum domus mee, si adscendero in lectum strati mei, si dedero somnum oculis meis, et palpebris meis dormitationem, et requiem temporibus meis, donec   cum inueniam locum Domino, tabernaculum Deo Iacob. Humane nature uota esse ista non possunt: et conditio sacramenti infirmitatem terrene necessitatis excedit. Adeundum tabernaculum domus non est, strato lecti abstinendum est, somnus oculis, et palpebris dormitatio, et  requies temporibus non danda est, donec cum inueniatur Domino locus, et tabernaculum Deo Iacob. Standum ergo erit  nocte dieque sub celo, et numquam in requie corpus iacebit: oculi autem semper uigiles laborabunt, et ne ipsis quidem palpebris  conniuendo dormitationi permittetur obductio. Tempora uero, que maxime toto in capite et corpore iniuriis uigiliarum et stationis obnoxia sunt, requiem non habebunt. Homo ista de se  iurare non sinitur; etiamsi maxime nolit, conditionem tamen uoti huius pro 504 ipsa nature sue necessitate uiolabit. uigilet licet animus, et corpus in statione contineat; tamen necesse est infirmitatis dominante natura, et procidat, et dormiat, et requiescat inuitus. Dehinc quem locum Deo homo inueniet? Incomprehensibilem  infinitamque naturam quali tabernaculo continebit? cum de se ipse per prophetam Deus  locutus est, dicens: Celum mihi thronus est, terra autem scabellum pedum meorum: quam domum edificabitis mihi, aut quis locus requietionis mee? Omnia enim hec fecit manus mea, et mea sunt omnia hec . Non ignarus autem huius diuine uocis Propheta est, et scit humane et terrene operationis domum Deo esse non posse, idipsum psalmo anteriore contestans, cum ait: Nisi Dominus edificauerit domum, in uanum laborauerunt qui edificant eam . Ergo si neque natura hominis conditionem uoti istius recipiet, neque locum et tabernaculum Deo humana requiret  operatio; cognoscendum est per celestium Scripturarum auctoritatem,  quod sit hoc uotum, per cuius satisfactionem locus  Domino, et tabernaculum Deo Iacob sit repertum.

6. Christi opus dignum Dei habitatione hominem efficere. Qui Deus hominem habitet.---Domino nostro Iesu Christo unigenito Dei filio, qui omnia humane salutis sacramenta tamquam iuratus expleuit, et quem a prophetis Dauid significatum docuimus, hoc opus maximum fuit, ut hominem ad scientiam diuinam eruditum dignum  habitaculo Dei redderet. Et esse hominem sedem atque habitationem Dei ita docemur, Deo ipso per prophetam loquente, Quia  habitabo in his, et in illis ambulabo, et ero illorum Deus, et ipsi erunt mihi populus : et rursum: In eternum exultabunt, et inhabitabo in his . Dominus autem ipse in Euangelio ait: Si quis diligit me, uerbum meum  seruabit,  et Pater meus diliget eum, et ad eum ueniemus, et mansionem apud eum faciemus . Apostolus quoque ait, uos estis templum Dei, et Spiritus Dei habitat in uobis . Habitat autem Deus religiosorum mentes, non corporali aditu, neque nature grauioris ingressu; ut  aliunde decedens, illic tantum quo se intulerint insistat: sed spiritali uirtute in uacua se terrenis labibus corda 505 permittit, seseque luminis modo in  patentes innocentie foribus mentes illuminaturus infundit. Assumpto igitur corpore unigenitus Deus  , neque ante se cum homine suo ingressurum tabernaculum domus sue iurat, id est, in celestem habitationem suam esse rediturum, quam hec religiosi pectoris loca Domino inueniat.

 7. Non requiem resumpturus, nisi homo Dei sedes sit effectus.---Sed neque stratum lecti sui ascensurum se esse uouit. Stratum requies humanorum laborum est, et fessorum corporum refectio. Sed  quia in celo semper quiescitur, et quia indefessa illa natura laborem nescit; semper in strato, id est, semper est in quiete. Dominus noster in forma Dei manens formam serui accepit, et obediens usque ad mortem fuit, et mortem crucis; ut plus nescio quid morte  pateretur. Ob id autem tantum obediens usque ad crucis mortem est, ut nos habitatione Dei dignos esse prestaret. Mori igitur uoluit, qui uita est, et effici se indefessa uirtus ad habitationem corporis non recusauit infirmam, ut in forma Dei manens formam serui acciperet. Excessit ergo ex illo eterne beatitudinis sue  strato. Et testis nobis quadragesimus psalmus est,  qui ex persona Domini omne sacramentum passionis eloquitur, dicens: Uniuersum stratum suum uersati in infirmitate eius . Cum per obedientiam uoluntatis paterne ex Deo homo, ex potente infirmus, ex uiuificante mortuus, ex   eterno seculorum iudice crucis reus dicitur; tum stratum eius  in infirmitate conuertitur. In illud igitur eterne et beate quietis stratum uouit, nisi reperto Dei tabernaculo, non redire: sed nec ante somnum oculis suis dare.

8. Prophetia Iacob de Christo nomine Iude. Leo securus in somno, Christus Deus intrepidus in morte.---Quis est iste somnus? Nempe ille, de quo ait: Ego dormiui, et somnum cepi et surrexi quoniam Dominus suscipiet me . Mortis hic somnus est, quem non ante oculis suis dabit, quam locum habitationis inueniat. Huius etiam somni beatus patriarcha  Iacob in benedictione Iude, qui princeps gentis istius extitit, meminit, dicens: Catulus leonis Iuda, ex frutice filius meus, procidens dormisti ut leo, et sicut catulus leonis. Quis suscitabit eum ? Et superior et consequens benedictio nec etati Iude nec gestis conuenit; sed ei qui ex Iude frutice sicuti ex radice Iesse est, qui et catulus leonis est, et Iacob erit filius. Ex hac enim Iude tribu Maria est, que  Domino nostro secundum carnem 506 mater fuit. Hic ergo procidens dormiuit ut leo. Leo terroris est feris omnibus, et ueluti dominans est ceterarum bestiarum: et hic solus per confidentiam et securitatem dormit intrepidus. Terror omnium uigilans est ; ipse autem securus in somno est. Et idcirco addidit: Quis suscitabit eum, quia intrepide  et prepotentis nature securitatem nulla externi terroris timiditas inquietet. Ne ergo quidquam humile atque passibile impassibilem unigeniti Dei substantiam perpessam existimaremus  in ea morte quam subiit; fere huius intrepide dormientis exemplum ad secure mortis intelligentiam est relatum: ut extra humani terroris esse in somno illo inquietudinem doceretur, qui per generis sui natureque uirtutem, dormiens licet, timere non posset. Seruata autem diligentissime ea ratio est ut in unigenito Deo eterni et gignentis eum Dei gloria  nosceretur, cum dicitur, Sicut leo, et sicut catulus leonis. Ad id enim quod ex Deo ipse subsistit, catulus est leonis: ad id uero quod leo est, paterne in eo maiestatis indifferens generositas predicatur. Ut unum ambo sint,  leo est: ne unus atque ipse sit, catulus est leonis.

9. Quam non Christus ut Deus mortuus sit.---Id ipsum autem etiam psalmi consequentia  docent. Ne enim indefessa illa uirtus et impassibilis unigeniti Dei natura mortis somno dormitatura existimaretur;  rem omnem ad officium corporis, cui discessio immortalis anime mors est, retulit dicens: Si dedero somnum oculis meis, et palpebris meis dormitationem; et requiem temporibus meis, donec inueniam locum Domino, tabernaculum Deo Iacob. Temporibus secundum translationis fidem, non etatis spatiis, sed capitis partibus requiem negat. Et he affectiones sunt corporales, quas labor longus et uite anxietas exagitant. Quieuit autem ille, cui mors somnus est: et id quod nobis penalis demutatio est, unigenito et in corpore manenti Deo requies fuit.

10. Qui per Christum homines Dei domus euaserint. ---Sed ante hanc requiem et Apostoli eliguntur, et soluendi ac ligandi et in terra et in celo ius sortiuntur, et potestatem aduersus uirtutem omnem aduersariam  sumunt, et templum Dei sunt; et ipsi ex lege uenientes, dignum Deo Iacob tabernaculum sunt reperti. Ac ne forte nos per multiplicem humani ingenii intelligentiam, uim ueritati afferre quidam arbitrentur; ut quod ex Dauid persona dictum sit, id ad Dominum saluatoremque 507 nostrum multimodis translationum subtilitatibus transferamus; contuenda sunt que sequuntur ut ex his ueritatem inuitis licet et renitentibus ingeramus. Ait enim, uERS. 6 et 7: Ecce audiuimus eam in Ephrata, inuenimus eam in campis sylue; introibimus in tabernacula eius, adorabimus in loco ubi steterunt pedes eius. Superius ubi iuratur ac uouetur, uoti sacramentum non conuenire humane nature docuimus, quia tanti temporis uigilias labor terreni corporis recusaret. Et nunc ubi loca ipsa eorumque nomina commemorantur, ne quid in Dauid  referri possit, ueritas ipsa et exstantis hodie regionis fides contradicit. Dauid enim dispersum populum in regno suo habens, cui nulla religionis sedes esset, aream in Ierusalem cemit ad locum templi, ut illuc ad explenda legis solemnia conueniretur . Sed templum hoc filius eius Salomon edificauit, ornauit et religionibus initiauit.

11. Iudei hec de Dauid, non de Christo dicta intelligentes confutantur.---uolunt ergo Iudei Dauid aree huius cemptorem, peregrinationem a domo, et uigiliarum iniuriam, et laborem corporis, donec cum hunc locum et hoc tabernaculum Deo Iacob posset inuenire, uouisse. Sed hoc neque historia Regnorum aut Preteritorum in quibus Dauid gesta continentur,  loquitur; neque psalmus admittit. Et cur non admittat, in absoluto est. Dauid aream cemit; locus templi locus aree fuit, ubi fruges congeste, ubi trite, ubi et palee a tritico separande sunt. Requies autem Domini in Ephrata est: et prius audita in Ephrata est, et postea in campis  sylue reperta. Et quid commune  Ierusalem ad Ephrata? quid aree ad sylue campos? Nihil hic conueniens est, nichil non dissonans. Aream, in qua requieuisse Deus Iacob existimatur, nouissimis temporibus uentilabro Dominus emundat: triticum eius horreis condit, paleas autem inextinguibili igne urit . Probatos legis uiros apothecis dignos habet: inutiles et infructuosos igni iudicii deputat. Templum illud hodie iam nullum est, incensum est, dirutum est, informe ruinis est: et ubi ergo Dei requies est? Mentitus Propheta est, et irritum sacramenti ipsius uotum est? Deus etenim requiem, quam ei se iuratus reperturum uouerat, amisit? Itaque quia neque Dei dignitati, neque nature hominis, neque locorum ueritati, neque temporum demutationi hec irreligiosarum opinionum figmenta  conueniunt; ex ipsis nunc  Scripturarum celestium auctoritatibus demonstrandum est, ad personam Domini nostri Iesu Christi et ad Ecclesie sanctificationem psalmum esse referendum.

508 12. Cur superior in singulari, modo in plurali sit sermo.---Diximus superius, etiam hunc prophetam de Dauid illo iusto, pastore, rege, oriente, in psalmo isto prophetasse, et ex persona eius locutum esse, cum dixit: Si intrabo in tabernaculum domus mee, si ascendero in lectum strati mei, si dedero somnum oculis meis et palpebris meis dormitationem, et requiem temporibus meis donec inueniam locum Domino, tabernaculum Deo Iacob. Nunc uero ut se uoti huius non ignarum neque imperitum esse Propheta ostenderet,  ex persona sua loquitur, dicens: Ecce audiuimus eam in Ephrata, inuenimus eam in campis sylue. Superius ubi sacramenti religio commemoratur, unus iurauit ac uouit. Unus enim in forma Dei manens formam serui accepit: et unus Dominus iehsu Christus est per quem omnia,  uno Deo patre ex quo omnia . Nunc autem ubi scientie prophetice cognitio ostenditur, ex persona plurimorum dicitur: Audiuimus eam in Ephrata, inuenimus eam in campis sylue, quia a pluribus requies Domini prophetabatur.

13. Ecclesia in Bethlehem cepta, in gentibus reperitur. ---Auditur itaque in Ephrata. Ephrata eadem est que Bethlehem, in qua Dominus natus ex Maria est. Testis nobis est Propheta, dicens: Et tu Bethlehem domus Ephrata, non es minima ut sis in millibus Iuda;  ex te enim exiet qui erit rex Isrel ; et rursum: Et tu Bethlehem Iude non es minima inter  principes Iuda; ex te enim exiet qui  reget populum meum Isrel . Illic enim primum Dei requies auditur, ubi primum unigenitus Deus corpus humane carnis habitauit: et quod in Ephrata auditur, in campis sylue inuenitur. Initium itaque Ecclesie in Bethlehem auditur; esse enim cepit a Christo: sed in gentibus reperitur, que sunt  ex syluis campi, ex horrentibus nitide, ex sterilibus fructuose, ex ignis pabulo uitalis cibi regio, ex ferarum cubilibus Dei requies, domus, templum atque possessio. Quod autem gentes tamquam sylue cubile diaboli fuerint, psalmus nobis septuagesimus nonus erit testis, dicens: Deuastauit eam aper de sylua, et singularis ferus depastus est eam . Illic enim de uinea sermo est, id est de Dei, ut tunc putabatur,  populo, quem infidelem et impium diabolus gentes inhabitans uastauerat. In his ergo campis sylue Dei requies, que in Ephrata audita est, inuenitur.

14. Beatitudo non hic nisi spe. Ecclesia una et multe. Ecclesie status immobilis.---Seruata autem temporum ratio est, ut quod et audiuimus et inuenimus, preteritam significet etatem; id autem quod deinceps consequitur spem futuri temporis doceat, cum ait, uERS. 7: Intrabimus in tabernacula eius, adorabimus in loco ubi steterunt pedes eius. Corporali  istud uite presentis officio Propheta 509 desperans, fide et spiritu presumit ut tabernacula requiei Dei, quia ea et uidit et audiuit, intreat. Sed superius super uno tantum tabernaculo iuratum est; nunc autem multa tabernacula introibunt. Sunt enim  ex una Apostolorum  Ecclesia, de qua superius uotum est, plures ecclesie et multa tabernacula: sed eadem Dei requies in pluribus est. Hec ergo requiei Dei tabernacula introibunt. Neque solum introibunt, sed etiam adorabunt ubi steterunt pedes eius. Cum statur uno in loco, ex quo decedi  non oporteat, consistitur: ubi uero pedibus statur, illic toto corporis officio insistitur. Lex preteriit, prophetia clausa est, finis eorum Christus est, demutationis alterius locus nullus est: in hoc in eternum standum est, ubi iam decursu legis et prophetarum Dominus insistit. Discurrit quidem per Apostolos predicatio, quos frequenter pedes significatos meminimus: sed in Euangeliis consistitur. Illic ergo adorabitur, ubi Domini pedes, id est,  predicationis nouissima sine demutationis  alicuius  transgressione constiterint.

15. Desiderium Dei.---Et quia in Euangeliis legimus  dictum: Multi prophete et iusti cupierunt uidere que uos uidetis, et audire que auditis ; sanctus Propheta desiderii huius impatiens est. Post quam enim requiem Dei audiuit et reperit, post quam introiturum se adoraturumque credidit; spei tante fieri iam particeps deprecatur, dicens, uERS. 8: Exsurge, Domine, in requiem tuam, quam reperturum se Dauid tuus uouit, quam nos in Ephrata audiuimus, quam in campis sylue inuenimus, in cuius tabernacula introibimus, adoraturi illic ubi pedes tui steterunt. Exsurge igitur in eam requiem, que uoti sacramento quesita est, que prophetie scientia in loco audita est, que  gentium cultu frugifero reperta est, 510 que  intreuntibus frequentabilis est, que loco indemutabilis est, que adorantium religione  uenerabilis est.

16. Arca sanctificationis, Christus.---Sed non solum tu, Domine, exsurge in requiem tuam, sed et tu et arca sanctificationis tue. Non arca testamenti, non arca legis, sed arca sanctificationis tue. Et quidem esse arcam testamenti meminimus, intus ac foris auream, ubi tabule lapidum, ubi sancte littere, ubi liber Testamenti, ubi gomor manne. Sed hec omnia eius, quod Dominus assumpsit, corporis species est, omne in se sacramentum continens legis.  Nunc et deitatis spiritu et origine carnis  unitum, intus scilicet ac foris aureum est; est enim Dominus noster iehsu Christus in gloria Dei patris.  Manna in se continens eternum; ipse enim panis est uiuus. Testamenti intra se tabulas et legis librum conseruans;  sunt enim in eo uerba uite. Ut igitur cum Domino etiam hec sanctificationis arca [  hunc enim Dominum secundum Euangelia et sanctificauit et signauit  Pater ] in requiem exsurgat, Propheta orat. Ceterum arca illa terrena et frequenter et ab allophylis capta est, et polluta a regibus: et hodie templo atque urbe subuersa iam nulla est. Et uideamus quid sequitur.

17. Cur sanctis letitia, et sacerdotibus induenda iustitia.---uERS. 9 et 10. Ait enim: Sacerdotes tui induantur iustitiam, et sancti tui letentur. Induuntur Deo, et, arca sanctificationis eius in requiem resurgente, iustitia sacerdotes, ualidissimo ut Apostolus ait thorace; induentes thoracem iustitie , quo inimici iacula excipiant, quo  terrenum hominem communiant: sancti autem letentur. Et uideamus causam, cur et sacerdotes iustitiam induant, et sancti letentur. Ait enim: Propter  Dauid seruum tuum ne auertas faciem Christi tui. Christum ad deitatis spiritum retulit, Dauid  ad corporis 511 carnem. Formam enim serui qui in Dei forma manebat accepit. Ne igitur auertat a sacerdotibus atque sanctis Christi faciem, rogat: ut eos diuinitatis sue gloria, qui propter Dauid, id est, propter assumpti ab eo corporis sacramentum letantur, illuminet.

18. Hec ad litteram intelligi nequeunt.---uERS. 11-14. Et cur propter Dauid seruum suum  ne faciem Christi sui auertat, ostendit dicens: Iurauit Dominus Dauid ueritatem, et non frustrabitur eum. Dominus iurat, et iurat ueritatem, et dicti sui fidem etiam sacramento ne ambigamus affirmat. Non fraudabit igitur Dauid suum ueritate iurata. Et quid  ei iurauerit, dignum est contueri. De fructu uentris tui ponam super  sedem meam: Si custodierint filii tui testamentum meum, et testimonia mea hec  que docebo eos; et filii eorum usque in seculum sedebunt super sedem tuam: quoniam elegit Dominus Sion, preelegit eam in habitationem sibi. Hec requies mea in secula seculorum: hic habitabo, quoniam preelegi eam. Quid hic quod Dauid sit proprium continetur? Urbs illa, que generis eius fuit regia, capta a Babyloniis, et euersa regni dignitatem sub  dominantium iure non tenuit: post etiam a Romanis capta et incensa, iam nulla est. Et ubi Dei requies in eternum est? ubi ex fructu uentris eius in sede Dei reges sunt? Seruiunt enim hodie, exsules, patria carentes, toto in orbe dispersi. Et ubi illa que iurata est ueritas? ubi illud quod non fructandus est ueritate? Et ubi filiis Dauid regni eterni sedes sempiterna? Que electa Sion dicitur, horret ruinis, uacua  incolis est: et quomodo Dei requies est in secula seculorum? Currunt tempora, et hoc uite nostre seculum  manet: Deus ergo sine requie est.

19. Simili loco elucidantur.---Sed qui hec infelicis erroris opinione sic credunt, audiant cui Dauid iuratum sit. Nempe illi, de quo dictum est: Posui adiutorium meum super potentem, et exaltaui electum de plebe mea. Inueni Dauid seruum meum,  oleo sancto meo liniui eum. Manus enim mea auxiliabitur ei, et brachium meum confortabit eum. Nihil proficiet inimicus in eo, et filius iniquitatis non adiiciet nocere eum. Et concidam inimicos eius a facie ipsius, et odientes eum in fugam conuertam. 512 Et ueritas mea et misericordia mea cum ipso, et in nomine meo exaltabitur cornu eius. Et ponam in mari manum eius, et in fluminibus  dexteram eius. Ipse inuocabit me: Pater meus es tu, Deus meus, et susceptor salutis mee. Et ego primogenitum ponam illum, excelsum   super reges terre. In eternum seruabo illi misericordiam meam, et testamentum meum fidele ipsi. Et ponam in seculum seculi semen eius, et thronum eius sicut dies celi. Si dereliquerint filii eius legem meam, et in iudiciis meis non ambulauerint, si  iustificationes meas profanauerint, et mandata mea non custodierint; uisitabo in uirga iniustitias eorum, et in uerberibus peccata eorum: misericordiam uero meam non dispergam ab eo, neque decipiam in ueritate mea, neque profanabo testamentum meum, et que procedunt de labiis meis non faciam irrita. Semel iuraui in sancto meo, si Dauid mentiar, semen eius in eternum manebit: et sedes eius sicut sol  in conspectu meo, et sicut luna perfecta  manet in eternum, et testis in celo fidelis . Promissionis iste Dauid eius sunt, qui aduersus potentem adiutor electus est, cuius in mari manus est, cuius in fluminibus dextera est, qui nuncupare Deum patrem audet, quia est: qui ipse primogenitus est, qui excelsus super reges terre, cuius semen in seculum seculi est, cui que sunt dicta, non irrita sunt, cui semel sine mendacio iuratur in sancto, cuius sedes  sicut sol in conspectu Dei est, et permanet ut luna perfecta in eternum. Ex huius igitur uentris fructu super sedem Dei collocabuntur.

20. Filii Dei in sede Dei collocandi.---Quomodo autem ex fructu simus uentris eius, audiamus prophetam Ieremiam docentem: Si itaque audistis huiusmodi, si peperit masculus . Partum  sexus iste non recipit; sed generatio  que a Deo est partus instar obtinuit. Audiamus et Paulum parturientem in filiis procreandis, cum dicit: Filii mei, quos iterum parturio . Esse autem omnes nos sibi filios ipse Dominus in Euangelio testatur, dicens: Fili, remissa sunt tibi peccata : et iterum:  Filii, adhuc uobiscum sum . Filii itaque ipsius sunt in sede Domini collocandi.

513 21. Qui filii, que spei conditio.---Et spei conditio preponitur: Si, inquit, custodierint filii tui testamentum meum et testimonia mea hec que docebo eos. Moyses legem scripsit in qua testimonia Dei continentur, propheta hic idem totus diuersatur in lege: et quomodo adhuc filii illius Dauid in testimoniis sunt docendi?  Non presentis etatis est sermo, sed his proprius de quibus dictum est: Confitebor tibi, Domine pater celi et terre, quia abscondisti hec a sapientibus et prudentibus, et reuelasti ea paruulis . Sed docti et manentes in his que docebuntur, quid consequentur? Usque in seculum, inquit, sedebunt super sedem tuam. Et qui isti sunt qui sedebunt? Nempe de quibus dictum est: Et uos sedibitis super duodecim thronos, iudicantes duodecim tribus Isrel .

22. Patris et Filii sedes una, quia una substantia.---Non negligendum est autem id quod superius et inferius dicitur. Superius enim dictum est: Ponam super sedem meam; nunc autem dicitur: Sedebunt super sedem tuam. Et hoc quid erit? Nempe id quod dicitur: Omnia que Patris sunt, mea sunt .  Sedes ipsa Patris et Filii sedes est: quia, Ego et Pater  unum sumus . At quomodo intelligitur, Ponam super sedem meam, et: Sedebunt super sedem tuam: nisi quod per concordem et non dissimilem a se innascibilis unigenitique naturam et Pater in Filio, et Filius in Patre est, deitatis in utroque nec genere nec uoluntate dissidente  substantia; cum paterne maiestatis gloria Unigenito congenita sit? Atque ob id sedem Filii, sedem suam Pater nuncupat: quia et ex se et in gloria indemutabilis diuinitatis sue unigenitus et uerus Deus natus sit, nec contumeliam communicatarum cum eo sedium sentiat, cui ex se genito in nature similitudine  nulla diuersitas est.

23. Que Sion uera Dei requies.---Dignitas deinde eorum qui in seculum super sedem sessuri sunt,  ita ostenditur: Quoniam elegit Dominus Sion, preelegit eam in habitationem sibi. Hec requies mea in seculum seculi: hic habitabo, quonium preelegi eam. Non montem scilicet Sion desertum et inutilem 514 elegit, neque ciuitatem dirutam et euersam. Locis enim Deus non continetur; neque omnipotens et eterna substantia, aut in desertis montium solitudinibus aut in  nominibus urbium ruinis iam deformium conquiescit. Sed elegit eorum requiem de quibus Dominus in Euangelio ait: Nemo uenit ad me nisi Pater qui me misit adducat illum . Illam Sion sanctam et celestem Ierusalem elegit, concordem scilicet fidelium cetum, et sanctificatas sacramentis Ecclesie animas, in quibus tanquam rationabili et intelligenti et emundata et eterna per resurrectionis  gloriam domo, rationabilis et intelligens et impolluta et eterna inenarrabilis diuinitatis natura requiescat. Non quod ex ea in qua est  infinitas sua, immensitate desistat, ut humanarum mentium augustiis coarctetur; sed quia per digni se habitaculi sedem qui  ubique et idem et totus et semper est, in sanctis  probabilibusque requiescat; ubi nulla offensionum demutatio, sed in seculum seculi, id est in eterna tempora digna et placens habitatio sit electa.

24. In translationum uarietate preferuntur LXX. uiduarum dignitas. uidua legis Ecclesia.---Dehinc sequitur, uERS. 15: uiduam eius benedicens benedicam. Quidam translatorum interpretatus esse ita repertus est, Captionem eius benedicens benedicam; tanquam uenatoribus et piscatoribus hominum effectis apostolis, hec eorum benedicta sit captio, maxime quod Bethsaida ex qua apostoli sunt, per interpretationem lingue hebraice, domus uenantium nuncupetur. Sed nobis sequenda est prima illa et sub Iudeorum temporibus ante Domini aduentum ad Ecclesie doctrinam consignata translationis auctoritas:  uiduam eius  benedicens benedicam. Quanta uiduarum dignitas est et honesta unius thori conscientia, et felicis continentie indemutata constantia? Hec enim benedicitur et benedicendo benedicitur: ex iudicio scilicet benedicentis  benedictione fit digna. Sed Apostolus gentium doctor hortatur nos et aliud de uidua que benedicenda est sentire. Lege enim non per uirtutem spiritalis efficientie, 515 sed per finem obseruantie eius emortua, uiduam eam esse que ex Synagoga effecta Ecclesia sit, docet dicens: An ignoratis, fratres , quoniam lex dominatur homini in quantum temporis uiuit? Que enim sub marito est mulier, uiuo marito  uincta est legi. Si autem mortuus fuerit maritus, euacuata est a lege mariti. Ergo uiuente marito adultera uocabitur si iungatur alii  uiro.  Si autem moriatur maritus eius, liberata est a lege, ne adultera teneatur coniuncta alii uiro. Itaque, fratres mei, et uos mortificati estis legi per corpus Christi: ut et ipsi sitis alterius, eius qui a mortuis resurrexit. Comparatione uidue, que mortuo marito libera quibus uolet  nuptiis  iungitur, desinente  iam lege uiduam legis Ecclesiam esse demonstrat, Christo legitime copulandam. Hanc ergo legis uiduam benedicendo benedicet.

25. Pauperes saturat Christus, dum ad eos saturandos inuitat.---Deinde ait, Pauperes eius saturabo panibus. Bonum est in Ecclesia pauperes non esurire: quia cum inops pascitur, aut sitiens potatur; aut nudus uestitur, aut infirmus uisitatur, aut carcere clausus requiritur; ei hec officiorum obsequia deferuntur, qui in singulis nobis esurit, et sitit, et alget, et infirmatur, et clauditur: quique ait:  Amen, amen dico uobis, quia que fecistis uni ex minimis istis, mihi fecistis . Per hanc ergo dictorum eius fidelem  professionem pauperes eius panibus saturat. Saturat autem et eos panibus, qui  per humilitatem cordis contemptumque seculi se ipsos in paupertate constituunt, quos cibo uite perennis explebit, sicut loco alio dictum est: Diuites eguerunt et esurierunt; inquirentes autem Dominum non minuentur omni bono.

26. Sacerdotum gloria, et sanctorum letitia perfecta. ---Dehinc sequitur, uERS. 16: Sacerdotes eius induam  salutari, et sancti eius exsultatione exsultabunt. Sacerdotes superius iustitia induuntur, sed profectum honoris sui sumunt: salutari scilicet induuntur, conformes effecti glorie  salutaris: quia, secundum Apostolum, de celis saluificatorem nostrum exspectamus, qui 516 potens est, secundum operationem efficientie sue, corpus humilitatis nostre conformare corpori glorie sue . Hoc  ergo salutari sacerdotes  induuntur; sed et sancti exsultatione exsultabunt. Superius exsultabunt tantum, adhuc  in humilitatis corpore positi, et spe tantummodo eternitatis leti: ceterum  nunc perfecta exsultatione exsultantes, non spe, sed ueritate, non in imagine, sed corpore. Est enim plerumque  exsultatio, que demutari solet uel casu, uel infirmitate, uel tempore:  et uero hec sanctorum exsultatio est, ut exsultatione consummate in se exsultationis exsultent.

27. Regnum Christi.---Causa autem exsultationis ostenditur, uERS. 17: Illic producam cornu Dauid. Cornu regni  insigne est: per hoc enim unguentum regium regnaturis infundebatur. Illic cum dicitur, requies significatur, de qua dictum est, Hec requies mea in seculum seculi. In hac igitur requies cornu Dauid, id est, regnum illius de quo  prophetatur Dauid, Deus  producit: non illud humanum, nec corruptibile, nec caducum, sed illud quod  secundum requiem Dei in seculum seculi est. Et quorum erit regnum celorum? Nempe de quibus dictum est: Beati  pauperes spiritu, quoniam ipsorum est regnum celorum , id est,  in quos eternus rex, et cuius secundum Danielem regni finis nullus est, regnabit .

28. Non latet. Prophetia omnis, lucerna Christi.---Non occultus igitur hic rex est: hunc Lex predicat, hunc Prophete pollicentur, hunc Ioannes penitentie predicator ostendit. Ille est enim, secundum Domini in Euangelio dictum, lucerna ardens, Christum tenebris mundi huius ostendens . Omnis igitur de eo prophetia, lucerna est eius, ignorantie nostre nocti scientie lumen ostendens, infideles atque impios ueritatis luce confundens, et in Unigenito paterne maiestatis gloriam docens. Et hoc illud est quod sequitur: Paraui lucernam Christo meo.  uERS. 18. Inimicos eius induam confusione: super ipsum autem  floriet sanctificatio mea. Parata lucerna est, ne ad cognoscendum eum nox ignorationis  obsisteret. Inimici 517 eius confusione induentur; uidebunt enim filium hominis in maiestate Patris sui: et non salute, sed confusione induentur,  terreni scilicet  et in dedecoris corpore resurgentes: super ipsum autem floriet sanctificatio mea. Exaltauit, inquit, eum Deus, et donauit illi nomen, quod est super omne nomen: ut in nomine Iesu omne genu flectatur celestium, et terrestrium, et infernorum, et omnis lingua confiteatur; quia Dominus iehsu in gloria est Dei Patris , qui est benedictus in secula seculorum. Amen. 



PSALMUS CXXXII. Canticum graduum.

Ecce quam bonum et quam iucundum habitare fratres in unum. Sicut unguentum in capite, quod descendit in barbam Aaron, quod descendit in oram uestimenti eius; sicut ros Hermon, qui descendit in montem Sion:  quoniam illic mandauit Dominus benedictionem, et uitam usque in secula.




TRACTATUS PSALMI.

1. Bona multa non iucunda, et iucunda non bona.---Per omnem doctrine ordinem gradibus scanditur; nam per gradus ad superiora prouehimur. In eo enim quod ita cepit Propheta, uERS. 1: Ecce quam bonum et quam iucundum, docemur quid bonum atque iucundum sit: ut per cognitionem eorum, in bonis iucundisque maneamus. Seruata autem scienter ea ratio a Propheta est, ut bonum iucundumque sociaret: quia non omne quod bonum est, iucundum est, neque omne quod iucundum est, bonum est. Iucundus est luxus, sed bonus non est; est enim in ipsa illa corporalis lasciuie amenitate detrimentum et salutis et fame. Bona est  tolerantia iniurie, maxime cum ad irreligiositatem compellimur penis famis, sitis, frigoris, uigiliarum, contumeliarum, dolorum; sed iucunda non est: illic enim iniuriosum perfecte uirtutis officium est. Et ita per hec nonnumquam et bonum iucunditate, 518 et iucunditas solet eocarere quod bonum est.

2. Bonum iucundum, fraterna unitas; ubi uera.---uideamus quid sit illud quod bonum et iucundum esse Propheta demonstrat, scilicet habitare fratres in unum. Non humanas cohabitationes, nec terrenarum domorum communionem propheta Dauid dicit. Nam fratres  sub hec ipsa tectorum consortia dissidentes uidemus, et inimicos sepe eiusdem domicilii habitatio continet: et nonnumquam incrementum odiis ipsa illa cohabitandi indignatio subministrat. Sed nouit  esse Apostolus communem et religiosam domum, dicens: Ut scias quemadmodum te oporteat in domo Dei  diuersari, que est Ecclesia Dei uiui, columna et  firmamentum ueritatis . Itaque bonum et iucundum est in unum habitare fratres. Cum in unum habitant,  conuentu Ecclesie congregantur: cum fratres nuncupantur, unice uoluntatis caritate concordes sunt.

3. Unanimitatis indoles.---Ad primam enim apostolorum predicationem hoc precipuum fuisse credentium preconium legimus, quod dicitur: Erat enim omnium credentium cor et anima una, assensu eadem, uoluntate non  dissonans, fide socia, amoris ac sententie unanimitate perfecta . Et hoc testatur ille gentium Doctor dicens: Ut sitis omnes perfecti, eodem sensu, eadem sententia . Et rursum: Implete gaudium meum, ut idipsum sapiatis, eamdem caritatem habentes, unanimes, unum sentientes,  nichil per emulationem siue per inanem gloriam agentes, sed in humilitate inuicem arbitrantes precellere super inuicem, non sua, sed aliorum unusquisque uestrum contemplantes . Hoc Apostoli gaudium est, idipsum nos sapere, amore eodem contineri, per unius sensus sententiam unanimes permanere, non per emulationem separari, neque per inanis glorie studium dissidere, non sua, sed aliorum unumquemque cogitare oportere; ut ea quibus aliene uoluntates in concordia detinende sint cogitemus. Quod alio in loco admonet, dicens: Si possibile est ex uobis ad omnes pacem habentes . Ex nobis uult esse, ut, si possibile est, pax ad omnes sit. uoluntas nostra omnium amicitiis dedita sit,  si et ceterorum natura habeat pacis affectum;  dummodo non ex nobis causa aut interrupte aut non conseruate pacis existat. Hoc itaque populo Dei congruit, sub uno 519 patre fratres, et sub uno spiritu unum esse, sub una domo unanimes incedere, sub uno capite unius corporis membra esse. Non enim oculus aurem odit, nec nares os exsecrantur, nec manus pedem spernit. Hec enim ut officiis mutuis sibi, ita et amore  destricta sunt. Hoc iucundum et bonum est, habitare fratres in unum, in eodem esse, idem esse, nec congregatione fieri nec amore diuersos.

4. Unctio Aaron quam adumbret unctionem.---Comparationem uero huius boni iucundique Propheta constituit, dicens, uERS. 2: Sicut unguentum in capite, quod descendit in barbam,  barbam Aaron;  quod descendit in oram uestimenti eius. Aaron unguento, cuius compositio et  confusio ex odoribus continetur, unctus est in sacerdotem .  Hanc consecrationem primi sacerdotis sui Deo esse complacuit. Dominum quoque nostrum inuisibiliter et incorporaliter unctum esse cognouimus, cum dicitur, Unxit te, Deus, Deus tuus oleo exsultationis . Unctio ista terrena non est, incorporea est, inuisibilis est: non de oleo ut sacerdos et propheta, non cornui ut rex, sed oleo exsultationis ungitur. Opus istud letitie spiritalis est, et ad sacramentum celestis unctionis exsultationis fructus adhibetur: non materies  creature est. Quia corporalia corporalibus indigebant, Aaron myro confusionis ungitur: sed id quod corporale est, per efficientiam uirtutis spiritalis imbutum, speciem olei celestis imitatur. Denique post hanc unctionem Aaron secundum legem Christus est nuncupatus, postquam  unctionis confusio, per id quod a Deo confundi demonstrata est, in speciem unctionis inuisibilis consecratur. Ut igitur hoc myrum omnes fetentes odores et immundos cordium spiritus quocumque infusum fuerit extinguit, seque in omnia in que infertur odor hic suauitatis infundit: ita per hoc sacramentum unctionis infuse, et per eam omni terrenorum ac sordentium uitiorum nostrorum fetore deterso, Deo iam quod est suaue spiramus. Nouit hunc suaueolentie spiritum beatus apostolus Paulus, dicens ita: Christi bonus odor sumus Deo in omni loco, in his qui saluantur, et in his qui pereunt; et in istis quidem odor ex morte in mortem, istis autem odor ex uita in uitam : ut odorem uite nos esse uiuentibus, ita odorem esse mortis his qui  in peccatis suis morerentur ostendens. Ipse autem Christi odor ex nobis bonus Deo est. Ut igitur placitum hoc in 520 primo, id est Aaron, sacerdote unguentum Deo extitit, quo in exemplum olei exsultationis perungebatur,  gratum Deo ex se fidei et innocentie odorem prebens: ita bonum et iucundum est habitare fratres in unum, per quod unanimitas uoluntatis eiusdem, primis et maximis sacramentis bonorum celestium comparatur.

5. Unctio Christi ab eo in uirum perfecte fidei defluit. ---Descendit autem unguentum a capite in barbam. Barba uirilis etatis ornatus est. Neque enim nos paruulos esse in Christo oportet., nisi ad id tantum quod dictum est. Paruuli malitia, non sensu . Infideles autem omnes idem Apostolus  paruulos esse,  quia infirmes ad cibum firmum manentes adhuc lactis egeant, obiurgat dicens: Lacte uos potaui, non cibo:  nondum enim poteratis, sed neque adhuc potestis . De se autem ita: Cum factus sum uir, ea que sunt paruuli dereliqui . Occurrere uero in id festinat, in uirum consummatum, in mensuram etatis  plenitudinis corporis Christi . Unguentum hoc ergo in barbam Aaron, id est, in consummate fidei uirum, descendit a capite. Caput secundum Apostolum, uiri Christus est : Moyses unguentum hoc composuit et confudit; sed componendum et confundendum Deus docuit, et Deus mediator in lege. De capite ergo, id est, de Christo descendit in barbam: et ab eo descendit, cui dictum est:  Unguentum exinanitum nomen tuum . Descendit autem in eum, qui per etatis firmitatem indemutabilis esset fidei firmitate mansurus. Descendit autem etiam in oram uestimenti. Ora uestimenti ea sunt que usque ad pedes defluunt, per quod ad omne corpus hic unguenti odor a capite in barbam, et deinde ad uestimenti oram descendit. In his autem mulieribus que ungentes Dominum typum Ecclesie in Euangelio pretulerunt, ita docemur, quod una  caput, alia pedes unxerit: per quod queque earum significatur in parte corporis omne corpus unxisse. Media itaque corporis pretermissa sunt. Nam dum ora uestimenti et barba memorantur, omne in his corpus ostenditur.

6. Sion Ecclesia. Hermon mons Phenicis interpretatur  anathema. Gentium profana religione colitur.---Additur etiam et alterius comparationis exequatio, cum dicitur, uERS. 3: Sicut ros Hermon, qui descendit in montem Sion. Ros ab Hermon in Sion non descendit; multo enim a se interuallo hi montes diuisi sunt. Neque sane natura fert, ut ros a loco in locum descendat. Sion autem est secundum doctrinam celestem Ecclesia, uel que nunc est, uel que 521 erit sanctorum, que per resurrectionem glorificatorum, et letantium Angelorum cetu frequentatur. Hermon autem mons est in Phenice,  cuius interpretatio anathema est: quod enim  nobiscum anathema nuncupatur, id hebraice Hermon dicitur. Fertur autem id, de quo etiam nescio cuius  liber exstat, quod angeli concupiscentes filias hominum,  cum de celo descenderent, in hunc montem  maxime excelsum conuenerint. Sed hec pretermittamus. Que enim libro legis non continentur, ea nec nosse debemus: commemorata autem ob id tantum sunt, quia nos de hoc monte Dei per Prophetam professio  commouebat. Certe hodie gentes montem hunc profana religione uenerantur: et interpretationem nominis sui, quod est anathema, ipsa illa impie superstitionis sede testantur.

7. Ros ab Hermon in Sion, a maledictione in benedictionem transitus.---Ros uero de celis est, et inter benedictionum munera optari eum meminimus, cum Isaac ad Iacob ait : Et det tibi Deus a rore celi et ab ubertate terre multitudinem . Ergo quia munera et benedictiones Dei, quibus primum  omnia cum creata et facta sunt benedixit, postea uero ex peccato Ade in anathemate constiterunt; gratum Deo est, ea rursum in sanctificationis sedem redire atque descendere. Benedictus enim homo fuit: sed post benedictionem peccauit, et statim impius fuit. Sed qui mauult peccatoris penitentiam quam mortem, uult benedictionis sue rorem ab Hermon in Sion descendere, id est, ex impietatis sede in santificationis locum transire. Rore enim omnia uirescunt, aluntur, augentur: ita principali illa Dei benedictione homo gignitur, spirat, excrescit. Est ergo bonum atque iucundum, ut a gentili errore, id est, a profana Hermon ueneratione descendens, ad Sion, id est ad eterne beatitudinis domum transeat, et eum qui salute omnium letatur oblectet, ob id: Quoniam  illic mandauit  Dominus benedictionem, et 522 uitam usque in secula: in Sion scilicet, uel etiam in unanimitate cohabitantium fratrum. Benedictiones enim Ecclesia sola largitur, uitam eternam unanimitas promeretur. Qui dixit enim eterne uite uiam pandens, diligite inuicem sicut ego dilexi uos, non mendax est . Est enim ipse ueritas, uia, uita, Dominus noster iehsu Christus, qui est benedictus in secula seculorum. Amen.



PSALMUS CXXXIII. Canticum graduum.


Ecce nunc benedicite Dominum omnes serui eius: qui statis in domo Domini, in atriis domus Dei nostri. In noctibus extollite manus uestras in sancta, et benedicite Dominum. Benedicat te Dominus ex Sion, qui fecit celum et terram.




TRACTATUS PSALMI.

1. Benedicere cuius sit.---Finem sumunt Cantica graduum, sed ascensionibus suis dignum. Cum enim per ea ad cognitionem sacramenti celestis scandatur; necesse est, ut postea benedictio ei ad quem conscensum sit debeatur. uocat igitur omnes Propheta ad benedicendum Dominum: et tamquam consummatis  omnibus, uniuersos ad contestationem honoris debiti congregat, dicens, uERS. 1: Ecce nunc benedicite Dominum omnes serui eius. In eo autem quod ait, Ecce nunc, elaborate ascensionis perfectum  opus esse significat: ut iam nunc benedicant, quia proficientes ascenderint. Benedicendus est, quia nos in excelsum 523 prouexerit, quia fidei gradibus in sublime domus sue eleuauerit. Benedictione autem Dei os peccatoris indignum est: et idcirco ait: omnes serui eius. Non omnium est Deo accepta benedictio: neque se promiscuus putet placere posse. Soli istud competit Dei seruo, non peccati seruo, nec seculi seruo. Omnis enim, inquit, qui facit peccatum, seruus est peccati . Seruo igitur Dei competit, ut Dominum suum religioso  ore benedicat.

2. Ac ne ipsi quidem seruo hoc erit proprium, qui se seruum nomine solo profiteatur, qui etiam nunc cunctabundus et fluctuans incerto fidei  uento circumferatur, cuius cogitatio et uoluntas in recordatione peccaminum, et in curas uoluptatum euagetur. Et idcirco cum dixisset: Ecce nunc benedicite Dominum omnes serui eius, adiecit: Qui statis in domo Domini, in atriis  domus Dei nostri. Qui stat, loco non mouetur.  Iam cucurrit, iam ascendit; iam  immobilis manet,  iam auide bibit beatam illam Prophete uocem: Statuit super petram pedes meos ; et rursum: In petra exaltasti me ; et audiet tamquam Moysi sibi dici: Tu autem sta hic mecum . De peccatoribus autem ita legimus: Dilexerunt mouere pedes suos . Standum ergo est in domo Domini; quia benedictio stantium placeat, et stantium in domo illa sancta et celesti Ierusalem, et  Angelorum frequentium, ad quam per hanc Ecclesie et conuentus nostri domum scanditur.

3. Atrii et domus Dei discrimen.---Et quia plures apud Patrem mansiones sunt , benedicunt Dominum non solum in domo stantes, sed etiam in atriis eius. Non omnis domus atrium est. Domus  est etiam quidquid extra atrium est: interior autem et familiarior atrii sedes est. Interius ergo stabunt, qui in atrio sunt: quia sit licet dignitas in domo stare; preuenit tamen ille qui in atrio steterit. Diuersos uero esse eos qui in domo, et eos qui in atrio sint, alibi Propheta demonstrat, dicens: Plantati in domo Domini, in atriis Dei nostri  florient . Maior fructus est effloruisse. Et licet plantatio habeat dignitatem, precellit tamen efflorescentium honor: quia ut initium in plantatione est, ita gaudium boni operis in flore est.

4. An hic hebreo textui additio facta.---Reperi autem quosdam ambiguos circa hoc, in atriis domus Domini, fuisse: dicentes idcirco hoc a translatoribus primis adiectum 524 esse, quia  sub iisdem uersibus  sequenti psalmo continetur, opinantibus ipsis scriptorum uitio in libris hebraicis fuisse preteritum. Sed noui interpretes que uolunt tractent: nobis uero obsequendum est et auctoritati translationum, et uetustati.

5. Preces operibus nude, nulle. Opera sint leta et cum Dei laude.---In hanc autem spem standi in domo et in atriis Domini Propheta nos hortatur, dicens, uERS. 2: In noctibus extollite manus uestras in sancta, et benedicite Dominum. Agimus enim, secundum Apostolum, sub principibus harum tenebrarum ; et nox nos seculi detinet, que per euangelicam predicationem iam  prodiit in lucem. Nox enim iam proficiscitur, sicut in die decenter ambulate . In hac igitur nocte ignorantie,  insidiarum, infirmitatum, concupiscentiarum, uitiorum, eleuande manus sunt in sancta; non ad  precandum et orandum tantum, sed et ad operandum. Preces enim nude non proficiunt. Eleuanda  autem opera nostra sunt in Dei sancta, id est, in nudis uestiendis, in esurientibus cibandis, in sitientibus potandis, in afflictis consolandis, in oppressis adiuuandis, in omnibus diligendis. Hec enim nos in hac corporis nostri infirmitate sanctificant, hec Deo placita et sancta sunt. Et hoc non ignorat Propheta, dicens: Eleuatio manuum mearum sacrificium uespertinum . Nunc enim in consummationem seculi, quod est uespertinum, non in tauris et in hircis, sed in operibus bonis Deo hostia est. Moyses nos docuit exemplo, qui cum eleuatis constitisset manibus, uincebat; summissis uero in terram, uincendum populum ab hoste prebebat : ostendens per hanc formam, hostem nostrum, si terrena opera nostra sint, uincere; si excelsa uero  sint, esse uincendum. Eleuande igitur manus nostre sunt in noctibus, ut plantemur in domo, ut in atriis floreamus. Et benedicendus est Dominus, id est, cum Dei benedictione semper  operandum est, ne cum panem inopi prebeas, metu famis tristis sis; ne cum sumptus indigenti offeras, damnum putes; ne cum nudum ueste induas, exui te existimes. Hilarem enim datorem amat Deus .

6. Horum merces.---Quid autem leta et benedicentia eleuatarum manuum opera mereantur, ostendit dicens, uERS. 3: Benedicat te Dominus ex Sion, Dominus scilicet Ecclesie, et sancte Ierusalem, et ciuitatis uiuis gemmarum lapidibus extructe. 525 Et ut in Deo uero et eterno spem omnem nostram positam cognosceremus; adiecit: Qui fecit celum et  terram; eum scilicet Ecclesiarum Deum esse demonstrans, qui celum fecisset et terram: per Dominum nostrum Iesum Christum, qui est benedictus in secula seculorum. Amen.



PSALMUS CXXXIu. Alleluia.

Laudate nomen Domini, laudate serui Dominum: qui statis in domo Domini, in atriis domus Dei nostri. Laudate Dominum, quia benignus est Dominus: psallite nomini eius, quoniam suaue est: quoniam Iacob elegit sibi Dominus, Isrel in possessionem sibi. Quia ego noui quam magnus est Dominus, et Deus noster pre omnibus diis. Omnia quecumque uoluit  fecit in celo et in terra, in mari et in  abyssis. Educens nubes ab extremo terre, fulgura in pluuiam fecit. Qui producit uentos de thesauris suis, qui percussit primogenita Aegypti ab homine usque ad pecus. Emisit  signa et prodigia in medio  tui, Aegypte, in Pharaonem et in omnes seruos eius. Qui percussit gentes multas, et occidit reges fortes. Seon regem Amorrheorum, et Og regem Basan, et omnia regna Chanaan occidit: et dedit terram eorum hereditatem  Isrel populo suo. Domine, nomen tuum in seculum, et memoriale tuum in generationem  et generationem. Quia iudicabit Dominus populum suum, et in seruis suis consolabitur. Simulacra gentium argentum et aurum, opera manuum hominum. Os habent, et non loquentur; oculos habent et non uidebunt; aures habent, et non audient; nares habent, et non odorabunt; manus habent, et non palpabunt; pedes habent, et non ambulabunt, neque est spiritus in ore eorum, non clamabunt in gutture suo. Similes illis fiant qui faciunt ea,  et omnes qui confidunt in eis. Domus Isrel, benedicite Dominum; domus Aaron, benedicite Dominum; domus Leui, benedicite Dominum; 526 qui timetis Dominum, benedicite eum.




TRACTATUS PSALMI.

1. Scriptura mysteriis feta peritum lectorem postulat ac pium. Comparatio. Psalmus hic per corporalia gesta sensum prodit altiorem. Qui tractandus.---Psalmus secundum simplicitatem audientium absolutus uidetur. Ea enim ex maiore parte in eo continentur, que libro Exodi inscripta sunt, Aegypti plage, Pharaonis pena, regum mortes, et hostilis terre obtenta hereditas. Sed secundum Apostolum, que in lege sunt, umbra est futurorum; que in ea  gesta fuerunt,  allegorumena sunt, non negligenter audienda sunt: quia sub corporalium gestorum fide in exemplum sint spiritalium operum constituta. Magne autem diligentie res est, uirtutem uerborum collocatorum expendere, et scire quid cuique rei sub eorum que dicta sunt significatione sit proprium. Ut enim non omnium est, herbarum genera uirtutesque nosse, et si quis imperitus aut nescius in agrum his salubribus herbis diuitem uenerit, omnia inutilia et promiscue genita existimans preteribit; at uero si peritus et doctus hunc pretiosum in his graminibus  agrum fuerit ingressus, omnia que ab aliis preterita erunt demetet, et ea que ab ignaris erunt neglecta mirabitur; sciens quando utile metendorum eorum tempus sit, et in que genera sanitatum  his utendum sit, et quantum ex his, aut quo usque moderandum sit: sic et in diuinis Scripturis esse intelligendum est, ut si eas impia auris et mens rustica audiat, tamquam otiosas et non necessarias negligat; at uero si cadens ad cognitionem Dei auditor aut lector adstiterit, et cui frequens lectio, et spiritalis gratie donum scientiam diiucandi singula, intelligendique prestiterit; mirabitur omnia, atque his secundum naturales eorum uirtutes et efficientias utetur; non ignarus quando quid  presumendum sit, et in quam curationem eligendum; quando ex eo corpori sanatio, quando anime medela tribuenda sit; ne quid preproperum, ne quid importunum ac tardum sit: sed collatis et uirtutibus, et temporibus, et rebus, non imperite his que sibi comperta fuerint utatur: quod quidem maxime in hoc psalmo ita esse intelligitur. Incredibilem enim in modum ea rebus gestis uerba subiecta sunt, ut cum fideliter illa que gesta sunt enuntiarent, maiorem tamen interne et spiritalis intelligentie profectum ex se ita collocata prestarent. Neque tantum hec ratio obseruata est, ut res ipse, que corporaliter geste sunt, ad ostendendam Dei magnificentiam commemorarentur: uerum etiam ut per cognitiones gestorum, et uirtutes nominum exemplum de se gerendis,  in his que sunt gesta, preberent. Itaque necessarium est, hec singula personis, temporibus, uirtutibus discernere; 527 ut ea que incuriose aures tamquam non necessaria forte perdiderint, ipsa illa ad humane infidelitatis medelam sanationemque referantur. Et hoc ipsis rebus in psalmo docebimus, qui ita ceptus est.

2. Laus prestat benedictioni. Nomina Dei laude digna. ---uERS. 1 3. Laudate nomen Domini, laudate serui Dominum; qui statis in domo Domini, in atriis domus Dei nostri. Laudate Dominum, quia benignus est Dominus: psallite nomini eius, quoniam suaue est. Et contuendum in exordio psalmi est, quod ad laudem nos Dei aduocat, cum in superiore psalmo ad solam benedictionem hortatus sit. Prestare autem   laudem benedictioni non ambiguum est. Primus enim  ordo in benedictione positus est, sed consummatur in laude. Et laus non incipienda confuse est, sed ordine ac modo confitenda est. Hoc enim primum est: Laudate nomen Domini. Nomen ergo Domini primum laudare admonemur, quia Deus celi sit, quia Deus terre sit, quia Deus mundi sit, quia Deus, quod fidei nostre et spei proprium est, Abrahe et Isaac et Iacob sit. In his enim primum Deo laus est.

3. Quo ordine ad laudem Dei perueniatur.---Sequens uero preceptum est, Laudate serui Dominum. Per cognitionem nominis Dei ad scientiam eius proficimus. Iam enim non nomen Domini, sed Dominum laudamus, cognoscentes cur Deus celi sit, cur Deus terre sit, cur Deus mundi sit, cur Deus  Abrahe et Isaac et Iacob sit. Hec enim primum puerilis doctrine rudimenta transgressi, Deum non iam per obedientiam subditorum, sed per immense uirtutis sue magnificentiam laudamus, et laudamus serui eius: neque solum serui eius, nudo tantum professionis nostre uocabulo nuncupati, sed stantes in domo eius: iam non uagi, neque erratici, sed stantium firmitate stabiliti: neque  tantummodo stantes, sed etiam in atrio Domini Dei nostri; interne potius et medie domus sede suscepti. Per  hunc igitur ordinem a seruis et a stantibus in domo atque in atrio laus inchoatur.

4. Benignitate Dei egemus. Psallere quid.---Laudandus Deus ob id est, quia benignus est. Nam ut omnipotens sit, nature sue uirtus est: ut uero benignus sit, nobis necessarium est, quos corporis infirmitas et conditio originis in peccatis detinet. Et quid spei est humanis delictis, si benignitas  Deo absit? Sed dictorum ratio consideranda est: namque qui laudandus est, quia benignus est: psallendum nomini eius est, quia suaue est. Psallite 528 nomini eius, quoniam suaue est. Psallite ubi dicitur, ad corporis opera refertur: ut per organi nostri, id est, corporis multimoda opera, consonans Deo fiat et apta laudatio . Psallere ergo nomini eius iubemur,  quia suaue est. Suaue enim est Deo corpora nostra complacito ministerio probabilique famulari: uel ipsum illud potius nomen Domini suaue est.

5. Cur Iacob et Isrel, non Abraham memoretur.---Et quid suauitatis in se habeat, uel nomen eius, uel ei psallere; continuo subiecit dicens, uERS. 4: Quoniam Iacob elegit sibi Dominus, Isrel in possessionem sibi. Initium originis Iudeorum secundum santificationem generis Abraham est, ad hunc enim primum  Dei fuit sermo: et cur potius Iacob quam Abraham Dominus elegit? Dehinc cum idem secundum nuncupationis allocutionem sit Isrel qui et Iacob; cur iterum additur: Isrel in possessionem sibi? Ordo exigebat principem electionis Abraham, non eum qui iam tertius in electione est Iacob commemorari. Ratio  quoque admonebat, ut significatus Isrel in Iacob intelligeretur. Quin etiam illud accedit, quod qui Iacob est, eligitur, qui Isrel, possidetur.

6. Iacob Ecclesie typus.---Sed iam in exordio sermonis monuimus, illa ex rebus corporaliter gestis commemorata in psalmo esse, in quibus futuri species tamquam in speculo reluceret: ea quoque gestis rebus coaptata uerba esse, que cum ea que gesta sunt enuntiarent, tamen intelligentiam nobis absolutiorem eorum, que spiritaliter in gestis rebus prefigurabantur, afferent. Dei nomen suaue est, non uni tantum genti, atque ipsi irreligiose; sed omnibus iam gentibus atque linguis. Iacob enim sibi elegit, maiorem natu supplantantem, ementem primitias cibo et  desperatione  uenalis, abripientem benedictionem, impenitentem  post seruitutem, deinde post luctam Deum uidentem et Isrel nuncupatum. Ante enim Iacob est, et sic Isrel. Circumspiciamus Ecclesie corpus, que  se per differentiam fidei et Iacob et Isrel habet. Et hic cetus populum legis fide supplantat, primitias eius accipit, benedictionem eius diripit, secundum Domini dictum, dicentis: A diebus autem Ioannis regnum celorum uim patitur, et uim facientes diripiunt illud . Iacob est ergo qui eligitur, Domino dicente: Ego uos elegi, non uos me . Isrel est qui possidetur, in preteritis  primogenitis et benedictionibus cognitus, in seruitute multi temporis fidelis, 529 in sacramento lucte potens, in promerendis rursum benedictionibus  pertinax, in Dei cognitione et conspectu Isrel.

7. Filio proprium est nosse Patrem.---Nouit autem Spiritus prophetie prepotentem hanc nominis Dei in congregandis gentibus et possidendis fidelibus suauitatem, dicens, uERS. 5: Quia ego noui quam magnus est Dominus. Officio quidem oris sui propheta loquitur,  sed cognitione non sua. uox ista eius est, qui ait: Nemo nouit Patrem nisi Filius, et cui uoluerit Filius reuelare : et Filius quidem Patrem, si cui uoluerit, reuelabit: sed magnitudinem eius nemo cognoscit, propheta dicente: Cuius magnificentie non est finis . Cognitio ergo infinitatis huius ei soli erit propria, qui secundum perfectam originis sue plenitudinem ipse imago est infiniti.

 8. Unus Ecclesie Deus.---Quia ego cognoui quam magnus est Dominus: et Deus noster  pre omnibus diis. Non pre diis omnibus illis est, de quibus infra ait: Simulacra gentium argentum et aurum, opera manuum hominum: os habent et non loquentur . Nihil enim magnum, si metallis et saxis et lignis comparatus prefertur. Et quia isti dii non sunt, querendum est quos deos dixerit. Non enim deorum multitudinem Ecclesia cognoscit. Error hic gentium est, ut coitus et conceptus et procreationes et successiones deorum aut fingat, aut credat. Nobis autem, secundum Apostolum, unus Deus ex quo omnia, et nos in ipso; et unus Dominus noster iehsu Christus per quem omnia, et nos per  ipsum . Unus ex uno, Deus ex Deo est. Non recipit alterum innascibilis ut duo sint; nec admittit quod est unus unigenitus ne Deus sit. Non sunt duo innascibiles, non sunt duo unigeniti: in eo unusquisque quod est, unus est: dum parem nec unigenitus habet, nec innascibilis admittit; neque unigenitus Deus ex alio quam innascibili Deo subsistit.

9. Dii per nuncupationem sunt homines.---uidendum autem est, pre quibus omnibus diis Deus noster sit. Inuenio deos dici per prophetam ita: Deus stetit in congregatione deorum, in medio autem deos discernit . Et hoc quidem uidetur ambiguum  nec satis absolute enuntiare quos deos significet. Sed Dominus in Euangeliis errore nos nuncupationis huius liberauit, dicens: Ego dixi, dii estis,  et filii excelsi omnes . Et adiecit, si ergo illos dixit deos, ad quos uerba Dei facta sunt, et non potest solui Scriptura . Indissolubilis Dei sermo est homines deos nuncupantis. Inuenio et Moysen Deum nuncupari, cum ei dicitur: Deum te posui Pharaoni . Sed et Apostolus docuit dici alios deos, cum ait: Namque etsi sunt qui dicuntur dii siue in celo, siue in terra, sicut sunt dii multi, et domini multi: sed nobis unus Deus pater est ex quo omnia, et unus Dominus noster iehsu Christus per 530 quem omnia . Unus quidem Deus nobis est, et unus Dominus: sed multi dii sunt qui uocantur, in celo et in terra. Et quidem si hoc deorum nomen hominibus secundum sententiam Dei competit; multo magis angelis, archangelis, thronis,  dominationibus, principatibus, potestatibus dignum quos Apostolus deos in celo nuncupari demonstrat.

10. Quam his precellat Deus. Quidquid factum est, non omnia potest.---Dii ergo sunt qui uocantur, sed pre omnibus Deus noster est: non comparatione, qui incomparabilis precellit, sed potestate pre ceteris est. Et quomodo pre ceteris sit, mox ostendit dicens, uERS. 6: Omnia que uoluit fecit in celo et in terra, in mari et in abyssis. Soli Deo congruit omnia facere que uelit. Sola enim perfecta uirtus in nullo impeditur, quominus quod uelit et faciat: et ei ex quo omnia sunt, nichil difficultatis occurrit. Inferioris ab eo nature est, ne totum quod uelit et faciat. Dum enim alii  se debet, caret omnipotentie uirtute: quia in id ipsum quod subsistit, habeat  alium auctorem. Et qui non se sibi debet, non omnia potest, dum a potiore subsistit. Sed uideamus quid sit illud quod omnipotentia Dei secundum uoluntatem suam fecerit, in celo et in terra, in mari et in abyssis.

11. uaria Dei in orbe prodigia.---Et quidem magnum est, si contueamur indemutabilem celi firmitatem,  solem annuis cursibus indefessisque moderatum, uicesque anni definitis limitibus temperantem; perennes quoque lune uicissitudines, et imperturbatos ortus, lapsus, conuersionesque signorum: iam uero terre opes, et fecundos eius fructus in uitam hominum, uolucrum, pecudum, bestiarum: plena deinde incolis suis maria, et spirantium intra fluctus piscium uitam: tum porro quia plurali genere maria grecitas elocuta est , oceani inestimabiles uices et capacis abyssi imperspicabilem naturam, qua refusus in terram estus resorbetur. Sed cum hec secundum humanam opinionem plena miraculis sint, ac de ipsis dici merito debeat, Omnia que uoluit fecit in celo et in terra, in mari et in abyssis: uideamus que ea omnia sint, que uoluit et fecit.

 12. Sub littera hic latet altior sensus.---uERS. 7. Educens nubes ab extremo terre, fulgura in pluuiam fecit. Qui producit uentos de thesauris suis. Preterito  Thronorum, Dominationum, Principatuum et Potestatum, Cherubim et Seraphim, Angelorum et Archangelorum, celi, terre, maris, abyssi miraculo: in his omnia Deus que uoluit fecit, in celo et in terra, in mari et abysso; educens nubes ab extremo terre, fulgura in pluuiam fecit, qui producit uentos de thesauris suis. An hec tantum perfecte in Deo uoluntatis omnipotentia est, terras exhalare nubes, coruscare pluuiis imminentibus fulgura, alternatis spiritibus flare uentos? Sed arguunt hanc opinionem nostram  uirtutes uerborum 531 et nature generum. Educens, inquit, nubes ab extremo terre: quid  enim sibi uult, quod nubes deducuntur et educuntur ab extremo terre? Exhalant quidem ualles uuide nebulas; sed neque ualles extrema terre sunt, neque quisquam  nebulam id ipsum existimauit esse quod nubem. Dehinc fulgura in pluuiam fecit. Que hic humani sensus intelligentia est? Fulgura nonnumquam sine pluuiis uidemus, et pluuias sepe esse sine fulgure. Non pluuie fulgura afferunt, neque rursum fulgura pluuias defundunt. Sequitur quoque: Qui producit uentos de thesauris suis. Que hic humani sensus intelligentia est? Anne in concauo aliquo et communito thesaurorum loco conditos esse uentos existimabimus, ex quibus uenti soleant tamquam pretiosissima thesauri portio produci? Et cum solent mutationes uentorum frequentes et incerte sepe et  contrarie commoueri; totiens negotiosus ad hec Deus ipsos istos, ut demutentur, ut dissideant, ex secreto diuitiarum suarum producit.

13. Saluo tamen littere sensu.---Sed hec a me uolenti uirtutem et rationem dictorum ostendere, ita commemorata sint, ut nichilominus inuisibilis et omnipotentis  uirtutis esse  intelligatur, a mari, quod est ab extremo terre, nubes educi, et inter pluuias fulgura coruscare, et uentos ex occultis spirituum suorum sedibus flare. uerum quia non in his tantum omnipotentia Dei est, neque in his solum que uoluit fecit in celo et in terra, in mari et in abyssis; et in his que corporaliter gesta esse memorantur, spiritalia significari meminimus: demonstrandum est nunc quid sub his dictis per uirtutem prophetie intelligere debeamus.

14. Hominis prerogatiue.---In eo quod omnia que uoluit fecit in celo et in terra, in mari et in abyssis, quantum cognitioni nostre permissum est, nichil amabilius Deo homine est. Et subest causa, ut peculiare hoc ei animal sit. Mundus uerbo consistit, homo  autem cum consilio efficitur, non uerbo, sed opere cogitato. Fit quoque ad imaginem Dei:  per inspirationem etiam Dei uiuens anima perficitur. Legem accipit, uoluntati sue permittitur, liber ab omnibus mundi dominus constituitur, paradisi incola est, inuidia diaboli dignus est, post peccatum misericordie reseruatur , omni seculi huius etate ad cognitionem Dei eruditur, iudex angelis preparatur. 532 Reuelationem eius creatura exspectat, uanitati in spem et ipsa subiecta; ob penitentiam eius ex peccato Angelorum in celis maximum gaudium est. Hic ipse per sacramentum natiuitatis secundum hominem Iesum Christum assumptus in eum est. Iam ubique irreligiosum ante os eius religionem docet, iam pollutum stupris corpus continentia purum  est, iam ceca quondam a cognitione Dei mens, Isrel facta est. Iam inuidia  in imitationem boni profecit, iam ebrietas in ieiunia exarsit, iam odium in amorem demutatum est, iam uitia in uirtutum  uitam perempta sunt.

15. Nubes doctrina ab extremo terre, id est, per humiles apostolos tradita.---Fecit ergo Dominus omnia que uoluit in celo et in terra, in mari et in abyssis. Nihil enim in his omnibus carius homine suo habuit, ob quem etiam Unigenitus eius Deus homo exstitit: et fecit ita, educens nubes ab extremo terre.  Nubibus Dominus precepit, ne super spinosam et infecundam uineam pluerent : Mandabo, inquit,  nubibus ne pluant super eam . Cognoui et nubem in qua locutus est Deus: In columna, inquit, nubis loquebatur ad eos . Et testatur mihi Paulus in hac nube non hoc solum quod legitur intelligendum, dicens: An nescitis quia patres nostri sub nube fuerunt, et in Moysen baptizati sunt ? Nubes hec itaque significat doctrinam apostolicam: que inumbrans, et a calore defendens, estum omnem futuri iudicii excludit. Quod autem a nouissimis terre  sint, audiamus Apostolum dicentem: Puto autem Deus nos apostolos extremos ostendit sicut abortiuos . Dominus ipse, cum de loco et dignitate  inter discipulos sermo esset, ait: Qui uoluerit in uobis esse primus, sit omnium nouissimus . Has ergo nubes Deus, omnia que uult faciens, a nouissimis terre educit: et hanc inumbrantem doctrinam terre humilia exhalant.

16. Fulgura, qui scientia coruscant. Pluuie fiunt, dum doctrinam profundunt.---Fulgura in pluuias fecit. Fulgur est uirtutis celestis agnitio: et hoc ipse Dominus testatur, dicens: Sicut enim fulgur exit ab Oriente, et paret usque ad Occidentem; ita erit aduentus filii hominis . Et hoc quidem ita in Domino, qui  non in locis ut corporalis, sed ubique, adueniens cernetur. Ceterum in singulis hodie quicumque uirtutem Dei annuntiabunt, qui cognitionem eius per doctrinam prestabunt, fulgura  in  pluuias facti sunt: fulgure primum ipsi scientie coruscantes, tum deinde uerborum imbrem profundentes. Et huius pluuie ex se profundende 533 Moyses non iam spiritaliter per doctrinam, sed corporaliter per gloriam fulgens ita meminit: Attende celum, et loquar: et audiat terra uerba ex ore meo. Exspectetur sicut pluuia eloquium meum, et descendant sicut ros uerba mea, et sicut pluuia super gramen, et ut niues super fenum . Illa fulgura in has pluuias facta sunt, uerba scilicet uiuificantia, et  potantes irrigantia.

 17. uenti. Angeli custodes nostri.---Seruatus autem ordo est, ut post congregatas ex nouissimis terre nubes, post fulgura  in pluuias constituta, producat uentos de thesauris suis. Quos autem uentos producat, non ambiguum est: eos nempe de quibus ait: Faciens angelos suos spiritus . Sunt enim angeli paruulorum quotidie Deum uidentes. Hi igitur spiritus ad salutem humani generis emissi sunt: neque enim infirmitas nostra, nisi datis ad custodiam angelis, tot tantisque spiritalium celestium nequitiis obsisteret. Opus ad id fuit  nature potioris auxilio: et hoc ita esse ex his dictis docemur, quibus trepidum ac pauentem Moysen Dominus confirmat, dicens: Ecce angelus meus antecedet te . Hos igitur de thesauris suis uentos producit,  tribuens in his auxilium humane infirmitati: ut hec nos diuina presidia, aduersus mundipotentes harum tenebrarum in hereditanda nobis salute tueantur.

18. Hec magnifica Dei gesta nunc in nobis spiritaliter geruntur.---Sequitur deinde hic ordo dictorum, uERS. 8-12: Qui percussit primogenita Aegypti ab homine usque ad pecus, et misit signa et prodigia in medio tui, Aegypte, in Pharaonem et in omnes seruos eius. Qui percussit gentes multas, et occidit reges fortes. Seon, regem Amorrheorum, et Og, regem Basan, et omnia regna Chanaan occidit: et dedit terram eorum hereditatem, hereditatem Isrel populo suo. Frequenter sermo diuinus eum intelligendum esse Deum celi atque terre et uniuersitatis creatorem  docet, qui Aegyptum percusserit, mare diuiserit, Aegyptios demerserit, populum suum magnis et mirabilibus uirtutibus eduxerit, in eremo manna aluerit, eiectis gentibus in terram repromissionis induxerit. Et quidem omnia hec magnifica et preclara opera Deum esse testantur. Neque enim mediocris et moderate uirtutis est tanta gessisse: admirandus in his intelligendus est. Sed docet nos Apostolus cum ueneratione gestorum preformationem in his doctrine atque operis spiritalis agnoscere: cum lex spiritalis est, cum gesta eius allegorumena sunt, cum sub nube patres fuerunt, cum in Moysen baptizati sunt, cum de spiritali petra biberunt, cum petra Christus est, cum postremo secundum exaltati in deserto serpentis formam exaltandus est Dominus.  Ergo licet illa in Aegypto 534 corporaliter gesta sint, spiritaliter tamen nunc geruntur in nobis.

19. Aegyptus percussa, seculi potestates cruci confixe. Christi in medio Aegypti, seu seculi prodigia. Pharao, seu diabolus cum uitiis baptismo necatur.--- Aegyptus, in quo seculi forma est, uirtutibus et plagis Dei percutitur, signis portentisque terretur. Plagis Dei percutitur, cum iudicium suum audit, cum damnationem suam cognoscit, cum in ipso conscientie sue reatu quotidie iudicatur, cum principales suas originariasque uirtutes cruci sue Dominus confixit. Locutus quoque est tamquam ad uiuentem animalemque Aegyptum, (ut [: Misit signa et prodigia in medio tui, Aegypte, in Pharaonem, et in omnes seruos eius. In medio tui quid est? Cognoscimus ex eo quod dictum est,  Dominus Deus autem rex noster, rex ante secula, operatus est salutem in medio orbis terre. In medio  itaque orbis terre loco, in quo Dominus salutem nobis operans passus est, signa et prodigia misit: dum crucis sue horis sol effugit; tremit terra, saxa rumpuntur, sepulcra panduntur, mortui exsurgunt. Hec in medio tui, Aegypte, signa facta sunt. Pharao tuus, id est diabolus, aquis necatur baptizato populo, ipse cum exercitu suo obrutus. Percusse deinde gentes multe; exstincti scilicet innumerabiles in nobis uitiorum incolatus. Reges quoque fortes perempti; fortes plane.

20. Cur ex pluribus regnis deletis pauca memorentur. Seon Amorrheus, Og Basan et Chanaan.---Seon regem Amorrheorum, et Og regem Basan, et omnia regna Chanaan occidit. Et quid istud est? Tot regna euersa sunt, tot reges extincti sunt: et horum tantum  fit memoria? Fit quidem secundum gestorum fidem paucorum memoria ex pluribus: sed hi tantum memorantur, in quibus quamuis quidem res gesta cognosceretur, tamen per conditiones uirtutesque nominum spiritalis in his esset conditio subtexta. Nam Seon infructuose arboris interpretatio est: quod enim nobiscum arbor infructuosa, id hebraice Seon nuncupatur, Amorrheus uero  exacerbantis. Has ergo sub horum nominum significatione infructuosas in nobis  exacerbantibus uirtutes deleuit, infructuosos scilicet principes, qui nos  qui exacerbabamus in Dominum obtinebant: et ob id secundum dictum euangelicum exemplo infructuose arboris excisos. Og uero rex interpretationem habet macerie siue ualli: Basan uero confusionis  siue pudoris. Regem hunc ergo confusionis pudorisque nostri exstinxit, soluens, secundum Apostolum, maceriam : uel uallum, id est,  quo a cognitione Dei prohibebamur, obstaculum diruens. Occidit deinde omnia regna Chanaan. Maledictum  Chanaan esse Genesis docet , et esse seruum fratrum 535 suorum, ob contumeliosam eius in patrem iniuriam. Interpretatio autem nominis Chanaan motio est. Que igitur nos in uitia et  in maledictam impietatem commouebant, atque in nos ui sua ac potestate regnabant, Dominus exstinxit. Quod autem per uarias uirtutes, que in filiis obedientie operantur,  non regnent peccata in nobis, Apostolum audiamus dicentem: Non regnet amplius in mortali corpore uestro peccatum . Regna ergo hec occisa sunt: iam enim non dominantur in nobis.

21. Fidelibus promittitur corporum eterna possessio. ---Sed occisis his, quid consequitur? Dedit terram eorum hereditatem, hereditatem Isrel populo suo.  Data quidem terra est regum et gentium superius memoratarum; sed amissa rursum est. Hodie a gentibus incolitur, Isrel ubique exsul est: et quomodo terra, que data est, hereditas est? Manet ergo idem ordo: ut sub his, que corporaliter gesta sunt, ea que spiritaliter essent gerenda prescripta sint. Data igitur corporum nostrorum terra in hereditatem est, que antea erat in Chanaan maledicta et in uitia mobilis, in Basan confusionis pudorisque plena, in Amorrheo exacerbans et irritans, quam possidebat in Og infidelitatis maceria, quam occupauerat in Seon arbor infructuosa. Hec igitur terra, soluto infidelitatis uallo, et excisa ex ea arbore infructuosa, data est hereditas, et data Isrel populo suo. Que autem hec hereditatis terra sit, et qui sit hic  Isrel, audiamus apostolum Paulum dicentem: Sicut portauimus imaginem terrestris, portemus imaginem celestis . Hic est Isrel, cui terre beate huius continget hereditas, cui conglorificati in Domino terreni corporis sui erit eterna possessio. Hoc Christianis est proprium, qui hoc in se nomen incolume per celestis imaginem usque ad finem retinuerint.

22. Quod Deo uidemur optare, nobis optamus.---Atque ita ait, uERS. 13: Domine, nomen tuum in seculum. Numquid a nobis optandum hoc Deo est, aut eterna uirtus eget uoto nostro, ut maneat in eternum? Ut in nobis potius maneat, optandum est. Sicuti cum dicimus: Sanctificetur nomen tuum, adueniat regnum tuum, fiat uoluntas tua sicut in celo et  in terra ; non utique hec Deo proueniant optamus: ut sanctificetur, qui sanctus est; ut uoluntas sua fiat, cuius factum in uoluntate est. Nostre hec potius rei uota sunt, ut per egregia fidei nostre opera nomen eius sanctificetur in nobis;  ait enim: Estote sancti, quoniam ego sanctus sum : ut in nos regnum eius adueniat, et digni eterno regno per indultam nobis eternitatis substantiam simus: quia spes uite est, confiteri regnum eius; et dicenti sibi latroni: Domine, memento mei, cum ueneris in regnum 536 tuum, respondit: Amen, dico tibi, hodie mecum eris in paradiso : ut sicuti uoluntati eius in celis ab indefessis et celestibus uirtutibus paretur, ita et a nobis in terra pareatur, ne corporalis nos infirmitas ab exsequenda eius uoluntate deflectat (in celis enim indefessis quotidie uocibus dicitur: Sanctus, sanctus, sanctus, Dominus Deus sabaoth: pleni sunt celi et terra gloria tua. : ut nobis quoque nichil aliud in opere sit,  per quod  sanctificatur nomen eius; nichil aliud in spe, per quod et in nos regnum eius speramus; nichil aliud in uoluntate, per quod ei eterne a nobis laudes sunt deferende. Profectus hic uoti nostri indigentie res est, ut nobiscum nomen eius maneat in eternum.

23. Memoriale Dei. A Iudeis ad Christianos transiit. ---Dehinc sequitur: Et memoriale tuum  in generatione et generationem. Non, sicut sepe, a seculo in seculum, neque a generationibus in generationes, sed in generatione et generationem. Et hoc non de nomine, sed de memoriali. Memoriale enim est memoria operum Dei, que libro legis continentur. Et quia lex et memoriale Dei in generatione prima, Iudeorum scilicet, usque in plenitudinem  temporum mansit, sicuti plebi Sodome et Gomorrhe usque ad plenitudinem peccati pena dilata est: ita mensuram omnium impietatum cum prima generatio explesset, memoriale Dei, et omnium operum suorum memoria in generationem alteram transiit, in Christianos namque, cum quibus hodie legis ueneratio est, et  prophetia, et nomen Domini.

24. Dei consolatio de perdito Isrel, populus fidelis. ---Tenuit autem hunc eumdem in consequentibus ordinem, dicens, uERS. 14: Quia iudicabit Dominus populum suum, et in seruis suis consolabitur. Differt iudicari et consolari; et differt populus et seruus. In seruis autem consolatio, in populo uero iudicium est. Populum Dei Isrel secundum carnem nuncupatum esse quis nescit? Dictum autem ab Apostolo est:  Qui in lege peccauerunt, per legem iudicabuntur . Iudicabit ergo Deus populum suum; sed in seruis suis consolabitur, nempe illis de quibus Dominus ait: Qui credit in me, non iudicabitur, sed transiet de morte in uitam: qui autem non credit, iam  iudicatus est . Consolabitur autem Dominus, iudicato Isrel, in seruis suis. In omnibus enim fidelibus  terre solatium habebit ex damno.

25. Dei in Isrelitas benignitas ac beneficia. Quam fuerint ingrati, gentes non ita.---uoluisset enim populum suum, quem in patribus eorum Abraham et Isaac et Iacob elegerat, non iudicari: ob quem post diuersas plagas Aegyptum afflixerat, ob quem in columna ignis et nubis adstiterat, ob quem mare diuiserat, aquam e petra eiecerat, manna e celo miserat, legem posuerat, ueniam tantis sacrilegiis indulserat, tot irreligiosorum regna deiecerat, 537 prophetas miserat, Unigenitum suum nasci hominem uoluerat; sed tot tantisque beneficiis populus ingratus, et colonus uinee primus electus, in ipsum Dominum  uinee parricidales manus intulit , Deum, quantum in se est, crucifixum in homine mortificans. Sed electi sunt serui, quibus uinea fructum eius reddentibus traderetur: in quibus Dominus, iudicato populo suo, pietatis sue damnum consolaretur. Itaque consolantur eum gentes, in martyribus et confessioribus et fidelibus suis fructus ex se commisse sibi gratie rependentes. Non noua autem, nec huius tantum prophete uox ista est.  Moyses in preclaro illo Deuteronomii cantico, cum peccata populi huius, et impietates nouissimas, et fidem generationis alterius predicaret, ait: Quoniam iudicabit Dominus populum suum, et in seruis suis consolabitur . Sanctus etiam Eleazar, cum a principibus populi sui degustare   ementitum sacrificatum cogeretur, gloriam martyrii sub hac eadem uoce consummat, sciens Dominum in seruis suis uoluntatem eius operantibus, iudicato populo, consolandum.

26. Contra idololatras.---Conuertitur deinde ad depellendum errorem gentilium  prophetico sermone, ut stultas atque irreligiosas superstitiones ex ipsis superstitionum causis coarguat dicens, uERS. 15-18: Simulacra gentium argentum et aurum, opera manuum hominum. Os habent, et non loquentur; oculos habent, et non uidebunt; aures habent, et non audient;  [  nares habent, et non odorabunt; manus habent, et non palpabunt; pedes habent, et non ambulabunt:  non clamabunt in gutture suo:] neque est spiritus in ore eorum. Similes illis fiant, qui faciunt ea, et omnes  qui confidunt in eis. Frequenter et in aliis psalmis id ipsum de simulacris gentium dictum est: et prophetia omnis hoc laborat, ut humanum errorem a stultissimis his irreligiositatum studiis auertat. Addunt enim plerique his impietatibus suis auctoritatem, ut pretiis metallorum honorem diis quos sibi fecerint querant, auro eos argentoque formando: sed hoc tantum quod possunt largiuntur, imaginem scilicet oris, oculorum, aurium, narium, manuum et pedum, deos suos in forma mortui corporis adorantes,  cui, spiritu euolante, os mutum est, oculi hebetes,  aures surde, nares  inanime sunt, manus dissolute, pedes rigentes, omne corpus immobile est. Sed errori eorum id quod 538 nec sperare audent deputatur: ut eorum sint similes quos adorant, uenerantes sint in consortio ueneratorum, ipsi simulacrorum modo  emortua corpora sine uite spiritu relinquendi.

27. Fidelium ordo quadruplex, prestantissimus omnium ---Demonstrato autem errore gentili, ad doctrine ordinem propheticus sermo se retulit, dicens, uERS. 19, 20: Domus Isrel, benedicite Dominum; domus Aaron, benedicite Dominum; domus Leui, benedicite Dominum; qui timetis Dominum, benedicite eum. In his nominum atque officiorum distinctionibus omnem Ecclesie populum complexus est; sed per nuncupationum et  proprietatum significationem ipsa illa officiorum merita diuisit. In eo enim quod dicitur domus Isrel, et domus Aaron, et domus Leui, et qui timetis Dominum, aliud ab alio  esse discernitur: ut, secundum Apostolum ad Corinthios scribentem, quedam  fit in nominibus distinctio, cum ait: uocatis, sanctis, cum omnibus qui inuocant nomen Domini nostri Iesu Christi ; ut aliud uocatos, aliud sanctos, aliud inuocantes nomen Domini esse significet. Nunc autem primum Isrel nuncupari uidemus, secundo Aaron, tertio Leui, quarto timentes Dominum. Et in  Aaron sacerdotes significari non ambiguum est: sacerdos enim in lege Aaron primus fuit, et exinde in successione eius sacerdotum honor mansit. In Leui autem ministros ostendi absolutum est: hec enim tribus in ministerium electa est. Reliquus autem populus, cui non sacerdotii, neque ministerii, sed timoris officium est, in his qui timent Dominum nuncupatur. Docet autem nos Apostolus  super omnes hos esse Isrel, cum ait: Et quotquot regule huic obsecundabunt, pax super eos et misericordia, et super Isrel . Sacerdotes et ministri officii sui regula in eo quod agunt continet; sed prestat longe uoluntate magis aliquid agere, quam lege. Et optimum est, per ministerii ordinem non solum satisfacere ministerio, sed per doctrine scientiam et fidei calorem  ad cognitionem Dei contemplationemque contendere. Eum ergo, qui Deum intelligens et uidens esset, quod est proprium Isrel, in primo benedicentium ordine collocauit : quia cum plures sint Aaron, id est sacerdotes; pauci tamen Isrel, id est qui cognitione mentis Deum contemplaturi sint, reperientur. Hi ergo primum ad benedicendum 539 aduocantur: ceteris aliis post eos, in eo quo et ipsi essent officio, benedicturis. Sed benedicunt Deum, et domus Isrel, et domus Aaron, et domus Leui, et omnes qui timent Dominum: eum scilicet, qui est benedictus Deus ex Sion, qui habitat Ierusalem, sanctum montem Sion, et ciuitatem  celestem, Ecclesiam primitiuorum, manentium et scriptorum in celis, in Domino nostro Iesu Christo, qui est benedictus in secula seculorum. Amen.



PSALMUS CXXXu. Alleluia.

Confitemini Domino: quoniam bonus, quoniam in secula misericordia eius. Confitemini Deo deorum: quoniam in secula misericordia eius. Qui fecit mirabilia , solus, quoniam in secula misericordia eius. Qui fecit celos in intellectu: quoniam in secula misericordia eius. Qui firmauit terram super aquam : quoniam in secula misericordia eius. Qui fecit luminaria magna solus: quoniam in secula misericordia eius. Solem in potestatem diei:  quoniam in secula misericordia eius. Qui percussit Aegyptum cum primogenitis eorum: quoniam in secula misericordia eius. Et eduxit Isrel de medio eorum: quoniam in secula misericordia eius. In manu forti et brachio excelso: quoniam in secula misericordia eius. Qui diuisit mare Rubrum in diuisiones: quoniam in secula misericordia eius. Et transduxit Isrel per medium eius: quoniam in secula misericordia eius. Et excussit Pharaonem et uirtutem eius in mare Rubrum:  quoniam in secula misericordia eius. Qui transduxit populum suum in desertum: quoniam in secula misericordia eius. Qui perduxit aquam de petra rupis: quoniam in secula misericordia eius. Qui percussit reges magnos: quoniam in secula misericordia eius. Seon regem Amorrheorum: quoniam in secula misericordia eius. Et Og regem Basan: quoniam in secula misericordia eius. Et dedit terram eorum hereditatem: quoniam in secula misericordia eius. Quoniam in humilitate nostra memor fuit nostri : quoniam in secula misericordia eius. Et redemit nos de inimicis 540 nostris : quoniam in secula misericordia eius. Qui dat escam omni carni: quoniam in secula misericordia eius. Confitemini Deo celi: quoniam in secula misericordia  eius.




TRACTATUS PSALMI.

1. Scripture dignitas. Ob inconsiderantiam uilescit. ---Non est otiosus propheticus sermo, neque ex inanibus ac superfluis causis spiritalis loquela est. Si enim in uiris prudentibus exspectari id maxime solet, ut ea que loquuntur, grauitate eorum doctrinaque digna sint; omnisque sermo non sit fortuitus et uagus, sed ex rationabilibus causis profectus, et exspectationi audientium utilis, et  auctoritati congruus disserentium: quanto magis id celestibus eloquiis opinandum est, ut quidquid in his  est, excelsum, diuinum, rationabile et perfectum esse existimetur. Sed plerumque, immo semper, uitio nostro  accidit, ut que legi in ecclesia audimus, auribus atque animis nostris longe ab his peregrinantibus negligamus: ut per audiendi incuriam, uilescat apud nos dictorum celestium dignitas. Cum in lectionis tempore  rationes supputamus, iras concipimus, iniurias cogitamus, luxus recolimus: tunc ad hec occupatis nobis surde aures sunt, et hebes mens est; et si quid forte in aures nostras eorum que leguntur inciderit, uirtutem tamen dictorum obrutus seculi curis animus non sentit: et quorum intelligentiam non consequitur, leuem existimabit auctoritatem.

2. Scripture multimoda doctrina. Cur libri eius plures ac uarii.---Omnia autem, que in libris propheticis sunt, maximum humane et salutis et doctrine profectum in se habent, nostrique causa uniuersa  scripta sunt: ut nunc nobis institutionem uite innocentis afferrent, nunc scientiam Dei intimarent, nunc originis natureque nostre cognitionem tribuerent, nunc futurorum intelligentiam non spe tantum, sed ratione prestarent, nunc causas uniuersitatis huius ortusque proferrent, et humanum sensum tantarum rerum intelligentie incapacem ad capiendam horum cognitionem uariis doctrine generibus distenderent. Partibus enim quibusdam et diuisionibus opus fuit,  per quas sensim sub usu exercitationis assiduo opinio saltem incomprehensibilis nobis huius intelligentie posset irrepere. Plures prophete sunt,  et ingentia eorum copiosaque dicta. Plures etiam psalmi sunt, et singulis multa et uaria congesta sunt. Et quamquam omnes unam atque eamdem in se doctrine formam complectantur: diuersis tamen institutis in eamdem nos scientie uiam dirigunt; non omnia in unum congerentes , sed partes 541 partibus explicantes: ut per id quod singula cognoscuntur, proficiatur ad multa. In hoc autem psalmo, quia singulis eiusdem rei argumenta diuersa sunt, id continetur, ut causam uniuersitatis huius, id est, cur celum, cur terra, cur homines, cur cetera sint, ex bonitate ac misericordia  Dei profectam intelligamus per id quod dicitur, uERS. 1: Confitemini Domino: quoniam bonus, quoniam in secula misericordia eius.

3. Confessio duplex. Confessio peccati quid. Professionem habet desinendi.---uERS. 1. Ac primum in eo quod ita ceptum est, confitemini Domino, duplicis intelligentie significatio affertur: ut aut Deum in confessione laudemus, quia bonus, quia misericordia eius in secula sit; aut peccata nostra confiteamur  ei, ab eo indulgenda quia bonus est, et cuius indeficiens misericordia sit. Utrumque nature nostre conueniens est; ut et eum ad cuius cognitionem nascimur laudemus, et ei, qui bonus et misericors in secula sit, confiteamur peccata sub agnitione peccati.  Non enim confessio est, Deo qui nichil ignorat ea que  gesseris confiteri: quia confessione ista Deus non eget, cuius cognitioni nichil occultum est, cuius  aditui nichil inuium est, cuius uirtuti nichil reliquum est, extra quem locus nullus est. Sed confessio est, rei scilicet eius  que ignorabatur professa cognitio, ex alterius iudicii opinione in alterius intelligentie proficiens sententiam. Utile enim sibi ac iucundum quisque esse antea existimauerat, rapere, cedere, furari, superbire, potare, scortari: sed ubi hec omnia eterne damnationi obnoxia esse cognouit,  cognitis his confitetur errorem. Confessio autem erroris, professio est desinendi . Desinendum ergo a peccato est, ob quod peccati cepta confessio est. Ceterum extra ueniam est, qui peccatum cognouit, nec cognitum confitetur.

4. Intermittenda non est etiam iustificatis.---Confitendum autem semper est: non quod peccandum semper sit, ut semper sit confitendum; sed quia peccati ueteris et antiqui  utilis sit indefessa confessio. Docet autem Spiritus sanctus semper confitendum, cum ait per Prophetam: Iustus ipse sibi accusator est in primo sermone suo . Iustus non se ex presentibus, sed ex preteritis accusat: cui enim adest presentium accusatio, iusti nomen 542 aufertur.  Et audiamus se apostolum Paulum ex preteritis arguentem, cum ait: Quia non sum dignus uocari apostolus, propter quod persecutus sum Ecclesiam Dei. Gratia autem Dei sum id quod sum . Hec est illa iusti uiri uera confessio, que iustitiam presentem ex preteritorum conscientia et confessione commendat. Ad quam et alibi per prophetam monemur: Confitere, inquit, peccata tua prior, ut iustificeris . Ad hanc ergo confessionem in psalmo uocamur: quoniam bonus, quoniam in seculum misericordia eius; confessionis nostre hunc impensiore maxime fide  inuocantes, quia cui confitemur, et bonus est, et nescit misericors esse desinere.

5. Deus deorum, id est, beatorum. Glorie eterne  maxima causa Dei misericordia.---uERS. 2. Confitemini Deo deorum; quoniam in secula misericordia eius. Ut in Euangeliis responsione Domini ad Sadduceos docemur, non est Deus mortuorum, sed uiuorum : per quem et dictum est: Ego dixi, Dii estis, et filii Excelsi omnes . Non dignatur Deus corruptibilium et  mortuorum Deus esse: sed eorum qui in celestem gloriam transformandi, exuti uetere homine terreno, nouum qui in celis induerunt, qui conformes erunt corpori  glorie Dei. Et  deos hos effici, licet et ut fidei eorum meritum exigat, tamen ea maxima causa est, quoniam in seculum misericordia eius. Non ille eguit deorum Deus nuncupari: sed bonitatis et misericordie sue est, ut deos faciat, honorem nominis sui ex affectu misericordie et bonitatis impertiens.

6. Reges et domini sunt, qui carni non seruiunt. Horum Deus Dominus.---uERS. 3. Confitemini Domino dominorum: quoniam in secula misericordia eius. Deos plures nuncupari siue in celo, siue in terra, Apostolus docuit; ut non solum humane nature istud, sed spiritali  competere uideretur, cum ait: Sed et si sunt dii qui nominantur in celo et in terra , per celi et terre significationem utrique nature nomen  hoc competens esse demonstrans. Idem quoque Apostolus Dominum dominorum esse significat, cum ait: Rex regum et Dominus dominantium , dominatus in uiles et in degeneres indignus Deo est. Rex ille regum est, et Dominus dominorum, ut est Deus deorum. Et deos quidem quos significet, non ambiguum est: de quibus dixit: Deus stetit in synagoga deorum . Reges autem idem Apostolus 543 absolute ostendit, dicens: Iam sine nobis regnatis, et utinam regnaretis . Reges sunt in quos non regnat peccatum, qui dominantur corporibus suis, quibus est  in ius subdite et subiecte sibi carnis imperium. Hi ergo reges sunt, et horum Deus rex est. Hi etiam domini sunt, qui non erunt serui peccati: quia qui facit peccatum, seruus est peccati  . Dominandum ergo peccato est, non seruiendum. Domini autem sunt, qui hec peccati corpora dominationi sue per subiectionem uitiorum suorum peccatorumque subdunt. Nouit se esse Apostolus corporis sui dominum, cum ait: Subiicio enim mihi corpus meum, et in seruitutem redigo . Qui in seruitutem redigit, domini necesse est iure in seruitutem eum qui seruiturus est redigat.  Horum ergo talium dominorum Deus dominus est, uocans eos per spem eternitatis, ut domini sint, ut in his dominis Deus dominus sit: et hoc non ob aliam causam, nisi ob id, quia in secula misericordia eius: donans nobis  per eterne misericordie sue benignitatem, ut effectis nobis dominis, digni simus quorum ipse sit dominus.

7. Dei est quidquid per homines geritur mirabile. ---uERS. 4. Qui fecit mirabilia magna solus. In plurimis quidem humanorum operum gestis multa magna et mirabilia exstiterunt: sed quidquid in his gestum est, ad eum refertur, cuius uirtus illa gessit. Multa mirabilia Moyses in Aegypto egit: sed testimonium magi incantatoresque perhibent, quia in operibus illis digitus Dei est: sicut scriptum est: Dixerunt ergo  incantatores Pharaoni, digitus Dei est hoc . Ex quo ostenditur uirtutem Dei per Moysen operatam fuisse, cuius tum illa ministerio gerebantur. Magni quoque miraculi illud fuit tum, cum dicente Iesu Naue sol stetit contra Gabaon, et luna contra uallem  Haylon . Nescio quid hoc mirabilius effici possit: cum in uerbo hominis sol et luna in diei unius moram ex cursus sui lege detenti sunt. Sed uirtutis huius auctorem Scriptura mox addidit, dicens: Non fuit dies talis, neque prius neque postea, ut sic exaudiret Dominus hominem: quia Dominus pugnauit pro Isrel. In eo enim quod iehsu exauditus est, et pugnabat Deus in Isrel ; uirtus eius in gestis, qui et pugnabat et exaudiuit, ostenditur.

 544 8. Celum primum et que angelorum sedes.---uERS. 5. Qui fecit celos in intellectu: quoniam in seculum misericordia eius. Faciendorum  sola misericordie sue causa est; neque enim eguit ut fierent. Sed qui bonus est, in id uniuersa fecit, ut plures bonitatis sue copiis uterentur. Fecit autem celos in intellectu, non  irrationabiles, neque informes, neque confusos et inordinatos. Sed cum regionem  cognitioni  sue qui infinitus est collocaret; celo superiore atque primo eodemque in orbem collocato, terminum quemdam uirtutibus,  que prime ad cognoscendum se gignerentur, inclusit. Neque enim gignende creationes uirtutem inconspicabilis Dei ferre potuissent, nisi nature temperatioris obiectu sedem hanc moderate ad infirmitatem habitationis incolerent. Aquis etenim eleuatis ipsam illam primi celi naturam temperauit, que  circumfusi Dei accensa uirtute, nequaquam ab inferioribus esset patienda naturis.

9. Celum inferius multiplex, firmamentum uocatur. ---Celum uero inferius, non uniforme, sed multiplex tetendit: quod totum firmamentum nuncupans, ualida ad sustentationem aquarum superiorum temperationemque  eris nostri firmitate solidauit. Et idcirco plures celos doctrina prophetica prodidit: quia necessarium nature nostre fuit, per momenta quedam et profectus rationabilium moderationum, regionem hanc indulti nobis ad presens habitaculi temperari.

10. De numero celorum non constat.---De numero uero celorum nichil sibi humane doctrine temeritas presumat. Apostolus usque ad tertium tantum celum sese raptum intelligit. Plures quidem thronos, dominatus, potestates, principatus connumerat , quibus necesse est proprias sedes habitationis  congrue  deputari. Sed et alia, quorum cognitionem futuris temporibus promittit, esse significat, cum ait: Et super omne  nomen quod nominatur, non solum in hoc seculo, sed etiam in futuro . Sed de numero Apostolus nichil docuit: et nescio an tacuerit, an ignorauerit. Nunc enim et professus est se ex parte cognoscere: et tamen cum raptus ad celos est, audisse se que non sint loquenda testatur . Nobis sufficit plures celos scire esse: quippe cum et celi celorum, et aque que super celos sunt laudent Dominum.

545 11. Terre situs, et immensitas Dei.---Sub inferiore autem superioris circuli celo quod firmamentum nuncupauit, terram inferius collocauit: quam mediam  suspendens et confirmans, ita manendi  sedem moderatus est, ut paribus undique mensuris medietatem circuli quo conclusa est obtineret: ut is qui infinitus est, primo illi superioris celi circulo circumfusus equalibus ex omni circumfusione sua lineis omnia, uirtutis sue  spiritu in usum ac naturam animantium temperato, ea que crearentur attingeret. Apostolus enim ait: Quia in ipso uiuimus, et mouemur, et sumus ; per quod ostenditur, terram  in medio eius, tamquam in transfusi Spiritus ambitu, constitisse: cum in Deo omnes et uiuamus, et moueamur, et simus. Quod autem  in omnia  temperationis sue spiritu transfusus et penetrans sit, docet Propheta dicens: Spiritus Dei repleuit orbem terrarum ; per quod intus atque extra, ambitu atque aditu, et circumfusus et transfusus ostenditur.

12. Quod autem terra non sit in unam demersa regionem, consequenter Spiritus sanctus ostendit, dicens, uERS. 6: Qui firmauit terram super aquas: quoniam in seculum misericordia eius. Altius nos querere ratio tractatus presentis et loci non sinit. Satis sit, terram super aquas pendula firmitate consistere, ex prophetica auctoritate didicisse, inumbratam celi temperationis obtentu,  hoc firmamento, quod extensum tamquam pellis, et solidatum tamquam fumus, aquas supernas infernasque discernat. Certe aquis  pendulam contineri, et in hoc, sicuti in omnibus, ea causa est, quoniam in seculum misericordia eius.

13. Qui Pater solus, nec tamen sine Filio operetur. ---In eo autem quod sequitur, uERS. 7: Qui fecit luminaria magna solus: quoniam in seculum misericordia eius; non id intelligendum est, ut extra Sapientiam et uerbum et uirtutem, id est, unigenitum Deum Dominum nostrum Iesum Christum ea fecisse credatur: quippe qui ex persona Sapientie dixerit: Ego eram apud eum  disponens . Sed qui disponebat, ab eo cum quo disponebat et genitus et natus est. Cum 546 autem opera Filii opera Patris sint, et Pater operetur in Filio,  per id quod ait: Pater qui in me est, ipse opera sua facit ; et rursum: Ego opera Patris facio , solus operatur, in eo et per eum operando quem genuit.

14. Cur diuisiones maris Rubri, et non diuisio. Ad celum uie plures.---In ceteris uero absoluta ostendende misericordie Dei doctrina est: ut sciamus omnia non ob aliam causam, nisi quia Dens semper misericors sit, fuisse perfecta. De his autem, que de Aegypti negotiis intelligi spiritaliter oportet, Tractatus psalmi anterioris, in quantum exsequi ualuimus, complexus est: ad quorum confirmationem etiam hoc quod in psalmo hoc dictum est accedit, uERS. 13: Qui diuisit mare Rubrum in diuisiones: quoniam in seculum misericordia eius. Unam diuisionem Rubri maris liber Exodi docet, dicens: Et fecit mare siccum, et diuisa est aqua : et quomodo nunc Rubrum  mare in diuisiones diuiditur? Nisi quia existimo sub relatione gestorum spiritalis doctrine ordinem contineri. Euadentes enim Aegyptum, que seculi forma est, et ad terram repromissionis quam secundum Euangelium beati hereditabunt, euntes, per mare  Rubrum, id est, per eiusdem huius seculi turbidos estus et fluctuantes motus transibimus, in quo plures ad iter diuisiones sunt. Aliis enim per ieiunia iter est, aliis per pudicitiam, aliis per eleemosynam, per fidem, per spem, per caritatem. Et hec omnia diuersas necesse est habeant diuisiones huius maris transeundi, omnibus tamen per has uiarum diuisiones iter seculi transituris.

15. Que redemptio hic canatur.---Conclusio autem psalmi, ut hec omnia de futuris intelligantur, maiore fide firmat, cum ait, uERS. 23-26: In humilitate nostra memor fuit nostri Dominus: quoniam in seculum misericordia eius. Et redemit nos de manu inimicorum nostrorum: quoniam in seculum misericordia eius: Qui dat escam omni carni: quoniam in seculum  misericordia eius.  Confitemini Deo celi, quoniam in secula misericordia eius. Non enim tunc tantum memor fuit humilitatis humane Deus, cum ad liberandum populum ex Aegypto Moysen 547 ducem elegit: sed perfectius memor fuit humilitatis nostre, cum ipsam humilitatem nostram corporeus natus assumpsit, cum hoc humile terrenumque corpus gloria in se nature celestis absorpsit. Neque tunc redemit de manu inimicorum, cum eos a dominatu Aegyptiorum exemit, nam postea inimicis subditi sunt, et hodie iure alieni imperii cercentur: sed redemit nos cum se pro peccatis nostris dedit, redemit nos per sanguinem suum, per passionem suam, per mortem suam, per resurrectionem suam. Hec magna uite nostre pretia sunt. Magno enim, ait Apostolus,   pretio redempti estis , et redempti ab inimicis, a diabolo, ab angelis eius, a filio perditionis, a principibus eris, a  mundi potentibus, ab inimica morte. Et redemit escam dando omni carni: Qui dat escam omni carni. Omni carni, id est, que redempta est, dat escam incorruptam, eternam, panis uiui, panis celestis. Et in his singulis, quod humilitatis nostre memor est, quod redempti sumus, quod omnis redemptorum caro escam accipit; ea causa est, quoniam in secula misericordia eius: et [  ob quod ei confitendum est. Confitemini enim Deo celi, quoniam in secula misericordia eius.] Quod celum, quod terra, quod cetera sunt, et ipsum illud, quod sumus qui non fuimus, quod erimus quod non sumus, causam aliam non habet, nisi misericordie Dei:  quia ad  consortium bonorum suorum nasci nos uoluit ille qui bonus est. Unus enim bonus est, ait Dominus noster iehsu Christus , qui est benedictus in secula seculorum. Amen.



PSALMUS CXXXuI.


Super flumina Babylonis illic sedimus et fleuimus, cum recorderamur tui, Sion . In salicibus in medio eius suspendimus organa nostra. Quia illic interrogauerunt, qui captiuos duxerunt nos, uerba cantionum; et qui abduxerunt nos, Hymnum cantate nobis de canticis Sion. Quomodo cantabimus canticum Domini in terra aliena? Si oblitus fuero tui, Ierusalem; obliuioni detur  dextera mea. Adhereat lingua mea faucibus meis , si non meminero tui. Si non proposuero  Ierusalem in principio letitie mee. Memento, Domine, filiorum Edom in die Ierusalem. 548 Qui dicunt, Exinanite, exinanite quoad usque fundamentum in ea. Filia Babylonis misera, beatus qui retribuet tibi  retributionem, quam retribuisti nobis. Beatus qui tenebit et allidet paruulos tuos ad petram.




TRACTATUS PSALMI.

1. Captiuitati Babylonie psalmus hic potest conuenire. Ieremie nonnullis inscriptus est.---Captos secundum Ieremie prophetiam Iudeos, et in Babyloniam deductos fuisse non obscura cognitio est. Neque dubium est, per hunc eumdem psalmorum librum potuisse captiuitatem  populi prophetari. Nam et in alio psalmo manifestum est, absolute euersionem gentis istius atque urbis prophetatam fuisse, cum dicitur: Deus, uenerunt gentes in hereditatem tuam, polluerunt templum sanctum tuum, posuerunt Ierusalem uelut pomorum  custodiam.   Et in hoc quoque presenti psalmo idipsum significari uidetur: maxime cum quibusdam placuerit, eum tamquam Ieremie titulo inscribi; quia ab ipso sit, ante quam accidit, denuntiata captiuitas. Certe cum Hebreis  senioribus, secundum cognitionem quam ab his adepti sumus, psalmus hic sine inscriptionis istius titulo est.

2. Gesta omnia in lege sunt umbre futurorum.---Non dubium autem est, omnia que in patres aut per patres nostros gesta sunt, futuri formam in his que gesta sunt pretulisse. Et idipsum ita esse, hic quoque psalmorum liber testis est. Namque cum in septuagesimo et septimo psalmo omnia ea que in Aegypto atque in deserto et in ceteris deinceps locis gesta essent recenserentur, ea ipsa parabolica esse ita demonstrata sunt: Attendite  populus meus in legem meam, inclinate aurem uestram in uerba oris mei. Aperiam in parabolis os meum, loquar  propositiones ab initio . Per id enim quod et parabole et propositiones sunt, rerum futurarum effectibus comparantur. Apostolus quoque docet, ea ipsa que gesta sunt, in prefigurationem gesta esse, dicens: Quia lex umbram habet futurorum bonorum, et omnia in preformationem acciderunt his: scripta sunt autem propter nos, in quos fines seculorum deuenerunt . Gesta igitur ipsa in exemplum, et scripta in doctrinam sunt.

3. Captiuitas mentis, que hoc psalmo tractatur potius quam corporalis.---Itaque et hanc corporalem populi captiuitatem, referri in exemplum spiritalis captiuitatis oportet. Capte enim mentes nostre sunt corporum seculique dominatu, capte a demonibus sunt  iure uitiorum, que imperium 549 in nos  suum per diuersa ministeriorum genera exercent: dum nos ebrietas possidet, dum luxus subigit, dum auaritia deuincit, dum ambitio occupat, dum maleuolentia obtinet, dum ira usurpat, dum omnia in nobis regnant hec incentiua uitiorum. uenit enim Dominus, secundum prophetam, captiuitatem auertere , cum dicitur. Predicare captiuis remissionem . uenit ligatos soluere, cum ait: Hanc filiam Abrahe, quam ligauerat Satanas decem et octo annis, nonne oportuit solui in die sabbati?  uenit seruientes in libertatem deducere, dicens: Amen dico uobis, quoniam omnis qui facit peccatum, seruus est peccati. Seruus autem non manet in domo in eternum, filius manet in eternum. Si uero Filius uos liberauerit, uere liberi eritis.  Capimur ergo et ligamur et seruimus, non tam corpore, quam et mente. Et mihi in presenti psalmo omnis uirtus et ratio uerborum non tam corporalem captiuitatem tractare, quam spiritalem uidetur.  Ea enim et in querelis et in incolis, et in rebus et in nominibus momenta sunt, ut spiritalem potius captiuitatem hec lamentabilis Prophete querela significet.

4. Captiuitas Iudeorum luctu digna.---uERS. 1 et 2. Super flumina Babylonis illic sedimus et fleuimus, cum recordaremur Sion. In salicibus in medio eius suspendimus organa nostra. Affectus humani sensus iste est, ut inter iniurias presentium calamitatum, ad preteritorum bonorum recordationem ingemiscat. Contemplemur enim animo,  capta Ierusalem, seruientes dominis uictoribus reges, subditos antistitibus  gentilium impietatum sacerdotes, ereptum omnibus ius matrimonii, substratum libidini Babyloniorum  capte uirginitatis pudorem; et ex gemitu eorum, qui perpessuri ista erant, proclamasse digne Prophetam existimabimus: Super flumina Babylonis illic sedimus et fleuimus, cum recordaremur Sion.

5. Lugendus et hominis lapsi status. Ade peccato quid perdiderit.---Sed quia Sion illa eterne beatitudinis sedes est, et mater celestis nobis Ierusalem frequentium angelorum et primitiuorum in celis conscriptorum ciuitas sancta est; et illa Babylon ciuitas  est irrationabili motu turbulenta, que, ut Genesis docet, a confusarum linguarum hominibus nuncupata Babylon est ; illic enim loqui uniuersarum gentium linguis, cum unus omnium esset sermo, ceperunt; et ipsum illud Babylonis uocabulum interpretationem habet confusionis: quisquis  ergo in crimine primi parentis Ade exsulem se factum illius Sion recordabitur, in qua sine cupiditate, sine dolore, sine metu, sine crimine uita est, et traditum se seculo confusionis huius tamquam  Babyloni, traditum corpori quod uitiorum et appetitionum et cupiditatum perturbatione 550 confusum est; recte et ipse spiritaliter captiuus proclamabit: Super flumina Babylonis illic sedimus et fleuimus, cum recordaremur Sion. In salicibus in medio eius suspendimus organa nostra.

6. Contra littere nimium amantes. Seculi et carnis opera sunt flumina.---Eos, qui secundum litteram intelligenda omnia existimant, interrogare uellem, que flumina Babyloniam pretermeant, ut illic captus populus consederit, et non potius aut in plateis aut  in portis aut in turribus aut in domibus captiuitatem suam fleuerit: deinde cum quibus tympanis aut citharis aut organis captus sit, que historia ista locuta sit, cum omni musico apparatu Isrelem uictoribus seruisse: postremo que umquam salices in media urbe fronduerint, ut illic tamquam in publica musicorum apotheca organa suspensa penderent. Que si omnia gestis negotiorum corporalium inania sunt, sequenda ea ratio est, que ex propheticis auctoritatibus ad spiritalem nos scientiam cohortatur. Flent omnes, qui se captos in Babylonia sentiunt, et sedent super flumina. Omnia enim seculi et corporum opera, modo fluminum, sine aliqua cursus sui statione preterfluunt; currunt namque et elabuntur et transeunt. Que enim corporalis uoluptas  non preterita iam  nulla est? quod terrenum gaudium non cum ipso  fugitiuo sensu presentis fructus sui transit? Super hec igitur secularium captiuitatum flumina sedentes, et flentes  ad recordationem Sion, amissorum desiderio et presentium calamitate ingemiscunt.

7. Salices, sancti et fideles. Organa humana corpora. ---Neque solum sedent atque flent, sed etiam in medio eius organa sua in salicibus suspendunt. Lignorum salicum natura ea est, ut arefacta licet, si modo aquis adluantur, uirescant; deinde excisa atque in humido fixa, radicibus sese ipsa demergant. Et sub huius arboris natura sanctos et fideles significari prophetica auctoritas est, Esaia dicente: Exorientur, inquit, tamquam in medio aque fenum et tanquam salix super defluentem aquam . Oritur enim ex mortuo quisque antea peccatis aridus; et ab  anterioris uite radice decisus, nunc eloquio Dei et sacramento baptismi  aquis uitalibus reuiuiscit. Sed et cum festiuitas scenopegiorum Iudeis corporaliter traderetur , etiam ex ramis fluuialis salicis effici iussum est: quia ex conuentu sanctorum uirorum celestis tabernaculi futura esset letitia perfecta. Organa autem Scriptura humana corpora, quorum honestis motibus et concinentibus operationibus que Deo placita sunt  psallimus, esse significat. In media igitur harum secularium confusionum 551 captiuitate, hi qui amissam Sion recordantur, qui in Adam extorres se factos esse celestis Ierusalem meminerunt, qui et captos se esse in Babylonia sentiunt: hi sedentes et flentes corpora sua in formam  sanctorum uirorum habitumque suspendunt, a terrenis se desideriis erigentes.

8. Resilientibus a uitiis, uitiorum se ingerit memoria. ---Sed licet per continentie studium in salicibus suspensa nostra sint corpora; tamen ea, que captiuos nos efficiunt, non quiescunt. Sequitur enim, uERS. 3: Quia illic interrogauerunt nos, qui captiuos duxerunt nos, uerba cantionum; et qui abduxerunt nos: Hymnum cantate nobis de canticis Sion. Si quis humane nature consuetudinem recolat, sensum omnem absolutum habebit. Namque qui laborant a uitiis desinere, et eorum que impie gesserint obliuisci uolunt, incentiuo tamen consuetudinis  egre desinentis agitantur: et ea que occulta sunt uitia in nobis, admiscere se fidei sacramentis et inserere  pertentant; ut inter diuinos hymnos et sacras lectiones harum inimicarum captiuantium nos cupiditatum cogitatio subrepat. Nec sane deest hoc absolutum in plurimis exemplum. Multos enim  iniquos  uidemus legere atque disserere, hos rursum diuersatos esse semper in stupris et in impietatibus deprehendi. Sanctus uero quisque, et qui organum suum in salicibus suspenderit, istis qui se  captiuos duxerant, consortium Sion cantici negat, neque inimicis sibi uirtutibus sanctarum cantionum uerba communicat.

9. Demones per carnem tentant sibi subiicere mentem. Caro eis non permittenda.---Que autem sint que captiuos ducant, nos Apostolus docet, dicens: uideo aliam legem in membris meis militantem aduersus legem mentis mee et captiuum me ducentem  in lege peccati que est in membris meis . Cum igitur inter concupiscentiam carnis et spiritus pugna est, tum ea que captiuos  nos conantur sibi subdere, pertentant occupare corpus eiusque dominari, seque doctrinis spiritalibus, ut per consuetudinem his auctoritatem adimant, inserere. Sed resistendum est, et Prophete uoce respondendum, uERS. 4: Quomodo cantabimus canticum Domini in terra aliena? Terra nostra retinenda est, et in libertatem tuenda. Polluta enim terre corpora audire de canticis Sion nichil possunt: et aliena a Deo, licet nostra sint,  erunt si a lege peccati ceperint esse captiua.

10. Celi obliuioni quas penas imprecetur Propheta. Dextera, electorum locus.---Sed memoria semper celestis illius Ierusalem et sancte Sion continenda est, uel dum redhiberi optatur, uel dum fletur amissa. Id enim sequitur, uERS. 5: Si oblitus  fuero tui, Ierusalem; obliuiscatur  me dextera mea. Adhereat lingua 552 mea gutturi meo, si non meminero tui, si non  preposuero Ierusalem in principio letitie mee. Cum obliuionis pena, recordationis memoria spondetur. Sed id quod ait: Obliuiscatur me dextera mea, obscurum est per conditionem latinitatis. Nam secundum grecitatis proprietatem, qua ita dictum est, non ut ipsa obliuiscatur, sed ne obliuio eius fiat, ostenditur. Et magni periculi res est, si dextere nostre fiat obliuio. Omnes enim, qui spei bone pleni sunt, dextere deputantur; peccatoribus in sinistra collocandis. Conditionem ergo obliuiscende dextere sue, quam sibi fide et expectatione presumit, sub pena non recordate  Ierusalem ipse preposuit: ut a memoria dextere sue, id est, qua in dextera collocaretur, si ipse memoriam Ierusalem non retinuisset, excideret.

11. Quanta pena Dei laudibus mutum esse. Letatur quisque unde afficitur. Totus Prophete affectus in celum. ---Addidit et aliam penam obliuionis, dicens, uERS. 6: Adhereat lingua mea gutturi meo si non meminero tui. Scit  infelix os suum esse a Dei laudibus mutum. Scit beatas illas eternasque uirtutes throno Dei adsistentes, continuata uoce in Dei laudibus permanere dicentes: Sanctus, sanctus, sanctus Dominus Deus Sabaoth, pleni sunt celi et terra gloria tua . Scit et de his, qui mortuorum modo taciti in Dei laudibus uiuerent, dictum esse: Sepulcrum patens est guttur eorum , quia in gutture  eorum, tamquam in sepulcro patente, in laudes Dei emortua uox sileret. Huic igitur sese silentii pene sub obliuionis conditione subiecit, si memor Ierusalem non fuisset: sed etiam per id quod sequitur: Si non preposuero Ierusalem in principio letitie mee. Unicuique nostrum secundum uoluntatis sue sententiam letitie causa subiecta est, et ex affectu animi sui initium gaudii sumit, ut potator ex ebrietate, ut gulosus ex cibis, ut auarus ex pecunia, ut ambitiosus ex honoribus, ut seditiosus ex turbis, ut libidinosus ex stupris. Hec ergo unicuique, prout his delectatur, letitie afferunt causam. Sed Propheta Ierusalem sibi initium letitie proponit, hinc exordium gaudii sumens, quod in Ierusalem receptus immortalis ex mortali erit, quod  Angelorum frequentium cetui admiscebitur, quod in regnum Dei recipietur, quod conformis glorie ipsius fiet. Nescit ergo alia gaudia, neque aliud habet unde letetur, solam sibi Ierusalem gaudii initium preponens.

12. Cupiditatum strages. Fundamentum nostrum Christus.---Et quia meminit per multas corporis infirmitates, per multas spiritus angustias, per multa subrepentium uitiorum incentiua eo esse 553 ueniendum; ueretur ne quid sibi per naturam corporis ex uitiis adherescat. Post hec enim ad Dominum precatur dicens, uERS 7: Memento, Domine, filiorum Edom  in diem Ierusalem. Qui dicunt: Exinanite, exinanite  quoad usque fundamentum in ea. Edom  interpretatur  terrenum. uitia itaque terreni corporis nostri,  que quia ex natura corporis exeunt, Edom filii nuncupantur, his Babyloniis, id est, confusionibus et perturbationibus sensus nostri imperant, ut nos ea plenitudine qua repleti sumus euacuent. Scriptum est enim: Quoniam de plenitudine eius omnes accepimus . Quisquis enim capax est Domini, ipse et de plenitudine eius impletus est. Est autem hec natura turbidi confusique per uitia corporis sensus, ut si semel nos in omnem peccati uoluntatem et consuetudinem traxerit, omnibus nos bonarum uirtutum studiis exinaniat. Hec ergo uitia his sensus nostri turbidis confusionibus imperant,  uti nos fundamento ipso exinaniant. Quisquis enim sanctus est, pro parte Ierusalem  ipse est; quia ex conuentu beatorum uirorum, et celesti consortio dignorum, Ierusalem uiuorum et pretiosorum lapidum ciuitas erit, quam hec terrena uitia usque ad fundamentum exinanire nituntur. Et quod fundamentum in nobis sit, Apostolus docet, dicens:  Fundamentum autem aliud nemo potest ponere, preter illud quod positum est, quod est Christus . Omne igitur religionis initium, omne fundamentum spei nostre euacuare tentant: ne qua in nobis memoria et recordatio Dei resideat, ne qua spes boni alicuius relinquatur. Fundamento enim fidei, quod est Christus, eruto et euerso, ne ipsius quidem edificande nobis per penitentiam uenie consolatio relinquetur.

13. Filia Babylonis caro. Subigenda est anime cuius imperium usurparat.---Commemorata autem Ierusalem  captiuitate, et filiorum Edom in exinaniendis nobis usque ad fundamentum adhortatione, consequens est, ut quatenus aduersus hec nobis prouidendum sit, Propheta demonstret. Et demonstrat plane, non inopes nos neque imperitos relinquens, cum ait, uERS. 8 et 9: Filia Babylonis misera, beatus qui retribuet tibi retributionem tuam, quam retribuisti nobis. Beatus qui tenebit, et allidet paruulos tuos ad petram. uellem percontari eos, qui otiosas esse spiritales psalmorum intelligentias existimant, quam hic a Propheta Babylonis filiam dictam esse intelligant: et  quomodo, cum superius superba, filia Babylonis nunc misera sit. Sed quia sensus legentis 554 corporali intelligentia caret, spiritalis ratio tractanda est. Ad infelicem enim illa confusionis et perturbationis  nostre carnem sermo omnis reuertitur, que secundum historie fidem ex confusionis patribus genita est: quia omnis caro superioris carnis est filia.  Ex his enim, qui primum confusis linguis confusionis urbem que Babylonia est condiderunt, uniuersarum gentium initia dispersa sunt. Hec ergo misera Babylonis est filia, id est, caro omnium. Cui qui retribuet retributiones suas, beatus est,  scilicet qui carnem suam dominatui anime subiecerit, quique eam spiritui subdiderit. Illa enim omnes eos, qui imperiti de Deo et ignari erant, omnibus uoluptatibus et desideriis suis subegerat, et captiue menti dominans imperabat. Sed cum per cognitionem deitatis uitia eius, non dico abolitione, sed morte perimuntur, cum religio, pudicitia, largitio, sobrietas et caritas, impietatem, libidinem, auaritiam, ebrietatem, simultatem, odia consumpsit et omnibus operibus spiritus caro uicta famulatur; tunc beatus est,  qui retributionem suam ei retribuit, id est, qui dominatum in eam spiritus, quo uti ipsa in spiritum erat solita, demutat.

14. Cupiditates in ortu suo perimende.---Neque solum retributor retributionis beatus: sed et ille beatus qui tenebit, et allidet paruulos tuos ad petram. uitia corporis non sunt sinenda coalescere, sed in exordiis statim enecanda sunt. Periculose enim sunt iam robuste cupiditates; et difficulter adulta queque perimuntur. Leuius autem est prorumpentes auellere, teneras excidere, flexibiles retorquere. Beatus itaque est, quisquis in exordio inhonestas quasque omnium cupiditatum appetitiones que ex uoluntate carnis oriuntur, primum intra ius patientie sue uirtutisque cohibebit, deinde eas ad fidem  atque ad metum Dei elisas enecabit. Omnis enim, qui ex peccatis ad religionem transfertur, peccata omnia in eam ad quam decesserit religionem elisa comminuet. In eo autem quod paruulos misere filie Babylonis tenet et allidit ad petram; et uirtus qua nascentes cohibet, et fides qua ne adolescant allidit, ostenditur. Et allidit ad petram. Petra autem, secundum Apostolum, Christus est . In quem beatus est, qui filie Babylonis paruulos, id est, tenera adhuc corporis uitia, allidet et conteret. Ipsi unigenito Deo ac Domino nostro gloria et laus in secula seculorum. Amen.



555 PSALMUS CXXXuII.

Confitebor tibi, Domine, in toto corde meo: quoniam audisti uerba oris mei. Et in conspectu Angelorum psallam tibi: adorabo ad templum sanctum tuum, et  confitebor nomini tuo super misericordiam tuam et ueritatem tuam: quia magnificasti super omnes  nomen tuum sanctum. In quacumque die inuocauero  te, exaudi me: multiplicabis  in anima mea uirtutem tuam . Confiteantur tibi, Domine, omnes reges terre: quia audierunt  uerba oris tui. Et cantent in uiis Domini: quoniam magna est gloria Domini; quoniam excelsus Dominus et humilia respicit, et alta de longe cognoscit. Si ambulauero in medio tribulationis, uiuificabis me. Super iram inimicorum tuorum  extendisti manum tuam, et saluum me fecit dextera tua. Domine, retribues  pro me. Domine, misericordia tua in secula: opera manuum tuarum non omittas.




TRACTATUS PSALMI.

1. Confessionis duplex genus.---Duplicem in confessione significationem esse, in plurimis locis demonstrauimus;  aut peccati nostri, aut laudationis Dei. Et hoc ita esse, ex euangelicis dictis promptum est noscere. Nam cum ait Dominus: Confitebor tibi, Domine, pater celi et terre, quia abscondisti hec a sapientibus et prudentibus seculi, et reuelasti ea paruulis ; laudem Dei patris, ob reuelata paruulis que ignorata essent prudentibus, confitetur: docens ideo absconsa ea esse his qui prudentes uiderentur, quia non secundum innocentiam paruulorum preceptis euangelicis credidissent. At uero ubi in eisdem Euangeliis dicitur: Et baptizabantur omnes in Iordane, confitentes peccata sua ; illic confessio peccatorum sine ambiguitate significationis alterius continetur.

2. Confessio peccati utilissima. Quid sit.---Maxima autem et utilissima est letalium uitiorum morbis in  eorum confessione medicina. Sed confessio peccati non est tamquam rerum aliis ignoratarum professio, ut si fur de furto, aut homicida de cede interrogatus confitetur : neque tamquam ignorans, qui scrutans corda et renes Deus est, ad scientiam 556  sui confessione tua indiget, cui promptum est  non solum cogitata, sed cogitanda perspicere. Confessio autem peccati ea est, ut id quod a te gestum est, per cognitionem peccati confitearis esse peccatum. Nemo enim quod agit, id ad agendum non aut fructu oblectationis alicuius, aut iudicio bone in eo opinionis aggreditur: dum aut rectum putat, aut eo gaudet. Sed cum per doctrinam Dei, uerique rationem, ea que sub specie aut utilitatis  aut uoluptatis  elegit, intelligit esse peccatum; per peccati intelligentiam peccatum id esse quod a se gestum est confitetur.

3. Peccata confessus ab iis debet desinere. Confessio  et conuersio integra esse debet. Hec a Deo petenda.---Nullus autem id, quod peccatum esse confessus est,  deinceps debet admittere, quia confessio peccati professio est desinendi. Ceterum in intellectis et confessis manere,  hec peccati iam pridem scientia ueniam confessionis amittit. Confiteri enim id tamquam recens cognitum non potest, quod a se cum peccati cognitione sit gestum. Desinendum ergo a peccatis est, postquam in confessione est cognitio peccati: et confitendum est, ut Propheta docuit, corde toto non ex parte, neque aliqua adhuc nobiscum cognitorum peccatorum operatione residente.

Quid enim si quis de furto penitens, iniquis et turpibus lucris pecuniam suam auxerit? Non erit quidem fur, sed erit auarus et raptor. Aut si quis ex  fornicatione desinens, uino se nimio corrumpet; corpus quidem suum non polluet, sed animam contaminabit. Et si quis a cedibus temperans, maledicus esse persistet; manum quidem homicidam non habebit, sed linguam habebit. Et quomodo quis ex toto corde poterit confiteri, non exigua secum peccati parte residente? Detersis itaque omnibus uitiis confessione, opus est desinendi: et orandum semper ad Deum est, ut in cohibendis peccatis exstinguendisque incentiuis eorum, pendula uoluntatis nostre studia confirmet.

4. Ob quod iam  confidens Propheta per confessionem ac precem suam in portu se innocentie collocatum, ait, uERS. 1: Confitebor tibi, Domine, in toto corde meo: quoniam audisti uerba oris mei. Duplex  intelligentie huius, ut superius iam diximus, sensus est. Nam siue laudem Deo confitetur, quia uerba oris eius audita sunt: siue per misericordiam Dei cum diu orasset  adiutus, iam omnibus peccatis desinentibus confitetur. Fidei nostre utrumque conueniens, ut et Dominum laudemus, et confiteamur intellecta peccata.

5. Angeli fidelibus ubique adsunt.---Dehinc sequitur: Et in conspectu angelorum psallam tibi. Parum sibi existimat Propheta esse, ut hominibus tantum presentibus psallat: 557 quia homines corporalium tantum negotiorum officia inspiciunt. In eo enim quod psallit, motum complacite Deo operationis ostendit. Non ergo que uidentur in corpore cerni desiderat: sed ea, que spiritaliter nature spiritales  contuentur gerere festinat. Scit enim se sub specula angelorum uitam omnem moresque agere, et ubique hec diuinorum  ministeriorum auxilia fidelibus cunctis assistere, ut scriptum est: Angelus Domini  in circuitu timentium eum . Legem etiam Moysi in manu Mediatoris per angelos fuisse dispositam docet Apostolus . Nec non et Eliseus absolutissime docuit, humanas infirmitates angelorum auxiliis defendi, et in omnibus periculis, si fides maneat in nobis, adesse spiritalium uirtutum defensionem. Namque cum Rex Syrie capere Geth urbem, in qua idem Eliseus propheta esset, pararet, et nocturnis itineribus exercitum suum, qui ante lucem urbem obsideret, destinasset; puer Elisei conspecta obsidione dixit: O Domine, quid faciemus? Et dixit Eliseus: Noli timere: quia plures sunt nobiscum, quam cum illis. Et orauit Eliseus ad Dominum, et dixit, Adaperi, Domine, oculos pueri huius, et uideat. Et adaperuit Dominus oculos pueri, et uidit, et  ecce mons erat plenus equis et curribus in gyro Elisei, et descenderunt ad eos . Tantus et tam nobilis propheta solus contemplatione auxiliorum spiritalium dignus est: sed oratio eius ad Dominum uisum incorporalium etiam puero suo meruit. In horum igitur assistentium humanis auxiliis Angelorum conspectu psallet Propheta, spiritalibus spiritalium operum contemplatione placiturus.

6. Cur propheta ad templum non in templo adoraturus. ---Sed non solum coram angelis psallet, sed etiam id quod sequitur efficiet. uERS. 2. Adorabo ad templum sanctum tuum: non in templo, ne quid secundum consuetudinem Iudeorum corporaliter loqui uideretur, si adoraret in templo; sed ad templum, id est, apud templum, spiritu et corpore adoraturus.  Templum autem Deo esse sanctos quosque, Apostolus docet, dicens: uos estis templum Dei, et Spiritus Dei habitat in uobis . Habitatio ergo,  que ex nobis Deo digna erit, Deo templum est.

7.---Quot hereses enecet. Dei nomina.---Apud hoc ergo templum Deo sanctum adorabit, non sine perfecta ratione doctrine: ne qua hereticis de incomposite orationis confusione ad studia sua pateret irreligiositatis occasio. Ait enim: Et confitebor nomini tuo super misericordiam tuam et ueritatem tuam. Cum Dei nomini confitetur, tenet euangeliorum et legis congruam fidem. Quod enim sibi nomen esse sciri Deus uoluit, eodem dicto euangelico 558  et legis  Dominus Sadduceis resurrectionem corporum abnegantibus respondens ostendit. Ait enim: De resurrectione autem mortuorum non legistis, quod dictum est uobis  a Deo dicente: Ego  sum Deus Abraham et Deus Isaac et Deus Iacob ? Non est Deus mortuorum, sed uiuentium . In absoluto ergo hereticorum  error est, qui alium atque alium euangeliorum et legis Deum asserunt: cum Dominus id quod principale in lege est, ad confirmationem spei euangelice commemoret. Est autem et nomen aliud Deo, quod in euangeliis cognoscimus, Domino dicente: Pater, uenit hora, honorifica Filium tuum, ut Filius tuus honorificet te . Et post multa alia sequitur: Manifestaui nomen tuum hominibus . Et quod nomen esset, superius ostendit dicens: Pater, uenit hora, honorifica filium tuum. Huius ergo  nomen adorat, qui et secundum legem Deus Abrahe et Deus Isaac et Deus  Iacob sit, et secundum euangelia unigeniti Dei pater est.

8. Contra Nouatianos.---Exstinguit quoque insolentem eorum professionem, qui humane nature et infirmitatis immemores, et immisericordem Deum predicantes, peccatis penitentium ueniam et solatium non relinquunt: cum ad penitentiam, per quam a peccatis desistitur, doctrina legis, prophetarum, euangeliorum, apostolorum eos qui peccauerint adhortetur: ut desperate iam spei aliquantulum per eam solatii comparetur, ut amissis licet beatis et maximis et  Deo proximis, ne his saltem que talibus sunt secunda careamus.

9. Contra Marcion., Manicheos, etc.---Tollit etiam stultissimani eorum temeritatem, qui frustrato falsoque  corpore Dominum in carne uisum esse contendunt: ut eum Pater ementita ueritate in habitu false carnis ostenderit; non recordantes post resurrectionem corporis spiritum se uidere credentibus apostolis dictum esse: Quid conturbati estis, et que cogitationes adscenderunt in corda uestra? uidete et manus meas et pedes, quoniam ipse ego sum: palpate et uidete, quoniam spiritus carnem et ossa non habet, sicut me uidetis habentem . Ab horum igitur confessione confessionem suam propheta discernit, perfecte fidei ordinem tenens: cum in nomine Deum Abrahe et Deum Isaac et Deum Iacob; cum in misericordia penitentium misericordem: cum  in ueritate  quod uerbum caro factum sit confitetur.

10. Nomen Dei ubique magnum.---Causa etiam confessionis hinc sumitur: Quoniam magnificasti super  omnia nomen sanctum tuum. Non  uni tantum genti Dei nomen est cognitum: sed super omnia magnificatum est, 559 et in omnes se magnitudo sanctitatis extendit. Non barbarus, non Scytha, non seruus, non liber, non mulier, non uir, non etas ulla secernitur: super omnia enim magnificatum Dei nomen est. Templa collapsa sunt, simulacra  mutata sunt, haruspices interuentu sanctorum silent,  augurum fides fallit: unum Dei nomen in omnibus gentibus sanctum est. Adest enim semper in se sperantibus sanctis suis: et ubicumque inuocatum fuerit, presentem opem tribuit.

11. Iustus numquam sine metu. In Deo semper confidit. ---Ait enim, uERS. 3: In quacumque die inuocauero te, exaudi me. Nullum diem iustus quisque sine metu  transigit: neque anxia semper erga se fides securi temporis otium recipit. Scit omnes dies plenos insidiarum sibi esse, diabolo atque angelis eius excidium sibi semper  molientibus. Scit diem illam Domini occultam, insperatam, et modo nocturni furis repentinam futuram. Ut igitur se in quacumque die inuocantem exaudiat, deprecatur. Nec diffidit propheta quid in quacumque die exauditus obtineat. Sequitur enim: Multiplicabis me in anima mea in uirtute tua. Per multam scilicet Dei curam multiplicabitur ipse in anime uirtute: ne quid in se tribulationibus, ne quid terroribus pateat; sed cum tentationes ingruent, cum metus incidet, omnia multiplicata anime uirtute tolerentur.

12. Reges terre.---Et quia certa spes ista est, ut  anime uirtus diuine misericordie multiplicetur auxilio; debitam ob id ab omnibus Deo confessionem fatetur, dicens, uERS. 4-6: Confiteantur tibi, Domine, omnes reges terre: quia audierunt omnia uerba oris tui. Et cantent in uiis Domini, quoniam magna est gloria Domini; quoniam excelsus Dominus, et humilia respicit, et alta de longe cognoscit. Et quos reges terre propheta significet, iam in plurimis psalmis ostensum est. Reges non gentium, sed terre, id est, sui uniuscuiusque corporis reges desinente a se regno peccati. uocati enim sumus in regnum celorum, regno mortis euerso: Mors enim regnauit ab Adam usque ad Moysen : et iam unusquisque rex suus est secundum Apostolum: Iam sine nobis regnatis . Horum igitur confessio Deo  digna est. Audierunt enim omnia uerba oris Dei, et in reges se constitutos sciunt.

13. Gloria magna.---Neque solum confiteantur, sed et cantent in uiis Domini, non transgredientes  uias Dei, sed in his euntes. uie autem Dei sunt prophete omnes et apostoli, in unam uiam unumquemque uia sua dirigentes. Et quod ex omnibus in unam concurratur, propheta demonstrat, dicens: State in uiis Domini, interrogate semitas Dei eternales, et uidete que est uia bona, et ambulate in ea . uie enim Domini eterne. In his itaque uiis Domini cantandum est, et hymnis prophetalibus concinendum, 560 quia magna Dei gloria est: magnificentie enim eius non est finis. Nam magnitudinem glorie sue opera testantur, celum, terra, maria, ether, homo ipse, qui rationis particeps  ad horum cognitionem perfectus est, ut per hec uisibilia inuisibilem Dei gloriam contueretur.

14. Humiles respicit Deus. Superbi a Deo longe  alieni.---Neque solum magna est Dei gloria: sed etiam excelsus est, et humilia respicit. Hinc eminentis celsitudinis sue admiratio maxima est, quod humilia respicit qui excelsus est. Sed que humilia respicit? Nempe ista: Cor contribulatum et humiliatum Deus non spernet ; et rursum: Et super quem respiciam, nisi super humilem et trementem uerba mea ? Sed quia excelsus humilia respicit, habet in se aliam quoque admirationem, quod et alta de longe cognoscit. Superbe et insolentes cogitationes Deum non fallunt: agnoscit omnia, et nichil scientie eius impenetrabile est. Deus, ut scriptum est, prope est his qui tribulato sunt corde : non admiscetur autem arrogantibus, neque insolentibus prope est. Unicuique enim  nostrum pro fidei diuersitate aut proximus est aut remotus, spiritali uirtute ubi se dignum est acquiescens. Et ideo  a longe alta cognoscit, quia et per indignitatem abest ab insolente, et per uirtutem,  longe licet, que sunt superba cognoscit.

15. Tribulationis utilitas. Ferri nequit nisi auxilio Dei. Dextera Dei uirtus.---uERS. 7. Si ambulauero in medio tribulationis, uiuificabis me. Non abnuit iustus iste, ne in mediis tribulationibus ambulet. Scit enim quia tribulatio, secundum Apostolum, patientiam operatur . Scit improbabilem uirum non placere, scit uictorem militem nisi bello non futurum, scit intentatam fidem languere, scit in tribulationibus, secundum apostolum, gloriandum . Scit imparem se tribulationibus nisi auxilio Dei esse;  et idcirco per Deum salutis sue certus est: et cum in mediis tribulationibus ambulet,  per eumdem se uiuificandum esse confidit. Ait enim, uERS. 8: Super iram inimicorum  meorum extendisti manum  tuam: et saluum me fecit dextera tua. Dominus retribuet pro me. Irascentibus inimicis extensa nos manus Dei protegit. Tribulationes enim inimici afferunt, irascentes fidei et spei nostre: quia aduesarius noster, secundum apostolum, diabolus tamquam leo rugiens ambulat, querens nos deuorare . Sed super iram inimicorum, per quos diabolus semper operatur, manus Domini extenditur, et sperantes in se saluos facit dextera eius. uirtus significatur in dextera: et ideo Dominus, qui Dei uirtus et Dei sapientia est, nonnunquam Dei dextera cognominatur, per quem aduersus omnes inimicos in omnium tribulationum bello protegimur.

16. uindicta Deo dimittenda.---Seruauit autem euangelice mansuetudinis 561 propheta rationem, qua iniuriam  reddere his qui nos persequuntur inhibemur, dicens, uERS. 8: Dominus retribuet pro me. Illi enim uindicta seruanda est, qui in calumnia  uestis, dimitti et pallium iussit, qui post iniuriam alape unius, preberi et maxillam alteram uoluit, qui uetuit malum pro malo reddi; plus uindicte adepturis, qui eterno iudici ultionem presentis iniurie reseruassent.

17. Homo non manu, sed manibus Dei effectus.---Concludit deinde fidelissime spei uoce, Domine, misericordia tua in seculum, opera manuum tuarum non omittas: ut quia Dei misericordia in seculum est, extendens super iram inimicorum manum suam, et fideles suos protegens dextera sua, et pro his retribuens, opera manuum suarum non omittat, hominem scilicet qui ait: Manus tue fecerunt me, etc.  . Nonnunquam manu Dei facta commemorari solent: homo uero semper manibus Dei effectus, nobiliore in eum opere ex manuum  commemoratione monstrato . Ut igitur hunc non omittat precatur, et sit ei auxiliator assiduus per eum et in eo qui ait: Ecce ego uobiscum sum omnibus diebus usque ad consummationem seculi . Dominus noster iehsu Christus, qui est benedictus in secula seculorum. Amen.



PSALMUS CXXXuIII.

Domine, probasti me, et cognouisti me: tu cognouisti sessionem meam et resurrectionem meam. Intellexisti  cogitationes meas de longe, semitas meas et directiones meas  inuestigasti. Et omnes uias meas preuidisti:  quia non est dolus in lingua mea. Ecce tu, Domine, cognouisti omnia nouissima et antiqua: tu formasti me, et posuisti super me mantum tuam. Mirabilis facta est scientia tua ex me: confortata est, non potero ad eam. Quo ibo a spiritu tuo, et a facie tua quo fugiam? Si adscendero in celum, tu illic es: si descendero in infernum, ades. Si sumpsero pennas meas ante lucem, et  habitauero in postremis maris. Etenim illuc manus tua deducet me, et tenebit me dextera tua, Domine . Et dixi, Forte tenebre conculcabunt me, et nox illuminatio mea in deliciis meis. Quia tenebre non obscurabuntur a te, et nox sicut dies illuminabitur: sicut tenebre eius, ita et lumen eius. Quia tu  possedisti renes meos, suscepisti me de utero matris mee. 562 Confitebor tibi, quia terribiliter mirificatus sum: mirabilia  opera tua, et anima mea nouit nimis . Non est occultatum os meum a te: fecisti  in occulto: et substantia mea in inferioribus terre. Imperfectum tuum  uiderunt oculi mei , et in libro tuo omnes scribentur: die repleb untur, et nemo in eis. Mihi autem nimis honorificati sunt amici tui, Deus: nimis  confortatus est  principatus eorum. Dinumerabo eos, et super arenam multiplicabuntur: exsurrexi, et adhuc tecum sum. Si occidas, Deus, peccatores , uiri sanguinum declinate a me. Quia contentiones in cogitatione, accipient in uanitate ciuitates tuas.  Nonne qui oderunt te , Deus, oderam illos, et super inimicos tuos tabescebam? Perfecto odio oderam illos: inimici facti sunt mihi. Proba me, Deus, et scito cor meum: interroga me, et scito semitas meas. Et uide si uia iniquitatis in me est: et deduc me in uia eterna .




TRACTATUS PSALMI.


1. Psalmorum auctor Spiritus sanctus. Qui omnes de Christo sint.---Omnem propheticum sermonem ex diuini Spiritus instinctu profectum non in obscuro est: cum legimus, Hec dicit Dominus; et iterum, Audite uerba Domini ; et rursum: Quoniam Dominus locutus est ; et in eodem: Os enim Domini locutum est ista . De psalmis autem ipse Dominus in Euangeliis confirmat, cum de se loquens ait: Si Dauid in Spiritu uocat eum Dominum, quomodo dicitis quod filius eius est ? docens omnia Dauid Spiritu prophetico elocutum. Locutum autem de se licet in hoc eodem loco ostenderit, cum ab eo ait Dominum se esse in Spiritu nuncupatum; absolutius tamen ostendit in psalmis sacramentum omne corporei aduentus sui contineri, dicens: Hec sunt uerba mea,  que locutus sum ad uos cum adhuc essem uobiscum, quoniam oportebat omnia impleri que scripta sunt in  lege Moysi et prophetis et psalmis de me . Non est ergo ambiguum, quin in psalmis de eo scriptum sit. Nam tametsi  plerumque in his talia sint, ut ad personam patriarcharum, prophetarum, apostolorum, martyrum,  generationis quoque prime  et generationis sequentis referri oporteant: tamen quia omnia in Christo et per Christum sunt, quidquid illud in psalmis  est sub diuersorum 563 personis prophetatum, omne de ipso est: quia doctrina omnis, diuersis licet preceptorum generibus multiformis, hoc per diuersos prestet ut ipse noscatur. Hec nobis propter presentem psalmum commemoranda necessario fuerunt: ne forte  improbabili auctoritate presumpsisse existimaremur, ut ad personam Christi omnem hanc prophetiam eius referremus.

2. Ne due Christi nature confundantur. Hominem assumens Deus permansit.---Diligenter autem ea obseruanda ratio est, ut quecumque homini illi, quem ex utero sancte uirginis assumpsit, et in quo se  nasci hominem qui Deus erat uoluit, apta esse et congrua uidebuntur, cum debita celesti  nature sue dignitate tractentur: neque sacramentum salutis nostre, qua in forma Dei manens formam serui accepit, ad contumeliam indemutabilis sue et inuisibilis et incorporee et impassibilis substantie coaptemus. Quod enim homo fuit, nobis profecit, sibi nichil dempsit. Exinaniuit enim se, in forma Dei manens;  non ut forma serui esset, et forma Dei esse desineret. Ait enim ipse: Quecumque Pater facit, eadem et Filius facit similiter . Numquid  in forma Dei manens, uirtutem et diuinitatem, qua in forma Dei manebat, amisit? Cum enim in corpore humilitatis nostre, quecumque Pater facit, eadem et ipse facit similiter, nichil per consortium  carnis a paterne diuinitatis potestate degenerat: neque id corpus quod assumptum est, uirtutem nature antea manentis  aboleuit, cum in eo corpore quod assumptum est, uirtus nature antea manentis operetur.

3. Si quid in eo infirmum, ad hominem referendum.---Itaque si quid infirmum ex persona eius dictum reperietur; ad hominem referri oportebit, per quem habitauit in nobis. uerbum enim caro factum est, et habitauit in nobis . Referendum autem ob id est, quia non aliene aut simulate nature hominem  assumpsit. uerbum namque caro factum habitauit in nobis: non in uitia infirmitatesque carnis ex uerbi uirtute deficiens, sed nature nostre infirmitates homo natus assumens. Assumptio autem infirmitatis non fecit infirmum, quia aliud est naturam esse, aliud assumpsisse naturam. Et extra generis necessitatem, uoluntatis accessio est. Non enim peccator fuit, sed peccata suscepit. Neque infirmus exstitit, sed portauit infirmitates. Ipse enim, secundum prophetam, peccata nostra suscepit, et infirmitates nostras portauit . Et ne quid in 564 impassibilem atque indemutabilem diuinitatem infirmitatis incidere existimaretur; adiecit, Et nos  putabamus eum in doloribus esse. Suscepit ergo infirmitates, quia homo nascitur; et putatur dolere, quia patitur:  caret uero doloribus ipse, quia Deus est. Et cum  habitat in nobis, cumque infirmitates nostras suscipit, et cum susceptis infirmitatibus non dolet; non potest non esse qui habitat, nec a se  defecisse qui suscipit, nec abolitus Deus esse qui non dolet. Et hec quidem propter presentem psalmum commemorata paucis sunt, quia uidetur statim ex persona hominis cepisse: ne per hoc, quod tamquam homo loquitur, decessisse ex paterne diuinitatis gloria uideretur.

4. Iusti tribulationibus sunt probati.---Ait enim, uERS. 1: Domine, probasti me et cognouisti me. Apostolus cum nos patientie et spei doctrina erudiret, ait: Tribulatio patientiam perficit, patientia autem probationem, probatio uero spem, spes uero non confundit . Et hec quidem in sanctorum quorumque uita atque operibus fuisse cognoscimus, ut multis passionibus tribulationibusque iactati, probabiles Deo facti sint. Si quis enim exsulem Abraham, et in metu parricidii et celibatus, et in ceterarum passionum iniuriis mansisse fidelem semper meminerit; si quis fugam Iacob, et preter estiuorum dierum laborem, hibernarum noctium uigilias in custodiis ouium recordetur; si quis Moysi quadraginta annorum seruitutem, et in eo acerba plebis opprobria, et magorum aduersus eum emulas potestates recenseat: intelliget  eos patientia et constantia spei probatos, non immerito id esse premii consecutos, ut in Abrahe  semine gentes benedicerentur, ex Iacob Isrel esset, Moyses Pharaoni in Deum fieret. Longum est passiones ceterorum patriarcharum, prophetarum, apostolorum, et beata atque inuicta illa Pauli in mari, in fluminibus, in terra, in solitudinibus, in urbibus, in propriis, in exteris, in plagis, in uinculis, in carceribus, in theatris fidei documenta  memorare. Certe hos omnes patientia probabiles reddidit, per quam non erubescende spei sue fiduciam probauerunt. Sed hec opportunius et plenius suis locis tractari oportet : nunc ad eum, ex cuius persona psalmum constare diximus, reuertendum est.

 5. Christus ut homo primum probatus, deinde cognitus.---Non confundenda autem persona diuinitatis 565 et corporis est. Omnis enim nunc in exordio ex persona eius hominis, quem assumpsit, oratio est. Probasti me, et cognouisti me. Probatus est, ut cognosceretur: quia posterior est probatione cognitio. Et uideamus secundum euangelicam doctrinam, hic Dei filius quomodo sit et probatus et cognitus. Humilitas namque eius, per quam meruit ab omni celesti, terrestri et inferno adorari, et in gloria Dei Patris esse, probatio eius fuit. Ita enim Apostolus ait: Fuit obediens usque ad mortem, mortem autem crucis: propter hoc exaltauit eum Deus, et donauit illi nomen quod est super omne nomen, ut in nomine eius omne genu flectatur, celestium, terrestrium et infernorum;  et omnis lingua confiteatur, quia Dominus iehsu in gloria est Dei Patris . Propter hanc itaque usque ad mortem obedientiam, et mortem crucis, infirmitas carnis assumpte et in nomine  atque honore immortalitatis et in Patris Dei gloria collocatur. Dei enim nomen donatur, et nomen non sine honore donatur. Honor autem qui donatur, non alius potest esse quam nominis; nomen uero indulti honoris, non aliud est quam quod gloria est paterna: ut qui in forma Dei manens, f ormam serui accepit, propter obedientiam forme seruilis cum crucis morte suscepte, in gloria Dei Patris esset, cuius antea manebat in forma. Sed hec apostolus iam de perfectis  locutus est: demonstrandum autem in Euangeliis est, ubi et probatus et cognitus est.

 6. Probatus et cognitus est in baptismo, in deserto. Petrus qui probauit ac cognouit.---Humilitas itaque eius probatio est. Unigenitus namque Deus, peccatorum remissor, eterni regni dominus, baptizari se tamquam peccatorem exposcit. Officium istud Baptista renuit, agnoscens eum qui sibi potius peccata donasset. Ille autem suscepti in se hominis iustitiam etiam sacramento baptismi expleuit: et peccati  nostri, peccati ipse nescius, particeps fieri non recusat; et omnem in se humilitatem caduce carnis assumens, Iordanem turbis peccatorum mixtus ingreditur. Probatur in istis omnibus dum geruntur: sed uideamus an probatus agnoscitur. Ait enim Euangelista: Et baptizato Iesu confestim adscendit de aqua. Et ecce aperti sunt celi, et uidit Spiritum Dei descendentem de celo, sicut columbam uenientem in ipsum, et ecce uox de celo  dicens, Hic est filius meus dilectus, in quo complacui . Probationem mox consecuta cognitio est: et quem humilitas probabilem fecerat, hunc paterna uox filium complacitum sibi postquam probauit, ostendit. Est et probatio, quam statim consecuta cognitio est. In deserto agit, tentationi diaboli subiicitur,  seseque nunc in fastigium templi, nunc in excelsum montem patitur efferri. Contumelie itaque se iniurie tam grauis 566 dedit, dum in deserto est, dum conditione tentationis illuditur, dum eleuari potest in templum atque montem. Sed tentationum probationem, agnoscentis testimonium non reliquit. Ait enim Scriptura, Tunc reliquit eum diabolus, et ecce angeli ministrabant ei . Homo tentatur, homo circumfertur: sed post hec angeli ministrant. Per probationem cognoscitur, per cognitionem dignus est ministerio Angelorum. In ceteris autem quotiens probatus est, totiens et cognitus est. Petrus passionem eius detestatus est, crucis in eo scandalum pre amore et confesse iam a se diuinitatis cognitio ne non sustinens : sed quia eum ob infidelitatem crucis satanam nuncupasset, non multo post cum in monte glorie sue habitu constitisset, tali a Patre uoce cognoscitur: Hic est filius meus dilectus; in quo complacui, hunc audite . Probationem, quam tentatio Apostoli effecerat, paterne uocis cognitio est consecuta.

7. Sessio doctrina, surrectio opus.---Dehinc sequitur, uERS. 2: Cognouisti sessionem meam, et resurrectionem meam. In sessione doctrinam significari, euangelica auctoritas est. Sessiones autem nobiscum he sunt, que a Grecis cathedre nuncupantur. Moyses cathedram habuit secundum Domini dictum: Super cathedram Moysi sederunt Scribe et Pharisei. Omnia ergo quecumque dicunt uobis, facite et obseruate: secundum  autem opera eorum nolite facere; dicunt enim et non faciunt . Cum igitur doctrina Phariseorum ob id probabilis esse doceatur, quia ipsi in Moysi cathedra sederunt; doctrina necessario significatur in cathedra. Cognouit itaque sessionem eius, cum dignitatem eius in omnibus predicat, cum uoluntatem eius qui se misit exsequitur, cum humilitati corporis sui gloriam postulans  audit e celo: Et honorificaui, et honorificabo . Sed  doctrina non minus in sessione eius, quam in resurrectione opus, cognoscitur. Nam ut sessio doctrine preceptum est, ita et resurrectio operationis effectus est. Sedens iehsu docuit in monte: sed post doctrinam ad opera descendit. Ita enim scriptum est: Et descendente eo de monte, secute sunt eum turbe. Et ecce leprosus quidam  ueniens adorabat eum dicens, Domine, si uis potes me mundare. Et extendens manum tetigit eum Iesu dicens, uolo, mundare . Et ad sanandam quoque  archisynagogi filiam surrexit Dominus; scriptum est enim: Et surgens iehsu sequebatur eum cum discipulis suis . Cum autem perfectum illud in lauandis apostolorum  pedibus humilitatis sue officium expleuit, ita legimus: Surrexit a cena, et posuit uestimenta sua, et accepto linteo precinxit se . Cognoscitur itaque in sessione eius et in resurrectione doctrina atque opus: quia et sermone et 567 opere Dei  in se Patris gloriam predicabat.

8. Christi cogitata longe ante presciuit Deus.---uERS. 3: Intellexisti omnes cogitationes meas de longe. Scrutans corda et renes Deus est: et quomodo de longe cogitationes eius intellecte sunt? De longe, non ad locum, sed ad tempus refert. Non enim,  de longe intelligis, ait; ut res loci esse credatur, tamquam longe ab humanis operibus  sit, cum uisu uirtutis sue et scientia ea que cogitantur intelligat: sed, de longe  intellexisti, preteriti potius temporis  significans etatem. Et ubi istud, quod longe ante cogitationes suas cognouerit, reperiemus? Nempe ubi dicitur: Ecce puer meus quem elegi, dilectus meus in quo complacuit anima mea: ponam spiritum meum super eum, et iudicium gentibus nuntiabit. Non clamabit, non contendet, neque quisquam in plateis uocem eius audiet . Et huius prophetie tum Euangelista meminit, cum his, quos curabat, ut de se tacerent iubebat. Has ergo cogitationes  eius, humilitatis scilicet et patientie, longe ante intellexit; quia de his erat prophetarum ore testatus.

9. Semita et directio quid.---Semitam meam et directionem meam inuestigasti. Est autem de semita et directione, antequam id ipsum tractetur, non nichilum preloquendum. Id namque, quod nobiscum semita est, alia uirtute atque intelligentia cum Grecis est:  enim nuncupant, id est, frequenti ingressu discursuque contritam, per quam non semel, neque aliquando, sed semper incessum sit. Quod autem nostri directionem transtulerunt, id illi ex hebreo  interpretati sunt. autem, quarumdam gentium consuetudine, certum et constitutum modum itineri significat: ut quod  nos  millia, id illi nuncupent.

10. Christus a se transcursam, tritam a prophetis percurrit.---Dominus itaque noster in eo corpore quod assumpsit, iam transcursam a se  atque tritam in prophetis semitam percucurrit: et certum constitutumque sibi itineris sui finem confecit. Quod autem per tritam predicationis semitam ambulauerit, audiamus ipsum dicentem: Ierusalem, Ierusalem, que occidis prophetas, et lapidas eos qui ad te missi sunt, quotiens uolui congregare filios tuos, sicut gallina congregans pullos suos, et noluisti ! Quotiens cum ait, frequentiam numerose significationis ostendit. Nihil ergo noui et egit et passus est, cum per nolentem congregari filios suos Ierusalem totiens et auditus et inhonoratus est in  prophetis.

11. Prescriptum sibi iter confecit.---Quod autem definitum et prescriptum 568  iter confecturus esset, ostenditur in eo cum ait: Ego te honorificaui super terram, opus consummaui quod dedisti mihi . Qui datum sibi opus consummat, modum prescripte operationis expleuit. Scit autem sibi constitutum esse quid gerere oporteat, cum ait Petro, gladio his qui ad comprehendendum eum  uenerant resistenti: Calicem, quem dedit mihi Pater meus,  non bibam illum ? docens se prescripte sibi a Patre passionis calicem esse bibiturum. Scit se etiam semitam suam directionemque complesse, cum potato  aceto spiritum traditurus ait: Consummatum est, et mox tradidit spiritum .

12. Que gessit aut passus est, presciuit Pater.---Hanc ergo semitam et directionem suam Pater inuestigauit. Inuestigauit autem per prophetam, cum de sorte uestis prophetauit, ut scriptum est: Et super uestimentum meum miserunt sortem . Et iterum cum de tradito inter latrones atque suspenso  recognita est prophetia dicens: Et cum iniquis deputatus est ; uel cum de osse  intacto atque impresso uulnere ante predictum est: Os eius non confringetis ; et, uidebunt quem compunxerunt . Hec itaque, que ei omnia erant in passione prescripta, a Deo peruestigata sunt,  ut et fuerint prophetata. Ac ne quid ex his, que gessit ac passus est, incognitum fuisse Patri existimaretur; generaliter cuncta complexus est, dicens, uERS. 4: Et omnes uias meas preuidisti. Sed qui preuidit, uidit antequam res esset. Preuidit autem etiam hoc, quia non est dolus in lingua mea: est enim, secundum propriam professionem, ueritas,  uia et uita . Non recipit dolum ueritas; non enim mentitus est aut fefellit: lingua omnis eius officio functa est ueritatis, qui ait: Celum et terra preteribunt, uerba  autem mea non preteribunt . Patrem Deum predicat, se uero esse et hominis et Dei filium confitetur. Dolum predicatio ista non habuit, que et de se et de honore eius qui se miserat fatebatur.

13. Dei scientia non a propheta, non a Moyse, sed a Christo nobis tradita.---Proficit deinde paulatim sermo ceptus ab homine, et ad significationem nature in eo celestis  extollitur, cum ait, uEBS. 5 et 6: Ecce tu, Domine, cognouisti omnia nouissima et antiqua: tu formasti me, et posuisti super me manum tuam. Mirabilis facta est scientia tua ex me: confortata est, et non potero ad eam. Persone istud prophete non conuenit, ut ex se dixisse uideatur, Mirabilis facta est scientia tua ex me, ut mirabilis Dei cognitio ex eo facta sit, Moyse antea  cognitionem 569 nobis Dei  libris Legis loquentis.  Sed ne ipsi quidem Moysi hoc esse proprium potuerit, Deum antequam flagrantem rubum conspicit nescienti,  opinione quidem electi in Abraham et Isaac et Iacob populi sui religioso, uerumtamen familiarem cognitionem ante hoc tempus nisi a Deo non adepto. Sed omnis sermo iste ei competit, qui ait: Pater, manifestaui nomen tuum hominibus ; et qui ait: Hec est autem uita eterna, ut cognoscant te solum uerum Deum, et quem misisti Iesum Christum . Sed hec suo loco plenius prosequemur.

14. Christi que nouissima, que antiqua.---Descendendum autem ad id est secundum ordinem dictorum: Ecce tu, Domine, cognouisti omnia nouissima et antiqua. Nouissima sunt, cum probasti, cum cognouisti, et  cetera que propria sunt eius hominis quem assumpsit. Antiqua sunt, que modum non habent, que indefiniti temporis significant uetustatem. In principio enim erat uerbum, et omnia per ipsum facta sunt .

15. Ut Deus ait: Formasti me: ut homo posuisti, etc.---Dehinc ut nouissima Deus et antiqua cognouit; ita in eo quod sequitur: Tu formasti me, et posuisti super me manum tuam, utrumque significat: ut quod formauit, antiquum sit; quod superposuit manum, nouissimum sit. Quod enim secundum naturam diuinitatis formatus sit, Apostolus docet dicens: Qui cum in forma Dei esset ; quod enim in forma est, formatur in formam: et quidem  paterne nature et diuinitatis formam. Et nescio an  quod formatus in forma serui est, referri possit ad Patrem, ut formatus ab ipso sit: Sapientia enim ipsa sibi edificauit domum . Sed hinc nec temporis, nec questionis est amplius loqui. Quod autem proprie ad corpoream natiuitatem referri oporteat: Et posuisti super me manum tuam; ita docemur ex persona Patris: Inueni Dauid seruum meum, in oleo sancto meo unxi eum. Manus enim mea auxiliabitur ei, et brachium meum confortabit eum. Nihil proficiet inimicus in eo, et filius iniquitatis non adiiciet nocere eum . Et non est ambiguum, omnem hunc psalmum ad personam Domini esse referendum: quia ea omnia in eo sint, que et diuinitati ipsius propria sint, et a nature nostre infirmitate dissentiant.

 16. Dei scientia unde mirabilis.---Et quia utroque  in tempore, id est, nouissimo et antiquo, uel ipse predicando, uel in apostolis et prophetis loquendo, cognitionem ex se Dei mirabilem fecit; ait: Mirabilis facta est scientia tua ex me. Sed mirabilis quomodo? Nempe cum omnia esse intra Deum docentur, dum Deus esse in omnibus predicatur, dum immensa et incomprehensibilis natura intus 570 atque extra manens, locos omnes quibus contineri possit excedat. Mirabile est Deum ubique esse, et nusquam abesse; in omnibus esse, et totum esse; et extra locos ac tempora pro infinitate atque eternitate sua semper esse. Hoc mirificum, hoc confortatum; id est, sine infirmis iam intelligentie opinione firmatum.

 17. Filius natura equalis Patri quatenus equari nequit.---Sed quid est istud quod dicitur, Non potero ad eam? Unigenitus ait: Omnia que Patris sunt, mea sunt ; et, Sicut habet Pater uitam in semetipso , ita et Filio dedit uitam habere in semetipso; et, Sicut Pater uiuificat mortuos, ita et Filius quos uult uiuificat similiter ; et, Ego et Pater unum sumus . Nulla discretio potestatis in uerbis est, nullam etiam differentia uirtutis in factis est. Quod unum sumus, plerique irreligiosorum ad uoluntatis tantum concordiam retulerunt . Sed cum dicitur: uel operibus meis credite, quia Pater in me, et ego in Patre ; non tantum uoluntatis unitas, sed etiam diuine uirtutis ostenditur. Ergo cum omnia que Pater faciat, omnia  faciat et Filius; eadem enim facit similiter: querendum est, quid sit quod dictum sit: Non potero ad eam. Sed cum audio: Pater maior me est ; et rursum: Non potest Filius facere ab se quidquam, nisi quod uiderit Patrem facientem ; hec mihi intelligentiam suggerunt dicti huius, Non potero ad eam. Est enim Pater maior Filio, sed ut pater Filio; generatione, non genere: filius enim est, et ex eo exiuit. Et licet paterne nuncupationis proprietas differat, tamen natura non differt: natus enim a Deo Deus, non dissimilis est a gignente substantia. Non potest ergo ad eum ex quo est  exequari. Nam quamuis alter in altero per uniformem ac similem eiusdem nature gloriam maneat; tamen  et ex quo genitus est, non exequari in eo uidetur  posse quod genuit.

 18. Patris immensitas.---Et uideamus an hoc quod  non potero ad eam ad dignitatem paterne confessionis relatum sit. Sequitur enim, uERS 7-10: Quo ibo ab spiritu tuo, et quo a facie tua fugiam? Si adscendero in celum, tu illic es; si descendero ad infernum, ades: si sumpsero pennas meas ante lucem, et habitauero in postremis maris. Etenim illuc manus tua deducet me, et tenebit me dextera tua. Non excedit paternam Filius infinitatem; neque naturam, que ultra locos omnes est, is qui in sinu est transgreditur . Sit licet in celo, sit in infernis, et ultra postrema maris euolet, adest tamen ille ubicumque qui ubique est: nec subterfugi potest intra quem omnia sunt, et qui in omnibus est.

 571 19. Distinguendus triplex Christi status.---Et ne quid irreligiose ad contumeliam indemutabilis atque impassibilis substantie opinemur ex eo quod dictum est: Aut a facie tua quo fugiam? ut uideatur fugam ob passionis metum cogitasse: dictorum  ratio noscenda est, ut incolumi dignitate hec necessario commemorata esse intelligantur. Nemo autem eorum, qui in studiis doctrine celestis demorantur, poterit ambigere Deum atque hominem Dominum nostrum Iesum Christum confiteri: et hominem quidem in tempore, Deum uero semper et ante hominem et post hominem: utrumque uero, Deum scilicet atque hominem, tunc tantum cum in homine fuit. Erat enim in forma Dei, et formam hominis accepit: et rursum in gloria Dei patris est, forma uidelicet seruili in gloriam eius cuius in forma ante  manebat proficiente, corruptionis scilicet natura per profectum incorruptionis absorpta.

20. Nature alterutri quid conueniat.---Cum igitur psalmum hunc ceptum ex persona hominis quem assumpsit meminerimus; diligenter contuendum est, ut intelligamus quid  diuinitati eius, quid homini sit aptandum: atque ita, ut sensum nostrum dictis magis applicemus, quam per fallacis intelligentie opinionem sensui dicta subdamus  . Ait enim: Quo ibo ab spiritu tuo, aut a facie tua quo fugiam? Diuersa significatio est spiritus, atque faciei. Et a spiritu quidem abibo, a facie autem fugiam. Dehinc sequitur: Si adscendero in celum, tu illic es; si descendero in infernum, ades. Non eadem est adscensio in celum, que et descensio in infernum. Tertium  deinde est: Si sumpsero pennas meas ante lucem, et  habitauero in postremis maris: etenim illuc manus tua deducet me, et tenebit me dextera tua. Iam non hominis hec uox est, ut pennas sumat, ut suas sumat, ut trans Oceanum habitet, ut deducatur illuc manu Dei, ut teneatur dextera Dei: potioris istud nature est. Et quis hic sit qui confidenter hec dicat, ipsa dictorum ratio monstrabit.

21. Ut Deus nusquam abest a spiritu Dei; ut homo qui fugiat a facie Dei.---Ostendens igitur unigenitus Deus eam, que per se mirabilis facta est, et ad quam non potest, paterne admirationis confessionem, utrumque in se tempus et naturam utramque significat, scilicet eam  qua et in spiritu, et in corpore manens docuit. Cum enim ait: Quo ibo ab spiritu tuo; tempus illud quo et ipse spiritus in spiritu paterne  glorie ante assumptionem 572 hominis mansit ostendit. Non enim  potest a spiritu quoquam abesse, qui spiritus est: quia nec hic falli potest, nec ille decipere. At cum ait, aut a facie tua quo fugiam, assumpte a se infirmitatis docuit etatem: humana enim infirmitas faciei Dei non patitur occursum; quia dictum Moysi est: Quis est homo qui uidebit faciem meam, et uiuet ? Quod non sustinemus, defugimus; quia infirmitatis humane est, occursum nature inconspicabilis fugere. Et fugit quidem quantum  ad impatientiam uisionis. Sed quia, secundum Prophetam, uultus Dei super facientes mala , nature quoque humane est, iudicium Dei, quod significatur in uultu, fugere non posse. Non enim tamquam peccator  qui peccati nescius est loquebatur, ut fugeret: sed paternam infinitatem extra omnia manentem cum in spiritu ante docuisset; nunc quoque ex hominis persona, qui nusquam Deum fugere posset, ostendit.

22. Ut Deus ascendit in celum, ut homo in infernum descendit.---Sequitur quoque  ratio dictorum, ut utrumque ex eo quod et homo et Deus erat dixerit: Si adscendero in celum, tu illic es: hoc diuinitatis est proprium. Nemo enim adscendit in celum, nisi qui descendit de celo, filius hominis qui est in celo . Terreni enim corporis natura adscensionem hanc nisi in celestem gloriam demutata  non obtinet: Si descendero in infernum, ades: humane ista lex  necessitatis est, ut consepultis corporibus ad inferos anime descendant. Quam decensionem Dominus ad consummationem ueri hominis non recusauit. Id autem, Quo abibo, aut quo fugiam, et illic, es et ades; ad significationem doctrine eius que mirabilis ex eo facta est pertinet, per quam Deus omnia esse et in omnibus esse sit cognitus: ut licet faciem Dei homo fugiat, quia non sustinet, licet de supernis ad inferos mortis lege descendat; Deus tamen ubique sit semper et in omnibus.

23. Que statum Christi gloriosum spectent.---Et quia per hec superiora discretim ex utroque in quo erat nature genere predicauit, Dei scilicet atque hominis; tertio unitatem nature iam  in se proficientis  ostendit, dicens: Si sumpsero pennas meas ante lucem, et habitauero in postremis maris: etenim illuc manus tua deducet me, et tenebit me dextera tua. Cum sumpsit pennas, iam corpore non grauatur . Cum suas sumpsit, docet hanc euolandi semper sibi fuisse uirtutem. Cum ante lucem sumpsit, tempus 573 resurrectionis ostendit. Cum in postremis maris est, loca ut Deus humane demorationis excedit. Cum deducitur manu, non timet. Cum tenetur dextera Dei, non mutatur aut decidit: Donauit enim illi Deus nomen quod est super omne nomen, ut in nomine eius omne genu flectatur celestium et terrestrium et infernorum; et omnis lingua confiteatur, quia Dominus iehsu in gloria est Dei patris . In eo enim quod datur ei  nomen super omne nomen, manu ac potestate Dei patris in gloria ipsius homo susceptus assumitur.

24. Penne significant uim euolandi ad celum post resurrectionem.---Pennas autem ad demutationem terrenorum corporum in spiritalem  atque eternam naturam referri, prophetica auctoritas est, cum ad inopem fidei et bonorum operum pauperem dicitur: Ne extendas te cum sis pauper diuiti, sensu autem tuo abstine: preparauit enim sibi pennas ut aquila, et reuertetur in domum eius qui preest ei . Pauperem extendentem se  in spes diuitis arguit,  quod infidelitatis sue inopiam fidelium exequet opulentie. Diues enim non humanis opibus, sed celestibus thesauris, parat sibi pennas, quibus reuertatur in domum eius qui preest ei. Reuertetur enim unde decidit, unde in peccato primi hominis expulsus est. Et quis est iste cuius hec domus est, et qui ei preest? Nempe ille qui dixit: Amen dico tibi, hodie mecum eris in paradiso . Meminit et alibi dicens, cum de spiritalium indefessa iam eternitate tractaret, Pennigerabunt tamquam aquile , naturam euolandi in celum in resurrectionis demutatione sumpturi. Sed hic pennas sumit uolaturus, non alienas, non nouas, sed proprietatis usurpatione presumptas: quia post passionis uoluntarie sacramentum, et nature et potestatis  pennas ad celum se habuerit efferendi.

25. Hic non Christi trepidatio, sed trepidationis opinio indicatur.---Sequitur etiam idem ordo dictorum, et ex utriusque nature intelligentia, hominis scilicet et Dei sermo decurrit. Ait enim, uERS. 11: Et dixi, Forsitan tenebre conculcabunt me. uox ista  hominis esse existimatur, quia uidetur quibusdam aut irreligiosis aut imperitis sub illa passionis timiditate trepidare: quasi uero nunc sermo iste timoris alicuius habeat professionem, et non magis suscepte mortis significauerit uoluntatem nullo eius metu ac terrore prelato. Non enim ait, Tenebre conculcabunt me; sed ait, Forsitan tenebre conculcabunt me. Quod fortuitu, adiecit; incertum humane de se opinionis, qua timere inferos creditus est,  irrisit errorem. Nemo enim conculcari se certus, 574 idem rursum an conculcetur incertus est.

26. Passio cur ei in deliciis. Pater una cum Filio et uirtute et natura. Tenebre in neutrum cadunt.---Ut autem hoc quod ait, Forsitan tenebre conculcabunt me, non ad nature sue trepidationem posset intelligi, sed impie de se intelligentie significaret incertum; continuo subiecit, Et nox illuminatio in deliciis meis. Quomodo enim conculcatur a tenebris, cui  mors illuminatio in deliciis sit futura? Domino itaque passio ista delicie sunt: dum portas ereas confringit, dum uectes ferreos conterit, dum omnem potestatem despoliat, dum de his in se triumphat, dum eum quem ad imaginem suam fecerat redimit, dum deliciis paradisi restituit. In his igitur passionis  oblectamentis atque deliciis nox ei illuminatio est: et illuminatio ob id, quia tenebre non obscurabuntur a te. Per nature unitatem ad  indemutabilem diuinitatis similitudinem in Filio Pater est: et, operibus  ipsis testantibus quod in eo Pater sit, confidenter ait, Non obscurabuntur a te: quia ex persona Patris dictum in psalmis meminerimus, Cum ipso sum in tribulatione . Et ipse Dominus in Euangeliis, cum de Apostolorum trepidatione loqueretur, ait: Ecce uenit hora, ut dispergatur unusquisque uestrum, et me solum relinquatis: sed non sum solus, quoniam Pater mecum est . Siue uirtute, qua similia patri potest; siue natura et genere et diuinitate, qua ex Deo Deus natus est, Pater secum est. Confidenter ergo ait, uERS. 12: Quia tenebre non obscurabuntur a te. Non enim sentit uirtus indemutabilis tenebras, et infernam noctem lux uera non patitur. Sequitur enim: Et nox sicut dies illuminabitur; sicut tenebre eius, ita et lumen eius. Hoc  totum ad id refertur quod dictum est, Tenebre non obscurabuntur a te, et nox sicut dies illuminabitur a te, et sicut tenebre eius, ita et lumen eius a te. Semel dictum a te, refertur ad plurima. Ideo autem in deliciis nox est, quia sicut dies illuminabitur. Illuminabitur autem ob id, quia ut tenebre, ita et lumen a Deo sint, potente tenebrarum conditore condere lumen in tenebris. Et audiamus istud Euangelistam docentem ita: Et lux lucet in tenebris, et tenebre eam non comprehenderunt : illo potente ut lux sit in tenebris, tenebris non potentibus obscuritatis sue nocte lumen indefessi luminis comprehendere.

27. Ut utraque Christi natura predicetur. Christi hominis officium. Unde terribiliter mirificatus.---Sequitur  deinde, uERS. 13 et 14: Quia tu, Domine, possedisti renes meos, suscepisti me de utero matris mee. Confitebor tibi, quia terribiliter mirificatus sum. Tenet etiam nunc ordinem significationis utriusque, ut se et hominem et Deum doceat. 575 Cum enim possidentur a Deo renes eius, et a matris utero suscipitur; corporalis in eo conditio monstratur. In renibus enim uoluptatis est causa. Sed cuius renes a Deo possidentur, non exeunt in uoluptates corporis  incentiua lasciuie. Et qui ab utero matris suscipitur, non ad opera seculi a Deo susceptus excedit. Omnis igitur eius uoluntas ac labor est Patrem predicare, uoluntatem Patris explere, acceptum a Patre calicem bibere. Hec enim hominis sui quem assumpsit officia sunt. Sed cum ait, Confitebor tibi, quia terribiliter  mirificatus sum; confessionem omnem terribilis de se admirationis ad gloriam diuine substantie sue reddit. Mirificatus est enim ob id, quia Deus possedit renes eius, quia a matris utero susceptus  est. Per id enim, quod uoluntas eius et operatio Deo dedita fuit, mirificari terribiliter promeruit. Mirificatus autem terribiliter est, dum  horis crucis tenebre sunt, dum tremit terra, dum saxa rumpuntur, dum patent sepulcra, dum mortui resurgunt, dum in eodem corpore ipse conspicitur, dum clausis ianuis soli sibi penetrabili aditu assistit, dum ad celos eleuatur, dum Apostoli gentium linguis loquuntur, dum umbre eorum morbis medentur, dum claudis nummum poscentibus cursus donatur, dum eleemosynis inopum mortuus  redditur, dum persecutores fiunt predicatores, dum dissolutis catenis cantatur in carcere, dum in martyrio a Martyre uidetur in celis: dum postremo in eo quo eleuatus est corpore a dextris Dei sedet, cuius in gloria  et manebat et permanet.

28. Filius Patri, licet non impar uirtute, omnia sua defert.---Omnem autem eam, qua terribiliter mirificatus est, dignitatem ad opus eius refert, cuius et paruit uoluntati, dicens: Mira opera tua, et anima mea nouit ualde. Quod enim, inquit, terribiliter mirificatus sum, opus tuum est. Eadem autem et in Euangeliis ratio seruata est, ut cum ad demonstrationem uirtutis sue dixerit: Quecumque Pater facit, eadem et Filius facit similiter ; et rursum: Sicut Pater uiuificat mortuos, sic et Filius quos uult uiuificat ; tamen dignitatem operum omnium Patri deferens, cum dicat, Non potest facere Filius ab se quidquam, nisi quod uiderit Patrem facientem ; contestatam de se potestatem, per reuerentie  honorem, ei cui omnia meminerat confitenda subiecit; non sibi adimens quod similia Patri posset, sed eum per quem similia posset ostendens. Hec igitur, quibus terribiliter mirificatus est, licet quia potuit uirtutis sue fuerint; tamen Patris operibus uniuersa ea detulit, dicens: Mira opera tua, et anima mea nouit ualde. Humane infirmitatis uox ista non est, ut mira opera Dei ualde se nosse iactet. Soli hoc competit, qui ait: Nemo nouit Patrem nisi Filius . Nouit enim, non utcumque, non 576 leuiter: nouit autem ualde, per eam fiduciam qua dicit: Pater in me, et ego in Patre . In eo enim quod ait ualde, perfectam scientiam  intime cognitionis ostendit.

 29. Os Christi Ecclesia. Ecclesie reuelata sunt mysteria.---Et quia omnia mira opera Dei ualde anima ipsius nouit; eruditionem doctrine in nos sue memorat,  qua nobis paterne operationis iam non sint occultata mysteria, dicens, uERS. 15: Non est occultatum os meum a te, quod fecisti in occulto. Os Christi Ecclesiam esse, et prophetica et apostolica auctoritas est. Nam cum, secundum ea que in Genesi dicta sunt, de Adam atque Eua Apostolus tractaret, ita ait: Hoc nunc os ex ossibus meis, et caro de carne mea  ; ad expositionem dicti huius adiecit, dicens  : Hoc mysterium magnum est, ego autem dico in Christo et in Ecclesia . Quod autem per misericordiam Dei patris Ecclesie hec occultata non fuerint, ipse Dominus in Euangelio testatus est, cum ait: Confitebor tibi, pater, Domine celi et terre, quia abscondisti hec a sapientibus et prudentibus, et reuelasti ea paruulis: ita Pater, quia sic fuit placitum ante te . Ab eo igitur nobis non occultantur, que facta sunt in occulto. Nobis quidem non occultata sunt, sed seculi huius prudentibus facta sunt in occulto.

30. Prius in occulto erant.---Quod autem omnia ecclesiastice spei sacramenta in occulto fuerint, testatur et Apostolus, dicens: Prout potestis intelligere  intellectum  meum in sacramento Christi, quod aliis temporibus non est cognitum filiis hominum, sicut nunc reuelatum est sanctis eius apostolis et prophetis in Spiritu, esse gentes coheredes et concorporales et comparticipes pollicitationis eius in Christo . Et iterum: Secundum dispensationem Dei, que data est mihi ad uos, ad implendum uerbum Dei, sacramentum quod absconditum fuit ante secula et a generationibus, nunc manifestatum est sanctis eius, quibus uoluit ostendere diuitias glorie sacramenti Dei inter gentes, quod est Christus in uobis spes glorie . Occultum itaque mysterium fuit, quod reuelatum est, esse Deo gentes coheredes et concorporales et comparticipes pollicitationis eius in Christo. Occultum etiam mysterium est, quibus  uoluit ostendere diuitias glorie sacramenti Dei inter gentes, quod est Christus in uobis spes glorie.

31. Pater ea reuelauit infimis terre.---Occultum igitur hoc mysterium fuit quod esset Christus in nobis: hoc Pater reuelauit. Petro enim dictum est: Non caro, non sanguis reuelauit tibi, sed Pater meus qui in celis est . Reuelatum autem est, Christum esse in nobis, in pauperibus spiritu, in tribulatis corde, in humilibus terre, in purgamentis mundi, in Ecclesie infimis. Infimum enim Ecclesie, id est, omni humilitate submissum. 577 Hoc ergo occultum mysterium reuelatum est, quod est Christus in nobis. Non per Apostolum hec tantum Dominus, sed etiam in hoc eodem psalmo ita loquitur, dicens: Non est occultatum os meum a  te, quod fecisti in occulto: et substantia mea in inferioribus terre. Non in inferno, sicut superius cum de passione tractabat, sed in inferioribus terre, cum de reuelatis a Patre que in occulto fuerant predicabat. Occultum autem fuerat, quod est Christus in nobis, id est, substantia mea in inferioribus terre; in inferioribus scilicet omnium humilitatis officiis.

32. Imperfectum secundum uim greci sermonis, soli Deo conuenit.---Procedit deinde secundum profectum  euangelicum sermo psalmi, cum ait, uERS. 16: Imperfectum meum uiderunt oculi tui, et in libro tuo omnes scribentur: die replebuntur, et nemo in his. Atque ut omnia secundum doctrinam celestem intelligere possimus, id quod difficultatem affert absoluendum est. Quod enim latini translatores imperfectum interpretati sunt, id in grecis libris scribitur: Nec querimur de translatoribus: uereor enim ne non aliter significari ab his potuerit. Id autem, quod grece est , significat id quod sine  operatione maneat: ut sit id ipsum, cum factum tamen non sit. Imperfectum autem nobiscum id demonstrat, quod ceptum, nec consummatum sit. Sed si interius uerbi huius uirtutem pertractemus, potest non  sane a grecitatis proprietate  esse diuersum. Deo autem soli proprium potest esse, ut sit, et infectus sit: quia quod est, non est necessitatis ut fiat; quod autem sit, non est quam fiat. Sed qui eternus est, manet, neque factus est. Hoc ergo imperfectum, et, ut ad intelligentie profectum dicere audeamus, inoperatum Dei oculi eius uiderunt.

33. Imperfectum enim tuum uiderunt oculi mei. Sed qui tandem oculi? Numquid spiritales  illi, quibus Deum Patrem solus Unigenitus uidet? Sed isti non egent his que sequuntur: Et in libro, inquit, tuo omnes scribentur, die replebuntur, et nemo in his. Profectum indemutabilis illa unigeniti Dei natura non expetit. Et qui tandem ei erit profectus, ut omnes oculi eius in libro scribantur, et die repleantur, ut in his nemo sit? Hoc totum contumeliosum et impudens  est opinari.

34. Oculi corporis Christi, apostoli et sacerdotes. Contra illos qui negotiis seculi occupantur.---Sed quemadmodum ossi eius, in quo Ecclesie corpus ostenditur, que occulta erant non occultata sunt; ita oculi eius hoc quod imperfectum Dei est uiderunt. Os autem ad Ecclesiam referri, que corpus est Christi, superius admonuimus. In corpore uero  oculos principalis esse officii ac uirtutis, nemini dubium est. Et quia oculi potiores ceteris membris sunt, in his apostolos significari non ambigendum est: per quos lumen Ecclesie  et operationis diuina mysteria prebentur. Quod 578 Dominus manifeste in Euangeliis ostendit. Namque cum apostolos sal terre, lumen mundi, et lucernam domus in candelabro  ob egregia et conspicabilia  fidei sue opera nuncupasset; rursum uocans eos a terrenis et corruptibilibus thesauris et a seculi lucris, esse oculos corporis dixit ita: Lucerna corporis tui est oculus tuus. Si oculus tuus simplex est, totum corpus tuum erit lucidum: si autem oculus tuus nequam est, totum corpus tuum tenebrosum erit.  Si ergo lumen quod in te est tenebre sunt, tenebre ipse quante erunt ? Extra corporalem intelligentiam locus iste est; et idcirco spiritaliter intelligendus est. Apostoli itaque qui Ecclesie, id est, Christi corporis oculi sunt, lucidi et simplices iubentur esse, corpore toto lucido his simplicibus mansuro: si autem nequam fuerint, toto corpore necessario tenebroso futuro; nulla scilicet tenebris spe luminis residua, si lumen ipsum in tenebris sit. Ex quo, ingenti periculo, sacerdotes qui Ecclesie oculi sunt, negotiis seculi, curis pecunie et familiarium rerum incrementis, et conuiuiorum luxibus occupantur. Ecclesie enim lumen sunt, id est, corporis oculi. Et si lumen ipsum auaritie et lasciuie nocte tenebrescat; corpori id est,  Ecclesie cui per  per naturam suam tenebre sunt, quante insuper tenebre de exemplo tenebrosi luminis inuehentur? Hi ergo oculi eius imperfectum Dei uiderunt. Imperfectum autem Dei diximus, quod factum non sit, et maneat: in quo eternitas infecte diuinitatis ostenditur.

35. Apostoli Patrem uiderunt in Filio. Non per nature, sed per operum contemplationem.---Sed audax forte est,  ut ininitiabilem illam Dei patris eternitatem uisam ab apostolis asseramus; maxime cum dictum sit, Deum nemo uidit unquam, nisi unigenitus Filius qui est in sinu Patris . Sed nichil nostrum dicimus, nichil audax predicamus; dicat ille qui dixit: Qui me uidit, uidit et Patrem , non ipsum se Patrem esse significans. Non enim roganti Philippo ut sibi Patrem ostenderet,  respondit: Ego Pater sum; sed ait: Qui uidit me, uidit et Patrem. Per indifferentis nature uirtutem eum, de quo querebatur, Patrem conspici et in sese  esse respondit: et id adhuc absolutius subiecit: Quomodo tu dicis, Ostende nobis Patrem? Non credis mihi, quoniam ego in Patre et Pater in me est? uerba, que ego loquor uobis, non a me loquor: sed Pater, qui in me manet, ipse facit opera sua. Credite mihi quoniam ego in Patre et Pater in me. Sin autem, uel propter opera credite . Arguit non intelligentem et adhuc de Patre querentem, et per operum efficientiam uirtutem Patris in Unigenito non contuentem. Manet enim  Pater. Est namque genitus ex eo, non est in eo noue creationis aliena natura. uirtute filius est, diuinitate  filius est, substantia 579 filius est, generatione filius est. Opera testantur, potestates loquuntur, per nature progeniem in filio Patrem esse, et per legitime originis substantiam Filium in Patre esse. Non dissentit hec  ab ingenito nata generositas: unum ambo sunt. Pater uidetur in Filio: et uidetur non per inuisibilis nobis nature contemplationem,  sed per operum admirationem. Filii enim opera, opera Patris sunt, non imbecillo ad efficienda ea Filio,  neque diuerso uirtute nature: sed id Filio efficiente, quidquid is a quo ipse est genitus efficiat. Atque ideo per id, quod in maiestate operum Filius contemplabilis est, Pater quoque uidetur in Filio.

36. Liber Dei memoria eterna. In libro Dei prestat scribi, quam in libro uiuentium.---His ergo oculis, qui eternitatem in Filio paterne uirtutis contuentur, id est, apostolis id precatur, ut in Dei libro scribantur, maneant scilicet in memoriam eternam, pro quibus tali prece in Euangeliis orauit: Pater, manifestaui nomen tuum hominibus, quos dedisti mihi de seculo; tui erant, et mihi eos dedisti, et uerbum tuum seruauerunt. Nunc cognouerunt quoniam omnia, que  dedisti mihi, dedi eis, et ipsi acceperunt, et scierunt uere quoniam a te prodii, et crediderunt quia tu me misisti. Ego pro his rogo; non pro seculo rogo, sed pro his quos dedisti mihi . Pro his ergo orat ut in libro Dei scribantur. Et si qui forte ambigant cur non in libro uiuentium scripti sunt, mihi maioris dignitatis uidetur esse in libro Dei scribi; quia peccatores de libro uiuentium delentur, iusti autem in libro Dei scribuntur . Quod utrumque sub his dictis significatur: Deleantur de libro uiuentium, et cum iustis non scribantur . Pro resurrectionis enim diuersitate, quia stella ab stella differt in gloria, plures in libro uiuentium erunt . Iusti autem in libro Dei scribentur, quia peccatores non modo  cum iustis non scribentur, sed ne in libro quidem uiuentium relinquentur.

37. Scriptis in libro Dei dies perpetua sine nocte.---Sed contuendum est, qui profectus eorum sit, qui in libro Dei scribentur. Nempe isti die replebuntur, et nemo in his. In quibusdam codicibus ita legimus. Die  formabuntur. Nec multum differt repleri et formari. Formamur enim, ut conformes simus glorie corporis Dei. Et Apostoli dictum est: Filioli, quos iterum parturio donec Christus formetur in uobis . Replemur autem secundum dictum Prophete: Replebimur ab ubertate domus tue . Die itaque replebuntur, id est, uero lumine (lux enim Christus est ? Neque sedem Spiritus Christi adit spiritus mundi, ut scriptum est: uos enim non spiritum  huius mundi accepistis, sed Spiritum qui a Deo est . Neque qui mundo mortuus est, uiuit sibi, sicut Apostolus docet: uiuo enim iam non ego, uiuit autem in me Christus . Qui die repletus est, diem tantum in se habet, et ideo ait: Die replebuntur, et nemo in his. Nemo in his erit preter diem, quo repleti sunt: non pecunie estus, non uoluptatum stimulus, non ambitionis ardor, non odiorum malignitas, non inuidie aculeus, non conuiciorum furor, non superbie amentia, non cetera que diaboli sunt arma atque uirtutes, sed lux uera, sed dies sola qua repleti sunt; ceterarum quoque iam rerum effecti sunt incapaces. Et dignum plane hi, qui sola die pleni sunt, testimonium sumunt.

 38. Nimis, id est, ualde. Amici Dei, Abraham et Moyses, proprie Christi discipuli. Principatus eorum.---Sequitur enim, uERS. 17, 18: Mihi autem nimis honorificati sunt amici tui, Deus, nimis  confortati sunt principatus eorum. Dinumerabo eos, et super arenam multiplicabuntur. Quid cum his dictis homini commune, ut eos qui super arenam multiplicabuntur dinumeret? Ei tantum istud competit, cui sine recensione et calculo innumerabilis numeri cognitio est. Amici autem eius nimis honorificati sunt, Nimis cum dicitur, non secundum latinitatis consuetudinem intelligendum est. Nimis enim nobiscum id significare solet quod necessarium modum inutiliter excedat, sed Greci id, quod nostri nimis transtulerunt, interpretati sunt: in quo magis ualde quam nimis continetur. ualde ergo honorificati amici eius sunt. Et amicum quidem Abraham  Deo fuisse cognoscimus. Amicum et Moysen lex esse Deo locuta est. Euangelia uero plures iam Deo amicos esse significant, Domino dicente: Iam non dico uos seruos, quia seruus nescit quid uelit dominus eius: sed uos dico amicos, quoniam perstitistis mecum in omnibus tentationibus . Hos igitur, quos nunc amicos nuncupat, ut superius ostendimus, et a Patre sibi datos, et Patris esse confessus est; et, secundum id quod ait: Et mea omnia tua sunt, et tua mea , amicos Patris esse eos dicit. Non solum autem ipsi honorificati sunt, sed etiam principatus eorum confortati sunt. Ipsi quidem honorificantur, cum amici sunt, cum die pleni sunt, cum in his nemo est. Sed principatus eorum confortantur: Ecclesie scilicet ab ipsis cepte, ab his principia sumentes: que  super terram toto in orbe fundate fortibus principiis constiterint.

39. Electorum numerus certus. Illud super arenam quidam ad angelos referunt.---Et ut ad Ecclesie populos referri istud necessario intelligeretur, adiecit: Dinumerabo eos et super arenam multiplicabuntur. Numquid numerus eorum incertus est, qui in libro Dei scribuntur? Ergo nulla est difficultas in numero,  581 quorum ueritas maneat in scripto. Sed aliqui id quod dictum est: Super arenam multiplicabuntur, non ad homines tantum referendum existimauerunt, quia Abrahe dictum esset: Et erit semen tuum sicut arena maris est: ad id quod super arenam multiplicabuntur, amicis Dei multitudo angelice numerositatis accedat. Non enim aliter sibi conuenire sicut arena maris et super arenam maris putauerunt, nisi hominum multitudini connumeraretur copia angelorum. Sed nos uniuscuiusque sensui non contraimus. Quid autem secundum donum spiritalis gratie senserimus, sine cuiusquam contumelia tractabimus?

40. Gentes credituras innuit Iudeos excessuras.---Promissiones duas Abrahe fuisse in Genesi accipimus. Unam  ante Ismel generationem, Deo dicente:  Quia omnem terram, quam tu uides, tibi dabo eam, et semini tuo in eternum, et faciam semen tuum tamquam arenam maris. Si potest quis enumerare arenam maris, ita et semen tuum dinumerabitur . Nato uero Isaac, et in holocaustum quantum ad Abraham spectat oblato, hec sequens repromissio fuit: Nisi benedicens benedicam tibi, et multiplicans multiplicabo semen tuum sicut stellas celi, et sicut arenam que est ad oram maris . Et si secundum Apostolum hec duo Testamenta sunt, unum secundum Ismelem in seruitutem generans, aliud secundum Isaac in libertatem matris nostre Ierusalem que in celis est educens ,  duum necesse est seminum in stellis et in arenis numerositas predicetur. Ergo amici Dei super  arenam maris dinumerantur. Quis enim ambigat, secundum Ecclesiam toto in orbe numerosam, multitudinem gentis Iudee copia in Christo credentium preueniri? Atque ideo super arenam multiplicabuntur, quia copiosiores his erunt, qui ex legis impio populo terreni et aridi significantur in arenis.

41. Resurrectio Christi futura, predicitur ut iam facta.---Dein sequitur: Surrexi, et adhuc tecum sum. Surrexi, ad resurrectionis gloriam spectat: sed secundum prescientiam Dei id quod futurum est tamquam preteritum loquitur, quia Deo ob scientiam atque uirtutem que futura sunt facta sunt, ut etiam nosmetipsi facta esse existimamus, que futura esse confidimus. Id autem, Et adhuc tecum sum, nondum  temporis esse significat ut resurgat, quia nondum tempus sit passionis, cum se adhuc esse cum Deo profiteatur. Ipse enim ait: A Deo exiui, et ueni .  Adhuc ergo tecum sum: quia nondum temporis est  ut a te ueniam, et ueniam in mundum, ut que prophetata sunt expleam.

42. Qui occidat Christus ut uiuificet.---Quod autem ait, uERS. 19: Si occidus Deus peccatorem: numquid qui uenit saluare quod perierat, et peccatorem redimere, peccatorem precatur 582 occidi? Absit ut uelit occidi. Sed peccator occiditur, cum seculo moritur, cum Christo commoritur, ut uiuat in Christo. Beatus Apostolus ait: Quotidie morior . Et rursum: Mortuus sum legi, ut uiuam Christo . Morimur autem  ita, quando in nobis per fidem perempta peccata moriuntur. Audiamus adhuc quomodo Deus peccatores occidit, per id quod dicitur: Mortificate ergo membra uestra super terram, fornicationem,  immunditiam, libidinem, concupiscentiam et auaritiam . Sic peccator occiditur, cum generatio uite spiritalis uitiorum omnium et peccatorum morte renouatur.

43. Probatur magis contentiones quam dices.---Sequitur deinde: uiri sanguinum declinate a me: quoniam dices in cogitatione: Accipient in uanitatem ciuitates suas. Latina translatio, dum uirtutem dicti ignorat, magnam intulit obscuritatem, non discernens ambigui sermonis proprietatem. Quod enim nobiscum scribitur: Quoniam dices in cogitatione, cum Grecis hoc modo est, , et illud pronuntiatione  non distinguitur, ut aut dicis intelligatur, aut contentio: utrumque enim sub iisdem uerbis significatur hoc dicto. Sed hi  qui hebraici  sermonis scientiam consecuti sunt, non dicis, sed contentiones in eo quod translatum est prodiderunt. Et sane id ita esse ratio et intelligentia monstrabit.

44. uiri sanguinum, quorum doctrina adulans aut dolosa.---uiri, inquit, sanguinum declinate a me. Memini in Ezechiele dictum, Episcopos reos sanguinis futuros, quorum adulanti silentio plures in interitum incidissent, ita: Fili hominis speculatorem dedi te domus Isrel, et audies ex ore meo uerbum, et comminaberis et si non distinxisti neque locutus es, ut distingueres iniquo, ut se auerteret ab itineribus suis, et uiueret; iniquus ille in iniquitate sua morietur, sed sanguinem eius de manu tua requiram . Et inuenio alium sanguinarium, de quo dictum est: uirum sanguinum et dolosum abominabitur Deus . Ut igitur uiri sanguinum sunt  quorum adulans doctrina est; ita et uiri sanguinum sunt, quorum dolosa est doctrina.

45. Heretici uiri sanguinum.---Dolosa autem doctrina est hereticorum, sub nomine Dei blasphema, sub pretextu religionis impia, sub ueritatis specie fallax: quorum in animo et cogitatione solum contentionis studium persistit. Nihil ad salutem hominum laborant, nichil ad spem acquirunt, nichil pacificum cogitant, ut omnis his in contentionibus labor sit, et pugnam meditentur. Isti infelices animas exstinguunt, et in uanum ecclesias sibi congregant: quas ciuitates Dei, secundum propheticam euangelicamque consuetudinem, nuncupari frequens et plurima auctoritas est. Hoc ergo significatur his dictis: 583 uiri sanguinum declinate a me, uERS. 20, quia  contentiones in cogitatione, accipient in uanum ciuitates suas. uiri sanguinum sunt, propter deperditarum animarum reatum: declinare iubentur, quia contentiones in cogitatione sunt. Hi in uanum ciuitates Dei accipiunt, infructuosarum ecclesiarum cetus per schismatum dissidia reddentes.

46. Odium pium.---Sed plane, quia pax et iustitia et ueritas est, affectum in eos suum ostendit, dicens, uERS. 21 et 22: Nonne odientes te, Domine, odiui, et super inimicos tuos tabescebam? Perfecto odio oderam illos; inimici facti sunt mihi. Est religiosum odium, quotiens in nobis odio est qui Deum odit. Inimicos quidem nostros amare precipimur ; sed nostros, non et Dei. Nam, iuxta Deum, et patrem et matrem et coniugem et filios et fratres  odisse deuotum est . Odit ergo odientes Deum, et inimicorum odio tabescit, et odit odio perfecto, et inimici sibi facti sunt. Non enim Filius diuersus a Patre est; ut non alteri inimicus, utrique fiat inimicus.

47. Hec Christi uerba sunt.---Concludit deinde libertatis sue fiduciam : simulque ut ea, que  per prescientiam tamquam gesta memorauerat, nunc ad demonstrationem temporis gerenda monstraret, dixit, uERS. 23 et 24: Proba me, Deus, et scito cor meum; interroga me, et scito semitas meas. Et uide si uia iniquitatis in me est, et deduc me in uiam eternam. Humane nature fiducia ista non est, ut probari se uelit, ut sciri cor suum postulet, ut cognosci semitas suas exspectet, ut inspici non metuat si uia iniquitatis in se sit, ut  per hanc cognitionem in eternam uiam deducatur. uox ista eius tantum potest esse, qui dixit: Ecce uenit princeps huius mundi, et non inuenit in me quidquam . Solus enim extra peccatum est Dominus noster iehsu Christus, qui est benedictus in secula seculorum. Amen.



PSALMUS CXXXIX.

Eripe me, Domine, ab homine malo, a uiro iniquo libera me. Quia cogitauerunt malitiam   in corde, tota die constituebant prelia. Acuerunt linguas suas sicut serpentes: uenenum aspidum sub labiis eorum. DIAPSALMA. Custodi me, Domine, de manu peccatoris, ab  hominibus iniquis eripe me, qui cogitauerunt supplantare gressus meos. Absconderunt superbi laqueum mihi, et funes extenderunt muscipula  pedibus meis: continuata semitis scandala posuerunt mihi. DIAPSALMA. Dixi Domino: Deus meus es tu: exaudi , Domine, uocem orationis mee. Domine uirtus salutis mee, obumbrasti super caput 584 meum. Non tradas me  a desiderio meo peccatori: cogitauerunt : non tradas me, Domine, ne umquam exaltentur. DIAPSALMA. Caput circuitus eorum, labor labiorum ipsorum operiet eos.  Cadent super eos carbones ignis, et deiiciet eos: in miseriis non subsistent. uir linguosus non dirigetur super terram: uirum iniustum mala capient in interitum . Cognoui quoniam fecit  Dominus iudicium inopis, et uindictam pauperum. Attamen iusti confitebuntur nomini tuo, et habitabunt recti cum facie tua.




TRACTATUS PSALMI.

1. Dauid conuenire potest psalmus. Aut fidelium est oratio.---Ceptus est psalmus ex persona hominis inter multas infestationes inimicorum anxii, aduersus quem multe insidie et doli plures sint: et conuenire hec omnia in personam huius prophete Dauid uidentur, cuius uita infestata undique et plena semper periculis fuit. Saul eum in deserto, in urbibus,  bello ac dolis sequebatur; persequente quoque filio ipsius Abessalon, et multa aduersus regnum uitamque eius moliente et audente. Multis preterea aliis et domesticis et extraneis insidiis subiectus semper fuit. Sed nichil speciale ex his omnibus in psalmo continetur, ut propria persone eius oratio esse credatur. Generalis autem forte et ex spiritu prophetie psalmus esse noscitur, unumquemque nostrum per orationis exemplum, cum in mediis infestantium in nos odiis iactemur, erudiens quali Deum prece oporteat deprecari.

2. Christo magis conuenit, non seclusis fidelibus. Alia ut homo, ut Deus alia loquitur.---Sed contuenti mihi penitus quasdam uirtutes proprietatesque uerborum, que ultra humani sermonis consuetudinem  altius nescio quid et sublimius eloquuntur, eius potius hominis, in quo ex partu uirginis ad sacramentum humane salutis unigenitus Dei filius natus est, repertus est psalmus iste intelligi oportere. Secundum enim eam que in se fuit generis utriusque naturam, Dei uidelicet atque hominis, non modo in Euangeliis, sed etiam in Prophetis, ita coaptatis ad utrumque dictis locutus est, ut dum diuinitatis sue impassibilem atque indemutabilem uirtutem docet, infirmitatem quoque nature corporee non taceret : rursumque, cum ex susceptione carnis, infirmatatis in eo sermo esset, preconium quoque mox non infirmande ex aliquo diuinitatis adsisteret. Quod enim Deus est, nature sue est; quod autem homo fuit, nature nostre assumptio est. Loquitur itaque in psalmo ex infirmitatis nostre quam assumpsit affectu: cum traditorem suum nouit, cum consilia aduersus 585 se inita prospicit, cum questionum prelia et obtrectationum uenena perpetitur, cum tentationum scandala et uerborum laqueos uitat, cum Patri confitetur, cum ad eum orat, cum ei omnis uirtus ab eo est, cum licet ex infirmitate corporis anxius sit, non solum tamen se relinquendum in die passionis meminerit. Hec igitur omnia ex persona eius in psalmo contineri docemur:  atque ita, ut in his, que nature humane societas permittit, persone etiam nostre ex aliquo intelligi possit oratio.

3. Oratio fidelium peccati occasiones deprecantium. Christi corda scrutantis.---Hoc enim quod ita ceptum est, uERS. 2: Eripe me, Domine, ab homine malo, a uiro iniquo libera me, ad communem quoque credentium omnium precem pertinet. Omnes enim insidie, quascumque nobis spiritales nequitie pretendunt, maxime per homines aptantur: et occasiones uitiis nostris aliene nature peruersitas subministrat. In lites nos iniquus exagitat, in anxietates aduersantium et insidiantium nobis terror impellit. In libidinem facultas se in id prebentis loci inuitat. Oculus enim meretricis, laqueus peccatoris est : Oramus ergo in his malis positi, dicentes: Eripe me, Domine, ex homine malo, a uiro iniquo libera me. Sed propria hec esse oratio Domini ex consequenti docetur, cum ait, uERS. 3: Qui cogitauerunt malitias in corde. Cogitationes cordis nosse non nostrum est, sed eius de quo dictum est: Scrutans corda et renes Deus : eius quoque qui dixit sciens cogitationes eorum: Quid cogitatis mala in cordibus uestris ? Ille occultos omnes malignorum cordium sensus  penetrabili atque peruio aditu obeunte natura uirtutis sue contuetur.

4. uir iniquus, proditor. Christi et piorum uita tota odiis impiorum exagitata. Mali demonum instrumenta.---Sed qui eripi se de homine uno malo et iniquo deprecatus est, in quo significare traditorem suum  existimatur, iam de plurimis mala in corde cogitantibus loquitur, dicens: Qui cogitauerunt malitias in corde, tota die constituebant prelia. uERS. 4. Acuerunt linguas suas sicut serpentes: uenenum aspidum sub labiis eorum. Non omni et tota aduersum Dauid die armis certatum est, neque semper instructa sunt prelia. Aduersum autem Dominum, secundum euangelicas  narrationes eius, nullum tempus uacuum fuisse ab insectantium odiis inuenimus. Paralyticum sanat : mox de eo ob illicitam, ut putabant, peccati indulgentiam uenenato ore disseritur.  Aridam manum reformat , statim uiolate legis reatus adscribitur. Demoniacos curat : continuo per Beelzebub demoniorum principem hec perficere arguitur. Nihil est, quod non ei plenum semper insidiis sit, quod non uiperee lingue ueneno obiectum sit. Nostra quoque omnium uita, maximeque eorum qui religioni student, que aduersantium uirtutum sustinet bella, atque obtrectationum uenenata iacula suscipit. Quo fraudulente blandiloquentie ueneno appetitur? Et hec omnia per homines, in quibus spiritales nequitie operantur, exsistunt. Scriptum est enim: Excitauit Dominus Satanam Salomoni, 586 Ader Idumeum . Et aduersatus est Ader, non ut homo, sed ut satanas, Salomoni omnibus diebus uite eius. Et Salomoni  quidem, quia ita meruit, Ader in satanam a Deo est excitatus; sed per istius modi homines hec multimoda infestantium in nos odia deseuiunt, inimiceque uirtutes horum ministerio grassantur.

5. Supra de uerbis, nunc de factis querela est.---Intercessio autem diapsalme attulisse uidetur aut persone, aut sensus demutationem. Fit autem repetitio orationis eiusdem: ita tamen, ut absolutius ea que in confusum ante adiecta sunt recenseantur, et que superius fuerat de uerbis, nunc sit querela de factis. uERS. 5. Custodi me, Domine, de manu peccatoris, et ab hominibus iniquis eripe me, qui cogitauerunt supplantare gressus meos. Ab uno tantum cepta deprecatio refertur ad plures, ut significaret et in uno traditorem, et in pluribus populus nosceretur. Et uni quidem,  et nunc et superius, malitiam et peccatum et iniquitatem exprobrat; in plurimis uero cogitatas supplantationes, absconsos laqueos, exstensas funium captiones, et continuata semitis scandala arguit, dicens.

6. Consilia de supplantando Christo. Laquei ei absconsi. Funes ei in muscipulam tensi.---Qui cogitauerunt supplantare gressus meos. uERS. 6. Absconderunt superbi laqueum mihi, et funes extenderunt in muscipulam pedibus meis, continuata semitis scandala posuerunt mihi. Cogitauerunt enim Synagoge principes supplantare gressus eius, cum post depulsam necem Lazari de eo occidendo cogitant , cum ob receptos oculos ceco illi a natiuitate maledicunt , cum taceri de eo decernunt, cum  mortem confessoribus eius denuntiant . Egregium itaque diuinarum operationum suarum gressum atque cursum istius modi rebus supplantare cogitauerunt. Absconderunt autem laqueos superbi, cum Sadducei fraudulentiam simulate de resurrectione interrogationis occultant , cum responsionis laqueum captioso sermone pretendunt . Superbi, cum admisceri peccatoribus dedignantur, cum conuiuia publicanorum ei qui peccatorum est remissor exprobrant . Funes etiam extenderunt in muscipulam pedibus eius: cum  tributum poscitur, cum de dando Cesari tributo interrogatur . Absconsus autem superius laqueus fuit, nunc autem funes in laqueum extensi sunt: ut ualidior hic interrogationis laqueus esse nosceretur in funibus, cum per extensum interrogationis laqueum, captiose ab eo professionis responsio aduersus nomen Cesaris quereretur.  Continuantes autem semite scandala posuerunt ei: cum de mandatis legis interrogaretur, cum diues, legi utpote satisfaciens, quid sibi adhuc desit requirit , cum apud eum de repudii conditione tractatur. Hec enim interrogationum scandala  uie sue doctrineque legis continuata statuerunt, ut sub specie ac earum familiaritate que in lege scripte sunt questionum, hec ei ubique continuantium  semite interrogationum et responsionum scandala ponerentur.

587 7. Insidie nobis ubique parate. Orandi necessitas.---Nobis autem meminimus uiteque nostre ubique funes, ubique scandala, ubique laqueous occurrere, nichilque esse, ubi non pretente nobis semper insidie sint. Et difficile est nunc laqueo uentrem absoluere: quia confusio illis est, quorum Deus uenter est . Rarum etiam est nunc a laqueo oculum liberare: quia qui ad concupiscentiam uidit, iam mechatus in corde est . Arduum quoque est linguam laqueo eximere: de omni enim otioso uerbo in die iudicii erit ratio reddenda . Maximi etiam laboris est cor a laqueo referre: male enim cogitationes de corde exeunt . Hi omnibus nobis laquei ubique pretensi  sunt: et orandus est Dominus, ut ab his omnibus laqueis fidei nostre pennis et spiritus euolemus.

8. Hic mutatur oratio. Sanctorum est dicere, Deus meus es tu? Dehinc sequitur, uERS. 7---9: Dixi Domino, Deus meus es tu: inaurire, Domine, uocem orationis mee. Domine, uirtus salutis mee, obumbrasti super caput meum in die belli. Ne tradas, Domine, a desiderio meo peccatori: cogitauerunt aduersum me: non tradas me, Domine, ne umquam exaltentur. Et hic intercedens diapsalma uidetur aliquam demutationem attulisse; et non exiguam quidem. Namque cum superius de cogitata supplantatione, de absconditis laqueis, de extensis muscipulis, de scandalis positis sermo omnis fuisset, nunc ad Deum refertur oratio,  Dixi Domino: Deus meus es tu. Non leuis atque exigue fiducie est Domino dixisse: Deus meus es tu. Loqui istud mens libidinosa, auara, insolens, ebria fideliter non potest. Renuntiandum his omnibus, et a seruitute eorum ac famulatu desinendum est, ut ab his desinentes dicere audeamus: Dixi Domino, Deus meus es tu. Et hec quidem persone nostre, quam in quantum fas est psalmo admiscemus, ita coaptata sunt.

9. Filii Dei etiam proprium est.---Sed et Domino  quoque usitatum et frequens et proprium est, ut diximus: Dixi Domino, Deus meus es tu. Numquam confessionis huius honorem negauit , ut et Dominum confiteretur et Deum, dicens: Confitebor tibi, pater Domine celi et terre ; et rursum: Ad Deum meum et Deum uestrum . Oratio quoque ei ad Deum semper omnis fuit. Lazarum suscitaturus orat ; panes et pisces benedicturus ipso ad celum aspectu precatur : calicem bibiturus pernox orat. Post confessionem itaque Domini et Dei sui, sequitur: Inaurire, Domine, uocem orationis mee. Honoris confessio precessit, cum Dominum suum et Deum dicit. Exaudiende autem orationis precatio consequitur, cum se orat audiri.

 10. Nostrum est uirtutis salutem, Christi uirtutem salutis orare.---Sed in eo quod sequitur: Domine, uirtus salutis mee, non communis est fiducie professio. Non enim ait: Salus uirtutis mee. Humani namque uoti res ista est, ut uirtuti nostre salutem precemur, ut sanitas his in quibus ualemus a Deo sit. Hec autem e contrario precatio est, ut non uirtutis sue salus, sed salutis 588 sue uirtus a Deo sit. Qui saluti uirtutem precatur, iam de salute non ambigit, et certus est nichil in se caducum, nichil mortale esse.  Sed ei, quod assumpsit, infirmo ut uirtus prestetur, orat per corpus quod Dominus in se gerebat. Quod tametsi  secundum nos morti debitum erat, non tamen erat obnoxium corruptioni, ipso per Prophetam loquente: Quoniam non derelinques animam meam in inferno, nec  dabis sanctum tuum uidere corruptionem .

11. Christo unde cum trepidationis affectu summa fiducia.---Non est igitur de salute nature huius in se infirmis incertus. Solam a Deo uirtutem eius que in se sit salutis orat: et orat per hanc confidentiam qua ait: Obumbrasti super caput meum in die belli. Si ex persona cuiusque hominis psalmus hic omnis est; quomodo sibi tam diuersa conueniet, ut cum dictum sit: Eripe me, Domine, ab homine malo, et: Custodi me de manu peccatoris, Domine; nunc rursum securus de omnibus dicat: Obumbrasti super caput meum in die belli? et cum superius ex metu fuerit oratio, nunc sit gratulatio ex securitate? Hoc autem totum dici ab eo ex ratione poterit, qui gerens hominis Deique naturam, habebat et ex hominis infirmitate trepidationis  affectum, et ex conscientia diuinitatis fiduciam securitatis. Scit autem se in die gloriosi illius belli, quo mortem perimet, quo diabolum uincet, quo omnes potestates inimicas triumpho crucis sue configet, obumbratum protectumque iri. Namque cum ex persona Dei patris dictum de eo antea fuerit: Cum ipso sum in tribulatione ; et rursum: Manus enim mea auxiliabitur ei, et brachium meum confortabit eum, nichil proficiet inimicus in eo, et filius iniquitatis non adiiciet nocere ei ; quid profecit inimicus Iudam ad uoluntatem traditionis inspirans?  Permissum enim corpus passioni est;  sed permissa sibi, dominata mors non fuit: Sanctus enim non uidit corruptionem. Et iniquitatis filius cum eum traderet, ad nocendum ei quid adiecit? Non modo in uitam corpus rediit ex morte, sed etiam ad diuinitatis gloriam natura curruptionis absorpta est.

12. Patri obsequens, etiam uoluntatem habet. Que de sua passione predicta sunt, optat impleri et in nullo prepediri.---Securus itaque et confidens obumbratum se esse in die belli, etiam hoc precatur: Ne tradas, Domine, a desiderio meo peccatori. Qui ait: Non ueni uoluntatem meam facere, sed uoluntatem eius qui me misit , susceptum opus etiam pro obedientie obsequela festinat implere; sed ita, ut meminerimus esse in eo uoluntatis officium.  uult  namque que Pater uoluit. Id enim quod ait: Non ueni uoluntatem meam facere, sed uoluntatem eius qui misit me: eum a quo est missus cuique obedit ostendit: non tamen sibi detrahit uoluntatem. Omnia ergo quecumque Patri placita sunt, consummare optat, et uniuersa quecumque sibi in passione desiderabilia sunt, exsequi properat: 589 ne quid ex his sit, quod  preueniens peccator impediat. Desiderio desiderauit cum discipulis pascha manducare ; festinato pasche cenam peregit. Desiderauit calicem passionis bibere, dicens: Calicem quem Pater meus mihi dedit, non bibam illum ? querentibus se ultro his, qui ad comprehendendum eum uenerant, et interrogantibus qui iehsu esset, ingessit . Scit sibi aceti poculum esse  potandum: hoc ut bibat postulat. Magnum in eo, cum bibisset, uoluntatis sue fructum capiens, ait: Consummatum est : quo in uerbo desiderabilis uoti gratulatio continetur. Liberari animam suam a framea in psalmis frequenter orauerat , os non comminuendum significauerat , sortitu uestem suam obtinendam denuntiauerat . Hec omnia, que desiderii sui sint, ad prophetie fidem ut impleantur orat: ne quid ex his peccatori sit potestatis, ne  pascham preueniat que desiderio desideratur, ne calicem passionis ingerere non audeat , ne acetum quod potandum est non presto sit, ne ante quam spiritum  emittat,  lancea miles latus fodiat, ne frangendi ossis manente adhuc spiritu pateat occasio, ne quid ex prophetia minus fiat, ne aliquid peccatori ex desideriis suis tradatur; sed in se omnia, que et desiderata sibi et  prophetata sunt, impleantur. Orat autem de his, non quod implenda non essent, sed ut de se prophetata esse intelligi possint.

13. Inimici eius a cogitatis exciderunt.---Cogitauerunt, inquit, aduersum me: non derelinquas me, ne quando exaltentur. Multa aduersus eum cogitata sunt: sed maxime illud, ut pecunia militibus collata, fama ab his furati corporis uenderetur. Sed eo in corpore rursus adstante, inanis hec impie cogitationis meditatio fuit. Non relictus peecatoribus exaltandi se locus ullus est: impletur prophetia. Pendet in ligno uita eorum, aceto ac felle potatur, anima eius a framea liberatur, os non conteritur, sors super uestem mittitur: nichil e desideriis unigeniti filii Dei peccatori traditur, tertia die resurgit, non relinquitur in  inferno nec corruptionem Sanctus uidet: et omnia, que geruntur in Domino, ad confundendas et consternandas impiorum cogitationes, habent in se et rerum presentium admirabilem efficientiam, et prophetie indemutabilem ueritatem.

14. Eorum pena. Circuitus contra Christum.---Dehinc sequitur, uERS. 10 et 11: Caput circuitus eorum, labor labiorum ipsorum operiet eos. Cadent super eos carbones  ignis, et deiicies eos, in miseriis non subsistent. Post superiorem sermonem, in quo omnis ad Deum de se fuerat oratio, nunc etiam interuentu diapsalme demutauit ordinem sensus. Retulit enim  se ad peccatorum iustissimam penam, quos primum ipsum illud 590 conuentus sui caput, deinde labor labiorum suorum et omne maledictionis  opus operiet. Ut enim omnibus sanctis caput Christus est, ita omnibus iniquis caput diabolus est. Testatur autem frequenter  istos impios erga se circuitus Dominus, cum ait: Circumdederunt me gemitus mortis ; et rursum: Tauri pingues obsederunt me ; et iterum: Circumdantes circumdederunt me ; et statim: Circumdederunt me sicut apes . Quod autem principe diabolo hec gesta sint, testantur Euangelia, cum dicunt: Et immisit se diabolus in cor Iude, ut traderet eum . Laboratum est autem multa uoce populi, cum clamatum est: Crucifige, crucifige . Operiet igitur eos caput circuitus, et labor labiorum eorum, ut eum alii immortalitatis gloria induentur, illi impietatis  sue pudore et damnatione diaboli operiantur. Et que ea damnatio esset qua operirentur, adiecit: Cadent super eos carbones ignis, super terram deiicies eos, in miseriis non subsistent. Hec impiorum operimenta  sunt, hec irreligiosorum eterna uestis est: ut aduersus decidentes carbones et ingruentes miserias non subsistentes, tali cum ipso circuitus sui capite et labore labiorum damnationis sue onere deprimantur.

15. Iude proditoris nequitia.---Tenuit autem etiam nunc eum ordinem, quo in superioribus usus est, ut cum in pluribus populum ostendat, nunc in uno Iudam significare uideatur, dicens, uERS. 12: uir linguosus non dirigetur super terram: uirum iniustum mala capient in interitu. In linguoso anceps et dubium et fallax os proditoris ostenditur, qui, sero criminis sui scelere comperto, laqueo se a uita et fide profugus suspendit. Nihil enim directum in eo, nichil simplex, nichil absolutum fuit: fur antea, dehinc  proditor, postremo ipse in se dignus ultor ; nunc mulierem effuso in caput Domini unguento damni inutilis arguens, nunc Iudeis omnes Domini aditus et egressus nuntians, nunc de pretio iusti sanguinis paciscens ; linguosus semper, semper in uerbis, ut in eum prophete dictum competenter aptetur: De multiloquio non effugies peccatum . Hic ergo in hoc multiloquio suo peccator non directus in uitam est, neque rectum fidei iter tenuit; sed, ut dignum est, mala eum in interitu ceperunt. Impius in Deum cum fuisset, postea in semet quoque ipsum impius mansit. Fur pecunie, uenditor sanguinis iusti, proditor Dei, et quantum in se est, parricida, nec uite ueniam potuit habere, nec mortis.

 16. Paupertas Christi. uindicari proprie non conuenit Christo, sed seruis eius.---Non nescius itaque huius uindicte sue unigenitus Deus est; ait enim, uERS. 13: Cognoui quia faciet Dominus iudicium inopis, et uindictam pauperum. Pauper Dominus secundum hominem est. Paupertauit enim se, secundum Apostolum, ut nos locupletaremur, cui in seculi rebus nichil nisi corpus fuit . Huius enim salutis 591 causa nasci inops uoluit ex uirgine: non pecuniam, non agrum, non pecus celorum Dominus elegit. Pauper ergo in homine tantum suo fuit, sed non solum iudicium inopis, sed et uindictam pauperum Dominus faciet. Iudicium inopis referri ad damnationem eorum, qui iniusti in Domimum exstiterunt, oportet. Conuenit enim eos secundum  iudicium, non secundum uindictam iudicari. Inferioris nature est,  qui debeat uindicari. uindicantur ceteri pauperes, id est, qui Dominum exemplo passionis secuti sunt, qui ex contemptu seculi et pecunie pauperes fuerunt. Fit ergo iudicium inopis, cum ob passionem Domini impii iudicantur. Pauperes uero uindicantur, quorum sub ara occisorum sanguis clamat, uindictam in impios postulans : qui quotidie in gloria martyrii manentes, Dei nomini confitentur.

 17. Et sermo ipse, quo psalmus clauditur, ita loquitur, uERS. 14: Attamen iusti confitebuntur nomini tuo, et habitabunt recti cum facie tua. Iustorum confessio potest etiam  corporalis uideri, quia plures in carne adhuc licet positi, Dei nomini confitentur. Recti autem habitantes cum facie Dei, nichil in se corporale retinere intelliguntur. Natura enim carnis Dei non patitur aspectum, ipso dicente: Nemo uidebit hominum faciem meam, et uiuet . Hoc iam celestium est, et transformatorum, et terrenam corruptionem celesti incorruptione mutantium: quos iam diuinitatis honore claros, conregnaturos  ipse Deo patri tradet in regnum Dominus noster iehsu Christus, qui est benedictus in secula seculorum. Amen.



PSALMUS CXL.


Domine, clamaui ad te, exaudi me: intende uoci orationis mee, cum clamauero  ad te. Dirigatur oratio mea sicut incensum in conspectu tuo . Eleuatio  manuum mearum sacrificium uespertinum. Pone Domino custodiam ori meo, et ostium circumstantie labiis meis. Non declines cor meum in uerba mala , ad excusandas excusationes in peccatis, cum hominibus operantibus iniquitatem: et non combinabo cum electis eorum. Corripiet me iustus in misericordia, et increpabit me: oleum autem peccatoris non impinguet caput meum. Quoniam adhuc  oratio mea in beneplacitis eorum; absorpti sunt continuati petre iudices eorum,  Audientur  uerba mea, quoniam potuerunt: sicut crassitudo terre eruptum est super terram. 592 Dissipata sunt ossa nostra secus infernum; quoniam ad te, Domine, oculi mei: in te speraui, non auferas animam meam. Custodi me a laqueo quem statuerunt mihi, et scandalis operantium iniquitatem. Cadent in retiaculo eius peccatores: singulariter sum ego, donec transeam.




TRACTATUS PSALMI.

1. Oratio, etsi tacita, per fidem clamat.---Omnium sanctorum fidelis oratio, clamor est Deo: fide enim ad eum, non uocis clamore clamatur . Moyses instante Aegyptiorum rege mestus stabat in littore: sed tacente licet eo, excelse mentis fidelem orationem Dominus audiuit, dicens: Quid proclamas ad me ? Martyrum quoque  sanguis uoce corporis caret; sed indignitas necis eorum Deo clamor est, ipso Domino de Abel ad Cain dicente: uox sanguinis fratris tui clamat ad me . Sic et sub ara Dei Martyrum anime proclamare scribuntur, magna uoce dicentes: Quousque Dominus sanctus et uerus non iudicas et uindicas sanguinem nostrum de habitantibus in terra ? Si igitur non humilia, nec terrena, nec corporalia fidei spiritu oremus; tacens licet oratio nostra, Deo clamor est. Atque ideo Propheta  totus  ad Deum spiritu orationis intentus, ita cepit, uERS. 1: Domine clamaui ad te, exaudi me. Et ut clamorem istum non uocis, sed fidei doceret esse; adiecit: Intende uoci orationis mee, dum clamabo ad te. Clamor etiam inuitis nobis penetrat in auditum, ac se sponte in aures nostras ui contente uocis immittit. Sed quia Propheta non tali clamore clamat, orat ut clamante se Deus in uocem orationis intendat: per id namque quod intenditur, fidei inspectio est, non clamoris auditio. Id enim quod interius est, intenditur: ceterum clamorem corporalem intendi non necesse est, per semetipsum omnem sensum aurium occupantem.

 2. Oratio pura. Incensi natura et compositio. Significat orationum quatuor genera, uel ex quatuor elementis hostiam laudis Deo offerii.---Dehinc sequitur, uERS. 2: Domine, dirigatur oratio mea sicut incensum in conspectu tuo. Quorum pura et recta et sincera oratio est, hi dicere poterunt, Dirigatur oratio mea: ceterum si externarum cogitationum interuentu deprauabitur, non dirigetur. Sed quod ait, Dirigatur ut incensum; intelligendum est quid sibi uelit comparatio proposita incensi. Et primum natura incensi ea est, ut in altum se de humilibus extollat, spirans optime, et sese nobis in sensum suaueolentie immittens. Hinc ex quatuor odoratissimis generibus in maximam subtilitatem comminutis componitur, stacte, onyche, galbano, thure: que omnia hec in formam orationum 593 fidelium constituta esse, beati Ioannis Apocalypsis ostendit, cum ait: Et illi  quidem uiginti quatuor seniores prociderunt ante Agnum, habentes quisque citharam et phialas aureas plenas odoribus, qui  sunt orationes sanctorum. Quatuor autem genera orationum Apostolus esse significat, ad Timotheum scribens:  Exhortare ergo primo omnium fieri precationes, orationes, postulationes, gratiarum actiones . Humilitatis nostre est deprecari, magnificentie Dei est orari, fidei est postulare, confessionis et laudis est gratulari. Et forte quatuor illa genera odorum ad unum thymiama ex partibus subtilissimis comparata, singulis quoque generibus poterunt consummande orationis aptari. Quamquam speciem quatuor elementorum, horum quatuor odorum natura et species significare uideatur: ut thus quod perlucidum est  spiritui comparetur, stacte uero aquis, galbanum et onyx terre et igni: ut per hec omnium que in celo et infra celum et in terra et in aquis sint, placita Deo incensi modo hec offeratur laudis oratio. Sed hec his, quos profundioris scientie cognitio delectat, relinquamus: nobis sufficit prophetica atque apostolica auctoritas, que et incensum orationes esse significat, et orationes deprecatur dirigi ut incensum.

 3. Manuum eleuatio et extensio quid differant.---Sed qui deprecatus est orationem suam dirigi ut incensum, etiam illud post hec ait: Alleuatio manuum mearum sacrificium uespertinum. Plurimis locis  tractauimus, in alleuatione manuum excelsi operis officium monstrari: ut cum Moyses eleuatis manibus stare preceptus est, populo in alleuatione et demissione manuum suarum uel uictore uel uicto. Apostolus quoque orantes iubet eleuare manus puras . Et cum ait: Sine ira et contentione ; non habitum orandi constituit, sed prescriptum diuine operationis adiecit. Denique Dominus per Esaiam  prophetam orationes impiorum improbans, ita locutus est; Si extendatis manus, auertam oculos meos a uobis, non utique si eleuetis, sed si extendatis manus; quia habitus  orandi in manibus extendendis est, perfecti autem operis efficientia est in eleuandis.

4. uespertinum sacrificium quid.---Manuum ergo eleuatio, sacrificium uespertinum est. Non enim sanguine et holocaustis nos, in quos consummatio seculorum deuenit, sacrificamus Deo. Sed quod sacrificium uespertinum placitum sit, audiamus Dominum in Euangeliis dicentem: uenite, benedicti Patris mei, possidete preparatum uobis regnum a constitutione mundi. Esuriui enim, et dedistis mihi manducare; sitiui, et dedistis mihi bibere; hospes eram, et suscepistis me; infirmus et uisitastis me; in carcere fui, et liberastis me . Et respondentibus illis quod numquam his officiis humane necessitatis eguisset, ait: Amen 594 dico uobis, quamdiu fecistis  uni ex his fratribus minimis, mihi fecistis . Hoc sacrificium uespertinum, id est, temporum nouissimorum est. In hoc manus eleuande sunt: quia istius modi orationibus, iam ab initio mundi, benedictis Dei regni celestis preparata possessio est.

5. Lingue lapsus et remedia.---Sed meminit propheta, preter clamorem fidei, preter orationem que dirigenda est ut incensum, et preter eleuationem manuum in qua sacrificium uespertinum est, et aliud sibi adhuc opus consummande in se iustificationis optandum. Dicti scilicet huius euangelici memor, Ex uerbis tuis iustificaberis, aut ex uerbis tuis condemnaberis ; recolens quoque de omni se uerbo otioso rationem in die iudicii redditurum , necessario deprecatus est, dicens,  uERS. 3: Pone, Domine, custodiam ori meo, et ostium circumstantie labiis meis. Non leuem custodiam ori orat apponi, ostium scilicet circumstantie: ut custodia illa non obseruatio sit aliqua, sed claustrum. Periculosus enim lingue et promptissimus lapsus est: et ex ea maledictum, mendacium, periurium, obtrectatio motu facili et aditu patenti efferuntur. Oremus ergo nobis circumstantie ostium. In eo enim libro, qui nobiscum  Salomonis inscribitur, apud Grecos autem atque Hebreos Sapientia Sirach habetur,  ita monemur: Ecce circumualla possessionem tuam spinis, argentum et aurum tuum constitue, et ori tuo fac ostium et seram, et uerbis tuis iugum et mensuram . Et ostium et seram ori iussit apponi: ne uerbis esset facilis egressus. Iisdem autem uerbis iugum mensuramque constituit: ut rationis iugo subdita, librata per mensuram moderatione penderent.

6. Cor prauum qui delictis excusationes perquirat, presertim heresi.---Tendit adhuc propheta ad iustitie perfectionem. Namque post fidei clamorem, post orationem, post opera, post ostium oris, consummari se quoque officio cordis orat, dicens, uERS. 4: Non declines cor meum in uerba malitie, ad excusandas excusationes in peccatis, cum hominibus operantibus  iniquitatem. Cum ex innocentie ac iustitie studiis in uitiosam uoluntatem decidimus, tum cor nostrum in mala uerba declinat; non ut peccatum excusemus , sed ut excusationes excusemus. Crimen enim cedis, atque adulterii, et talium ceterorum, per naturam atque indignitatem facti inexcusabile est. Sed qui in eo deprehensus erit, non dicet: Adulterium aut cedes non habet crimen: sed dicet, Mulier importuna, incontinens, adblandiens pellexit, et in  uoluptatem cegit. uel alius ille dicet, Conuiciis mouit iram, iniuriis armauit dolorem, casus litis cedem peregit. In hec uerba cor sese, postquam ab eo peccatum est, declinat: ut  per excusationes peccati quod admisit, se excuset. Cor autem rectum atque  purum in hec uerba excusationum 595 non declinat: sed manet inuiolatum atque constans, sine solicitudine uerborum ad excusandas excusationes querendorum, cum uite innocentia peccati excusatione non egeat. Et hec quidem in corporalibus rebus ita sunt. In his uero, que spiritalia existimantur, id est, in hereseos doctrina, incredibile est quo cordis labore, qua uerborum exquisitione excusationes suas heretici excusent. In que omnia ne declinetur cor suum; iustus exposcit: ne per hanc declinati cordis ad excusandas excusationes necessitatem, cum electis eorum combinetur.

7. Binarius numerus male sonat.---Et non  combinabo, inquit, cum electis eorum, Combinari cum  electis iniquorum non uult propheta. Meminit enim numerum hunc rebus immundis deputatum, cum ad Ne de recondendis in arca animalibus constituitur preceptum : A pecoribus autem mundis induces ad te septem et septem, et a pecoribus immundis bina et bina. Est et maius adhuc et absolutius inutilis huius numeri exemplum. Dominus enim noster iehsu Christus omnes immunditias nostras et peccata nostra auferens, fecit secundum Apostolum utrumque unum ; et secundum eumdem, ut duos conderet in se  in unum nouum hominem, faciens pacem, ut reconciliaret ambos Deo in corpore uno, internum scilicet hominem et externum fecit unum . Non ergo combinamur, sed unimur: quia unitas fidei est, at uero combinatio  consortium factionis.

8. Misericordia in delinquentes utendum, sed iusta.---Non modo autem non combinari se propheta cum  electis iniquorum non optat; sed etiam, quia homini errare  debitum est, si quid forte secus et humanitus gesserit, corripi se a iusto in misericordia et argui mauult. Formam namque in se nature nostre infimitatisque constituit. Plures etenim nostrum, cum lapsi fuerint, cum errauerint; emendari se iuste misericordie arguitione fastidiunt: et combinari malunt peccatoribus, quam per iustorum correptionem ad penitentiam retorqueri. Tenuit autem egregie rationem ueri propheticus 596 sermo, dicens, uERS. 5: Corripiel me iustus in misericordia, et increpabit me. Est enim misericordie modus: et miserandi  adhibenda iustitia est.  Dolor quidem potest esse erga eos, quorum crimina grauia sunt; sed misericordie locus nullus est. Misericordia enim se ad ueniam de Deo orandam his que sunt gesta deflectit: ceterum ueniam prestare illicitis, non est misericordiam prestare, sed iustitiam misericordie non tenere. Quam rationem diligentissime apostolus Ioannes retinuit, dicens: Si quis scit fratrem suum delinquere, sed non ad mortem; petat, et dabit illi Deus uitam. Est enim peccatum ad mortem, sed non pro eo dico . Quod autem iustus in misericordia corripere atque arguere eum qui lapsus sit debeat, beatus Paulus docet, dicens: Fratres, et si preuentus fuerit homo in aliquo delicto, uos qui estis  spiritales, consummate eum in spiritu lenitatis . Sed ne ipse quidem rationis iuste misericordie immemor fuit: preuentum enim in delicto, non  uoluntate delinquentem, consummari per arguitionem iubet. Atque ideo propheta cum ait: Corripiet me iustus in misericordia, et increpabit me; et fidei sue, et humane infirmitatis memor, corripiendum se in his ait, que iuste misericordie arguitione sunt digna.

9. Ut correptio, ita et doctrina a sancto uiro querenda.---Orat autem adhuc et aliud, ne doctrinis uidelicet peccatorum imbuatur, neue usque  ad peccantium misericordiam decidat: Oleum autem peccatoris non impinguet caput meum. uult eum, qui nos doceat atque arguat, conscientie pure esse.  Dominus uero in Euangeliis, cum de ieiuniorum puritate loqueretur, ait: uos autem cum ieiunatis, ungite caput uestrum, et faciem uestram lauate . In abluenda facie, nitorem pure conscientie exegit; ne quid in nobis sordidum, ne quid oblitum adhereret: in capite uero ungendo, doctrinis nos atque operibus spiritalis institutionis perfectos esse precepit. Oleum enim luminis pabulum est; et doctrina atque opus spiritale celestis nobis glorie causa est. Ut enim lumen ex 597 oleo luminis habet causam; ita, ut lucem spiritalis glorie retineamus, doctrina atque operatio prestat: ut caput nostrum, sedes scilicet uite et prudentie et omnium sensuum, oleo operationis doctrineque pinguescat. Sed oleum hoc non a peccatore sumendum  est: et orandus est Deus, ne hoc peccatorum infundat. Ut enim a sancto et fideli uiro argui se uelle prudentis est; quia egris animis et peccator morbo languentibus utilis est seuere obiurgationis sub honesto auctore medicina: ita miserum est per peccati miserationem usque ad ipsam peccantium misericordiam decidisse. Hoc ergo utrumque a se detestatur propheta.

10. In peccatis permanetur, quia placent.---Sequitur  deinde: Quoniam adhuc et oratio mea in beneplacitis eorum; uERS. 6: absorpti sunt continuati petre iudices eorum. Causam cur absorbeantur continuati petre eam dicit, quia adhuc sit oratio sua in beneplacitis eorum. Orat propheta  eadem que superiora sunt, ne oleum peccatoris caput suum impinguet. Hoc Propheta orat. Sed peccatores ne hac quidem prophete oratione terrentur, ut ab his que placita sunt sibi desistant. Nemo enim in peccatis, nisi  quia his delectatur, perseuerat: et causam in unaquaque re permanendi, uoluptatis oblectatio subministrat. Ergo quia adhuc orante eo in beneplacitis eorum sunt, id est, quia quod erant, non demutatur per eos uoluntate  peccandi, et peccatores esse persistunt; nec oratio eius finem accipit:  quia tamdiu in beneplacitis eorum eius oratio est, quamdiu beneplacitum illis fuerit peccare.

11. Iniqui aduentu Christi absorbendi.---Idcirco absorpti sunt continuati petre iudices eorum. Petram non nouimus nisi Christum: quia dictum est de eo, Petra autem erat Christus . Quo adueniente  , cum se hi peccatorum electi et iudices ipsi continuabunt, absorbentur. Mors enim tunc, et corruptio, et peccatum absorbebitur, ut scriptum est, Absorpta est mors in contentionem. Ubi est aculeus tuus? ubi est contentio? Aculeus enim mortis peccatum est . Absorbentur autem continuati petre horum iudices cum illo suo principe, de quo dictum est: Et tunc reuelabitur ille impius, quem Dominus iehsu interficiet spiritu oris sui, et euacuabit eum presentia  aduentus sui . Per hanc ergo aduentus Domini presentiam euacuabuntur absorpti, et absorpti iudicio sanctorum. Sequitur enim: Audient uerba mea, quia potuerunt. Potuerunt uel absorbere, uel  audire. In presentia enim Domini absorbentur prophetice ueritatis arguitione et impie sue falsitatis opprobrio.

12. Crassitudo uitiorum comes aut causa. uitia non sinunt hominem intra leges nature cerceri.---Neque  solum audient uerba que possunt, sed etiam id quod sequitur his accidet. uERS. 7. Tamquam crassitudo terre  eruptum est super terram. Quod autem crassitudo impietatis et uitiorum aut comes sit, aut causa, propheta testatur, dicens: Incrassatum est cor populi huius. Sed et 598 Moyses irreligiositatem populi insolentis pronuntians ait: manducauit et bibit Iacob, et repletus est, et incrassatus est, et calcitrauit dilectus . uirtutem dicti huius ex ipsa terre natura absolutius intelligemus. Namque scimus crassiores pinguioresque terras in eas scrobes, e quibus effosse sunt, ex solido non redire; quia erumpente earum crassitudine, rursus ipsarum sunt incapaces. Itaque secundum id quod ait, tamquam crassitudo terre eruptum est super terram; docuit  exemplo, quia omnis terre nostre, id est, corporis crassitudo, ex nature sue lege uitiis effossa erumpit, et capax sui non est, in perniciem suam, ne in se reformari possit, exestuans.

13. Charitas aliena plorat mala quasi sua.---Erumpente autem hac crassitudine super se, habet merorem Propheta, dicens: Dissipata sunt ossa nostra secus infernum. Se dissipari, se dispergi, se secus infernum abigi in peccatorum calamitate existimat. Si enim unum membrum compatitur, compatiuntur et omnia . Omnes enim inuicem unius corporis membra sumus, ut et in altero psalmo ait: Dispersa sunt omnia ossa mea ; non utique ea ossa, per que corpus nostrum in hanc firmitatem uirtutis sue continetur: sed quia omnes  unum corpus sumus, et inuicem membra sumus, corporis nostri ossa sunt ceteri.

14. Oculos corporis ac mentis qui ad Deum intendat Propheta.---uellet potius non erumpere crassitudinem terre eorum, neque dissipari ossa secus infernum; sed omnes magis hac, que consequitur, uoce uoti uti. uERS. 8 et 9. Quia ad te, Domine, oculi mei: in te speraui, non auferas animam meam. Custodi me a laqueo quem statuerunt mihi, et a scandalis operantium iniquitatem. Intenti Prophete ad Dominum oculi non deflectuntur in aliquas superfluarum rerum admirationes, non ad contumeliam pudicitie honestas humanorum corporum species contuentur, non capiuntur aut pretiosarum uestium opere, aut blando argenti nitore, aut illecebroso fulgore auri, aut inani honore gemmarum, aut factioso spectaculi theatralis  certamine, aut ambitiosa potestatum secularium pompa: sed in omnia magnifica Dei opera, ad admirationem eius, qui ea est operatus, intendunt. Neque solum oculis, sed etiam mente semper intentus  est, dicens: In te speraui, non auferas animam meam. Ablatio anime non abolitio eius est: sed cum a gloria constituti sibi honoris aufertur, cum  ab exspectatione et affectu spei sue decidit.

15. Insidiis plenus omnis mundus. Laquei et scandali discrimen.---Multa autem spei sue pericula non ignorat esse, cum ait: Custodi me a laqueo quem statuerunt mihi, et a scandalis operantium iniquitatem. Ubique laquei, ubique sunt scandala, mundus omnis plenus insidiis est, siue per principem eris huius, siue per spiritales uirtutes in celestibus, siue per filios inobedientie in quibus spiritus erroris operatur. Habemus enim laqueos in hominibus male adhortationis, 599 periculosi exempli, et  elicite necessitatis:  cum nos ad uoluptates adhortantur, cum in prosperis rebus suis in Deum impii sunt, cum per contumelias et iniurias ad motum nos turbulente uoluntatis exagitant. Differt autem laqueus a scandalo. Laqueus enim est adhortatio uoluptatum et incentiuum appetitionis inhoneste, quod modo laquei fallens capit. Scandalum autem est uxor irreligiosa, filius iniquus, et cetera deinceps  domi nomina, et omnis ex Ecclesia frater aut contumeliosus, aut auarus, aut ebriosus, aut turpis. In his enim nobis est scandalum, quotiens ad necessitatem irascendi, arguendi, inhibendi, uindicandi, ex illa quiete fidei nostre mansuetudine prouocamur.

16. Iniquitatum omnium unus auctor diabolus.---Nouit autem unum, qui per omnes iniquitatem operantes  ipse potius in his laqueis semper operetur, dicens, uERS. 10: Cadent in retiaculo eius peccatores: eius scilicet qui operatur in plurimis. Quidquid enim iniquitatum homines gerunt, a diabolo suggeritur: quem nunc sub singulari numero demonstrat, cum superius sub plurali ministeria eius significasset in plurimis. Plures in eo, et eum significat in pluribus: atque ideo iniqui laqueos pretendunt, et in retiaculo eius cadent peccatores; quia iniqui retiaculi sui  laqueos pretendunt. Cadent autem peccatores:  non tunc peccatores cum ceciderint effecti, sed cadentes ob id quia peccatores sunt; captioni retiaculi effecti, per id quod peccatores sunt, opportuni.

17. Singularitas bona.---Propheta autem, per spem suam ac fidem tutus, confidenter de se ait: Singulariter  sum ego donec transeam. Scit impiam esse, ut supra ostendimus, combinationem. Deo autem deditus, nullis aliis seculi negotiis occupatus, est et singularis, donec transeat. Et quid est illud quod  transeat? Scandala scilicet, et retiacula, et laqueos. Et quo transeat, querendum est. Nempe eo quo dictum est; fidelis enim et sanctus et uerus est, qui ait: Qui autem credit in me non iudicabitur, sed transiet de morte in uitam : Dominus noster iehsu Christus, qui est benedictus in secula seculorum. Amen.



PSALMUS CXLI.

Intellectus Dauid cum esset in spelunca oratio.

uoce mea ad Dominum clamaui, uoce mea ad Dominum deprecatus sum. Effundo in conspectu eius  tribulationem meam: ante ipsum pronuntio, in deficiendo ex me spiritum meum. Et tu 600 cognouisti semitas meas. In uia hac, qua ambulabam, absconderunt laqueum mihi. Considerabam  ad dexteram et uidebam: quia non erat qui cognosceret me . Periit fuga a me: et non est qui requirat animam meam. Clamaui ad te, Domine: dixi: Te es spes mea, portio mea in terra uiuentium. Intende in  orationem meam: quia humiliatus sum nimis. Libera me a persequentibus me: quia confortati sunt super me. Educ de carcere animam meam ad confitendum nomini tuo, Domine. Me exspectauerunt  iusti, donec retribuas mihi.




TRACTATUS PSALMI.

1. Psalmus hic est de Christo in Dauid adumbrato; Christum gestis suis Dauid prophetauit.---Psalmi huius ratio titulo continetur, sed potius spiritali quam corporali  intelligentia: et ideo in titulo intellectus oratio est. Nam si simplex, secundum Dauid gesta, sensus esset; oratio tantum psalmi titulo fuisset inscripta. Sed quia ad orationis cognitionem spiritali intelligentia opus esset; idcirco intellectus oratio, quia sit intelligenda, prescribitur. Scimus enim esse et illum Dauid, cuius tabernaculum quod ceciderat excitatum est, iustum, orientem, regnantem, id est, Dominum nostrum Dei filium: qui frequenter fugerit, frequenter latuerit, frequenter orauerit, in ipso quoque tempore passionis et fleuerit, et ad Deum in tribulatione clamauerit, non ob naturalem quasi passionis metum, sed affectum hominis quem gerebat ostendens: ut per hanc orationem et filius Dei ad quem oraret, et ipse non simulatus  homo, sed uerus  posset intelligi. Eius itaque esse hec intelligitur oratio. Dauid quidem in spelunca loquitur; sed prophetat in Christo. Dauid fugit; sed fugam Domini sui non tam per uerba quam per fugam prophetat. Dauid spiritu defecit; sed et Domino tristis est anima usque ad mortem. Dauid semitas Deus cognoscit; sed et Filium nemo nouit nisi Pater. Dauid in fidei sue uiis laquei absconsi sunt; Domino quoque in predicationis sue cursu ubique parantur insidie.  Hic in spelunca orat; ille orat in corpore. Seruus Dominum prophetat Christum: Dauid iste illum Dauid omnium passionum prophetat exemplo. Atque ideo hec non tam Dauid de se ipso, quam de Domino per Dauid dicta intelligitur oratio.

2. Orationis perfecte uarii gradus.---uERS. 2-4. uoce mea ad Dominum clamaui, uoce mea 601 ad Dominum deprecatus sum. Effundo in conspectu eius orationem meam, et tribulationem meam ante ipsum pronuntio. In deficiendo ex me spiritum meum. Egregie uerborum ordo dispositus est. Primum uoce clamatur: omnis enim fidelis uiri etiam tacita et spiritalis expectatio Deo clamor est. Deinde uoce oratur, id est, desiderii et fidei petitio uerbis uocis effertur, secundum illud Apostoli: Psallam spiritu, psallam et uoce . Tertio in conspectu Dei oratio  effunditur, non uerbis scilicet de lingua excidentibus, sed de profundo et interno fidei fonte oratio precantis effunditur; et effunditur in conspectu Dei, non negligenter neque ex securitate, sed tamquam Domino presente: qui enim oratur ut exaudiat, presens necesse est esse credatur: qui autem presens existimatur, non absentis dissimulatione, sed presentis honore reuerendus est. Quarto quoque tribulationem suam pronuntiat. Non impeditur, cum tribulatur, quin semper ad Deum omnium angustiarum suarum et passionum molestias referat. Neque sane leues tribulationes sunt, quas ante Deum effusa oratione pronuntiat: sed in eo  cum deficit ab eo spiritus suus. At uero nos leues tantum  tentationes ab assiduitate orationis impediunt: et quantulamcumque, in secundis modo rebus, animi nostri constantiam a deuotionis officio repentinus exigue difficultatis motus auertit. At uero hic, ne deficiente quidem spiritu suo, cessat et tribulationem suam pronuntiare, et orationem effundere, et uoce orare ipsa, et spiritalis fidei uoce clamare.

3. Psalmi de Christo unde dignoscantur. Quedam hic nemini conuenientia.---Tu cognouisti semitas meas. In uia hac, qua ambulabam, absconderunt laqueum mihi. Hec tam illius, quam huius Dauid, oratio esse poterit existimari: quia, ut diximus, omnia Domini dicta atque gesta et serui fide et prophete prefigurauit exemplo. Numquam uero psalmorum prophetia, quotiescumque ex persona Domini profertur, non  aliquid peculiare eius ac proprium, quod alii cum eo commune esse non possit, adiecit: ut quia multa ex persona eius hominis quem assumpsit commemorata, personis hominum essent naturisque communia, psalmi potius de eo prophetia ea, que proprie ex persona eius dicerentur, ostenderet: ut illud nunc, uERS. 5: Considerabam ad dexteram, et uidebam quia non est qui cognoscat me. Periit fuga a me: et non est qui requirat animam meam. Dauid enim licet fugeret,  non tamen incognitus erat: neque solum ad dexteram contuebatur, sed etiam ad sinistram ei conspectus patebat. Illud autem quomodo persone eius aptabitur: Periit fuga a 602 me: dehinc illud, Et non est qui requirat animam meam: postremo etiam illud quo psalmus concluditur: Me exspectant iusti, donec retribuas mihi? Contraria sibi ista sunt, ex persona hominis intellecta. Si enim sunt iusti expectantes; quomodo nemo cognoscit? quomodo animam nemo requirit. Per id enim nemo animam requirit, et nemo animam cognoscit, quia perspiciente eo a dextris, nemo iustus est uisus.

4. Christo conueniunt.---Sed hec omnia in Domino tempore passionis impleta sunt, cum euntem eum ad crucem eorum nemo comitatus est, quos ad possessionem  regni celestis secundum euangelicam dispositionem separatos a sinistra  dextere preparabat, ob quos et homo erat natus: cum in tot tantisque crucis ipsius signis Deum nemo cognouit: cum frequenter antea latens, se his qui eum querebant et prodidit et ingessit. Et per oblationem spontanee uoluntatis fuga ab eo periit, cum nullus  uirtutem uite eius, que in anima significatur, inquirit. Corpus enim quod cruci affixerant contuentes, potestatem anime,  que se signis et factis Deum probauerat, nemo querebat.

5. Paradisus quid.---Iam illa que sequuntur, licet communia uideantur esse cum ceteris, tamen etiam per eum tempore passionis omnia dicta gestaque sunt. Clamaui ad te, Domine, dixi: Tu es spes mea,  portio mea in terra uiuentium. Clamans dixit: Tu es spes mea, cum ait: Pater, commendo in manus tuas spiritum meum . Pars eius in terra uiuentium est, cum latroni die eodem incolatum paradisi promittit , id est, sortem et regnum hereditatis sue: ut licet ad inferos adiret, tamen per spiritalem  potestatem doceret se a paradiso non abesse.

6. Resurrectionem suam cur Patri tribuat Christus.---Redit deinde ad adorationis sue modestiam, dicens, uERS. 7: Intende orationem meam: quia humaliatus sum nimis. Humiliatus est enim, formam serui accipiens, et obediens factus usque ad mortem, et mortem  crucis . Libera me a persequentibus me: quia confortati sunt super me. Educ de carcere animam meam ad confitendum nomini tuo, Domine. Quamquam enim potestatem haberet ponendi animam suam, et resumendi; tamen semper, per reuerentiam filii, honorem paterne  maiestati reseruauit, cum orat: Pater, clarifica me ; cum proclamat: Deus meus, quare me dereliquisti ? In his enim non est infirmitatis sue confessio, sed paterne uirtutis predicatio. Liberari ergo se nunc similiter a persequentibus orat, quia confortati sunt. Confortati enim sunt, cum crucifigere audent, cum per carnem Deum nesciunt, cum eos 603 habitus humilitatis et  forma in eo seruilis hortatur.

 7. Deinde rogat, ut anima sua educatur e carcere. Si in carcere positis, etiam ante Ne tempora,  resurrectionem secundum beatum Petrum Dominus predicauit ; carcer est inferi, a quo se educi rogat, ut et in altero psalmo erat precatus: Non contineat super me puteus os suum . Oratio omnis ista ad confessionem, ut diximus, uirtutis paterne est. Sed adiecit et causam, cur sese de carcere oret educi: Ad confitendum, inquit, nomini tuo. Resurrectio eius paterne in se uirtutis predicatio est; quia potestas ei omnis ex Patre est.

8. Fides Apostolorum ante resurrectionem Christi nutans, post firmata est.---Sed  per quos sit Dei nomini confitendum, subiecit dicens: Me exspectant  iusti, donec retribuas mihi. Omnium apostolorum fides usque ad resurrectionis tempus fuit trepida: quam in Domino contuentes, exspectationis sue securitate firmati sunt. Et hinc illud est a Domino dictum: Tristis est anima mea usque ad mortem . Non enim ait, propter mortem: quia licet se passioni daret, non tamen uirtus eterna dolorem passionis exciperet. Sed quia Apostolorum metus per humilitatem passionis exortus , post mortem et resurrectionem Domini in eadem trepidatione esse desineret; idcirco usque ad mortem tristis est, postquam trepidantis fidei  essent securitate firmandi. Exspectant ergo iusti, donec sibi retribuatur a Deo. Et quid ei a Deo retribuatur, Apostolus docuit, dicens: Propter hoc exaltauit eum Deus, et donauit ei nomen quod est super omne nomen: ut in nomine Iesu omne genu flectatur, celestium, terrestrium et infernorum, et omnis lingua confiteatur, quia Dominus iehsu in gloria est Dei patris . Hec ei a Deo retributio est: ut ei corpori, quod assumpsit, paterne glorie donetur eternitas. Que autem sit iustorum exspectatio, idem Apostolus docet, dicens: Nostra autem conuersatio in celis est, unde et  Saluatorem nostrum exspectamus Iesum Christum, qui transformabit corpus humilitatis nostre, conformatum corpori glorie sue . Exspectant ergo eum iusti,  dum retribuatur illi: scilicet ut conformes fiant glorie corporis eius, qui est benedictus in secula seculorum. Amen.



PSALMUS CXLII.

Ipsius Dauid, quando persequebatur eum Abessalon.

Domine , exaudi orationem meam, auribus percipe obsecrationem meam: in ueritate tua exaudi me, in tua iustitia. 604 Et non intres in iudicia  cum seruo tuo: quia non iustificabitur in conspectu tuo omnis uiuens. Quia persecutus est inimicus animam meam, humiliauit in terra uitam meam, collocauit me in obscuris, sicut mortuos seculi. Et anxiatus est super me spiritus meus: in me turbatum est cor meum. Memor fui dierum antiquorum,  et meditatus sum in omnibus operibus tuis: in factis manuum tuarum meditabar  . Expandi manus meas ad te: anima mea sicut terra sine aqua tibi. DIAPSALMA. uelociter exaudi me, Domine, defecit spiritus meus. Non auertas faciem tuam a me: et similis ero descendentibus in lacum. Auditam fac mihi mane misericordiam tuam: quia in te speraui, Domine . Notam fac mihi uiam in qua ambulem: quia ad te leuaui animam meam. Eripe me de inimicis meis, Domine, ad te confugi: doce me facere uoluntatem tuam, quia tu Deus meus es. Spiritus tuus bonus deducet me in terram rectam propter nomen tuum, Domine. uiuificabis me in equitate tua. Educes de tribulatione animam meam, et in misericordia tua disperdes inimicos meos. Et perdes omnes qui tribulant  animam meam: quoniam ego seruus tuus  sum.




TRACTATUS PSALMI.

1. Psalmi inscriptio a LXX fuit addita.---Psalmi superscriptio nulla esse secundum Hebreos uidetur: id enim ab his qui utraque lingua eruditi sunt traditur.  Translatoresque ceteri nichil omnino de rebus gestis, id est, Abessalon in Dauid patris sui insectatione scripserunt. Sed hi septuaginta seniores,  quibus legis ac prophetarum scientia ultra prescriptum et ambiguitatem littere fuit, addendum hoc psalmo iudicauerunt . Causam uero iudicii istius in exordio psalmorum  docuimus, per quam nichil in psalmis nisi propheticum cognoscimus oportere tractari. Cum enim nec gestis sermo, nec temporibus  ordo conueniat; reliquum est, in exemplum ac scientiam gerendorum, et gesta omnia in Dauid, et ab his intellecta esse doceamur. Apposita ergo nunc psalmo superscriptio est, que non exstat in libro: ut ubi exstat , ad scientiam prophetice intelligentie uocaremur.

 605 2. Quis, quo nomine in toto hoc psalmo loquatur.---Prophetat ergo nunc Dauid passionibus suis dominicas passiones: non de Abessalon conquerens, sed de his qui Abessalon ad impietatis crimen ignirent. Ignita enim secundum Apostolum diaboli sunt iacula : que se in cor Iude ut Dominus traderetur iniecerint, et nunc in filiis inobedientie operentur. Ob quod Dominus assumpta peccati carnis similitudine, de peccato condemnauit peccatum in carne. Tractabimus ergo psalmum ex persona Prophete, intelligentis se in peccati corpore positum, et inter multas et graues diaboli tentationes per hominem fatigari. Nam ut Dominus principem mundi non ignorauit hec in se per Iudeos Iudamque gessisse, cum ad Apostolos dicit, Ecce ex uobis unus est satanas ; totus enim hoc esse, quia  per eum animabatur, ostenditur: ita et Dauid in Abessalon eos, per quos Abessalon est talis, intelligit. Et quia iam in tertio psalmo latior hinc fuit sermo ; nunc psalmi ipsius dicta tractemus ita, ut meminerimus omnia, quecumque sub prophete nomine dicentur, etiam ad personam Domini esse referenda: qui se ex forma Dei euacuans, ac forman serui assumens, infirmum nature nostre hominem etiam usque ad ignorate dici atque hore sue scientiam sit professus.

3. Orandi exemplum. Deus non est inuidus aut predurus iudex.---uERS. 1: Deus, exaudi orationem meam, auribus percipe obsecrationem meam: in ueritate tua exaudi me, in tua iustitia. Primum orationem suam deprecatur audiri: quia id humilitatis humane est,  ut audientiam Dei his que oret exoptet.  Secundo deinde, secundum propheticam scientiam, ut in ueritate Dei audiatur expostulat. Non est huic fideli uiro Deus ex elementis seculi, non ex regum nominibus, non ex errore seculi in saxis, metallis et lignis: sed uerus ei Deus est, eternus, omnipotens, et uniuersitatis effector. Tertia quoque postulatio est ut in iustitia Dei audiatur.  Non est tyrannice uoluntatis  Deus, non predure et inique pertinacie arbiter; sed qui rationem habeat infirmitatis humane: neque qui hos demutabilis nature nostre promptissimos lapsus secundum indemutabilis substantie sue indeflexam constantiam metiatur; sed iustus et moderans tantum ab homine exspectet, quantum meminerit humane licere nature.

4. Innocentie hominis quam multa insidientur.---Et ideo subiecit ad id, quod se in iustitia Dei orauit audiri, uERS. 2: Et non intres in iudicium cum seruo tuo: quia non iustificabitur in conspectu tuo omnis uiuens. Quid enim spei est, si iudicare nos secundum se Deus uelit, si ad comparationem sui uite nostre innocentiam postulabit. Iustificari autem in conspectu Dei quis uiuentium potest? cui ira, cui dolor, cui  cupiditas, cui ignoratio, cui obliuio, cui casus, cui necessitas uel per naturam corporis, uel per motum anime semper fluctuantis admixta sit: cui et quotidie grauissimus hostis immineat, diabolus 606 uidelicet anime uiri fidelis insidians, eamque ad interitum persequens? Hanc enim esse causam docet, qua nemo uiuens iustificari in conspectu Dei possit. uERS 3. Quia persecutus est inimicus animam meam, humiliauit in terra uitam meam, collocauit me in obscuris sicut mortuos seculi. Obscuritas per corporis uitia effunditur: et cum per diaboli laqueos in cupiditates carnis incidimus, a cognitionis luce depulsi in obscuris collocamur, gentilium tenebris demersi, et secularium operum nocte detenti.

5. Huius tenebras qui appellat uir spiritalis.---Sed  quantumlibet persequens animam inimicus, et humilians in corpore tamquam mortuum seculi collocet in obscuro; spiritalis tamen uiri anxietas his corporis tenebris  non tenetur, et cor super hac ipsa nature sue infirmitate turbatur, repugnansque uitiis hominem suum in memoriam prime sue constitutionis et in meditationem Dei operum conuertit. Non enim eum inimicus in obscuris mortuum seculi, sed tamquam mortuum seculi collocauit: per quod libertas spiritus semper in se anxii reseruatur.

6. Meditandi materies. Facta manuum Dei, homo.---Id enim sequitur, uERS. 3 et 4: Et anxiatus est  super me spiritus meus: in me turbatum est cor meum. Memor fui dierum antiquorum, meditatus sum in omnibus operibus tuis, in factis manuum tuarum meditabar.  Scit Adam a diabolo captum; et idcirco memor est antiquorum dierum. Scit eum per transgressionem legis constitute et a promissionibus Dei et ab incolatu paradisi excidisse, et ideo memor est operum Dei. Scit non sufficere ex preterito innocentiam, sed beatum esse qui usque in finem innocens esse permanserit; et ideo in factis Dei manuum meditabitur. Facta manuum Dei homo ipse est: qui postquam peccauit, peccati seruus effectus est. Talis igitur  esse meditatur, qualis ille,  qui a Deo factus est, fuit ante peccatum. Per quod quia non mortuus seculi, sed tamquam mortuus seculi in obscuris est collocatus, meditabitur semper; et meditabitur semper, quia antiquorum dierum memor,  scit per transgressionem legis mortem introisse peccati.

7. Homo sterilis est sine Dei gratia.---In eo autem quod et memor antiquorum dierum, et in operibus Dei meditatus est, atque meditabitur, quamquam per fidem suam ceperit, tamen non proprium suum esse, ne insolens existimetur, sed per auxilium Dei ad quem orauit sibi indultum esse demonstrat, dicens, uERS. 6: Expandi manus meas ad te: anima mea sicut terra sine aqua. Terra sine aqua arida et infecunda est, et irrigari sese semper imbre pluuie celestis  exspectat: ita et sancti anima nature sue conscia, immadescere se dono diuini eloquii desiderat: de quo Moyses ait, Exspectetur sicut pluuia dictum meum, et descendant sicut ros uerba mea, ut pluuia super gramen, et ut niues super fenum . Arens ergo et sitiens anima, tali prophetice doctrine imbre 607 perfunditur: ut mortua et ieiuna ariditate nature, in uberes fructus preceptorum Dei cognitione reuirescat.

8. Cito dissolui et cum Christo esse optat propheta.---Iam in his que sequuntur humane fidei et conscientie confessio est, per diapsalme intercessionem impatientia prophetici desiderii monstrata. uERS. 7. uelociter exaudi me, Domine, defecit spiritus meus. Moras corporis sui Propheta non patitur: et secundum illud Apostoli: Dissolui me melius est, et cum  Christo esse , et illud, Miser ego homo, quis me liberabit de corpore mortis huius ? et illud, Quia in hoc ueteri tabernaculo congemiscimus desiderantes superindui, tedium ipse in hoc mortis corpore patitur : sed uelocitatem auxilii, quod ob defectionem spiritus deprecatur cum gratia diuini in se muneris optat expleri. Quid enim sibi proderit exauditum esse uelociter, nisi tamquam fidelis et Deo placens et beatis locis quieturus excedat e corpore?

9. Lacus, penalis locus.---Et idcirco ait: Non auertas faciem a me: et similis ero descendentibus in lacum. Lacum penalem inferorum locum Scriptura commemorat: ut in his psalmis ait: Tu, Domine, abstraxisti ab inferno animam meam, seruasti me  a descendentibus in lacum . Ergo nisi facies Dei, qui utique Christus est, qui imago Dei inuisibilis est, unicuique sancto adfuerit; erit illis similis, qui pene inferni deputati e uita hac sine spe quietis excesserint.

10. Resurrectionem sperat propheta.---Sed de spe sua Propheta non ambigit, neque extra euangelice securitatis fiduciam est. Tempore quidem ipse anterior, sed in spiritu apostolici gaudii  particeps;  qui resurrectionem Domini contuentes, eternitatem caducorum corporum crediderunt. Id enim in consequentibus ait, uERS 8: Auditam fac mihi mane misericordiam tuam: quia in te speraui. Matutine huius misericordie gaudium locis plurimis demonstratur, uelut tum cum ait, Ad uesperum demorabitur fletus, et ad matutinum letitia . Hoc enim resurrectionis est tempus, in quo per misericordiam Dei potestas mortis infracta est. Quam misericordiam, quia in ea Propheta sperauit, optat audire.

11. Ignorantie conscius lucem a Deo exposcit. Optat in primum hominis statum redire.---Dehinc sequitur: Notam fac mihi uiam in qua ambulem; quia ad te leuaui animam meam. Apostolus per speculum et in enigmate uidet, et pro parte scit, et pro parte  prophetat . Propheta quoque tamquam per naturam humane fragilitatis ignorans, notas sibi fieri, in quibus ambulet, uias orat. Non enim he seculi uie utiles sunt: spiritales et celestes ille nosse desiderat. Id enim ait: Quia ad te leuaui animam meam. Non in humilibus est anima illius, sed in excelsis; et idcirco excelsarum uiarum postulat notionem. Scit enim esse inimicos sibi, 608 qui se in alias uias auocent, qui in uoluntatem alteram deducant. De inimicis istis spiritalibus Apostolus multa et frequenter ingessit. Ab his ergo se eripi orat, et uiam illam  tribulatam, que ad celum agit, cognoscere rogat, et de uoluntate Domini doceri, et per Spiritum eius in terram rectam deduci: id est, ut constituatur in hominem non uitiis peruersum.  Nam in rectam terram se dirigi quomodo  optat, si de elementi huius creatura dixisse existimabitur: nisi quod secundum primi hominis naturam, cui post peccatum dictum est, Terra es, et in terram ibis ,  constitui se hominem rectum indeflexumque desiderat? Id enim sub his dictis continetur: Notam fac mihi uiam in qua ambulem: quia ad te leuaui animam meam. uERS. 9-11. Eripe me de inimicis meis, Domine, ad te confugi: doce me facere uoluntatem tuam, quia Deus meus es tu. Spiritus tuus bonus deducet me in terram rectam propter nomen tuum, Domine  .

12. Non ex propriis meritis, sed ex Dei bonitate.---Consonans Apostoli confessio est ad id quod ait, Doce me facere uoluntatem tuam, illud quod per eum dictum  est, Et qui putat se scire, nondum scit quemadmodum oporteat sese scire . Quod si nec orare  quidem adhuc scimus, et loqui desideria nostra non nouimus, Spiritu potius pro nobis inenarrabilibus gemitibus postulante, et imperitiam nostram  arcano conscientie affectu repensante, secundum hoc Apostoli dictum, Quid enim oremus secundum id quod oporteat nescimus; sed ipse Spiritus pro nobis postulat gemitibus inenarrabilibus ; non incondite Propheta creditur orare, ut uoluntatem Dei doceatur explere. Et competens illa humane uerecundie professio est, ut quod per Spiritum Dei in terram rectam deducendus sit, id non meriti esse sui arroget, neque per satisfactionem  proprii obsequii id sibi postulet: sed totum hoc ad clarificandum in se Dei nomen exspectet, ut propter honorem Dei nominis in terra recta esse statuatur.

 13. Beatitudo ex Dei misericordia, non excluso merendi officio.---Et quia hanc terram rectam scit sibi non in corpore mortis huius posse concedi, quia labes carnis humane per admixtam in se uitiorum consuetudinem aboleri penitus, nisi cum nature demutatione, non possit; uiuificari se, quasi nondum uiuat, expostulat, dicens, uiuificabis me in equitate tua. Educes de tribulatione animam meam, uERS. 12, et in misericordia tua disperdes inimicos meos. Et perdes omnes  inimicos qui persequuntur animam meam: quoniam seruus tuus sum ego. Habuit quidem, ut diximus, hoc iustitia uerecundie, ut quidquid  illud sibi beatitudinis sperat, id pro magnificentia Dei potius , quam pro merito suo postulet. Sed tamen  preferens honorem et misericordiam 609 Dei: merendi quoque id per se non exclusit officium. Nam cum uiuificandus sit, uiuificandus tamen est in equitate; quia equum sit uitam retribui stipendiis sanctitatis. Et cum per misericordiam Dei educto eo de tribulatione disperdendi sint eius inimici, iam non est misericordia indiscreti confusique iudicii;  cum que a tribulatione educit, eadem disperdat inimicos: quia ex meritorum diuersitate, uel in penam, uel in  misericordiam iudicium temperatur.

14. Que Dei gratie, que, merito pars sit in uictoria tentationum.---Non leues autem sibi esse inimicos Propheta demonstrat, sed eos qui etiam animam persequantur: non quod cum corpore possit occidi, sed quod ita diabolicis infestationibus fatigetur, et  sub iniectorum sibi uitiorum  incendiis aduratur, ut a Domino mereatur occidi. uerum ut etiam  inimici sui pereant, quamquam ad id potissimum et nomen et misericordia Dei est; tamen  cum etiam ea causa est, quod seruus Dei est. cuius animam persequantur: et liberalitas  admiscetur, et meritum ; atque ad Domini misericordiam, serui quoque et fides et nomen adiungitur: ut misericordia Dei quamquam omnibus prompta sit, his tamen qui serui eius sunt intelligatur assistere, per eum et in eo qui ait: Ego sum uobiscum omnibus diebus usque ad consummationem seculi , Dominum nostrum Iesum Christum, qui est benedictus et nunc et semper, et in omnia secula seculorum. Amen.



PSALMUS CXLIII.

Psalmus Dauid in Goliam.

 Benedictus Dominus Deus meus, qui docet manus meas ad bellum, et digitos meos in prelium. Misericordia mea et refugium meum, susceptor meus et liberator meus . Protector meus, et in ipso speraui: qui subiiciet  populum meum sub me. Domine, quid est homo, quia innotuisti ei: aut filius hominis, quod deputas eum? Homo uanitatis similis factus est: dies eius sicut umbra pretereunt. Domine, inclina celos tuos, et descende; tange montes, et fumigabunt; corusca coruscantes , et dissipabis eos; emitte sagittas tuas, et conturbabis eos. Emitte  manum tuam de alto: eripe me, et libera me  de aquis multis, et de manu  filiorum alienorum. Quorum  os locutum est uanitatem: et dextera eorum dextera iniquitatis. Deus, canticum 610 nouum cantabo tibi, in psalterio decemchordarum psallam tibi. Qui dat  salutem regibus: qui liberat seruum suum : de gladio maligno eripe  me. Et eripe me de manu filii alieni . Quorum os locutum est uanitatem, et dextera eorum dextera iniquitatis. Quorum filii sicut nouelle plantationes, stabilite  in iuuentute sua. Filie eorum decorate : et circumornate ut similitudo templi. Et promptuaria eorum plena, eructantia ex hoc in illud. Oues eorum fetose, abundantes in itineribus eorum : boues eorum crassi . Non est ruina macerie, neque transitus, neque clamor in plateis eorum. Beatum dixerunt populum  cui hec sunt: beatus populus, cuius Dominus Deus eius.




TRACTATUS PSALMI.

1. Titulus a LXX additus, de quo psalmum intelligendum indicet.---uERS. 1-7. Et huic quoque psalmo addendam hanc Septuaginta superscriptionem putauerunt: Psalmus Dauid in Goliam; cum neque in hebraicis libris  reperiatur, neque translatores alii quidquam aliud quam simplicem titulum prescripserint, id est, Dauid. Quod non sine spiritali ratione effectum  fuisse psalmi ipsius textu docetur: nichilque hic psalmus proprium habet, quod ad gratulationem perempti Golie possit referri, cum magis illic et gestis et tempori multa contraria sint. Cum enim dicitur: Subiiciens populum meum sub me, numquid tum Dauid rex erat? aut quis tum ei populus subiectus est, si allophylorum  non erat suus? Sed ne ipse quidem Isrel, Saul adhuc regnante, poterat esse subiectus. Deinde et illud: Domine, inclina celos tuos, et descende; tange montes, et fumigabunt; corusca coruscationes, et dissipabis eos, que esse intelligetur ob humani belli tempus oratio? Aut cum secundum titulum Golia esset occisus, quid sibi he preces uolunt: Eripe me, et libera me de aquis multis, et de manu filiorum  alienorum? Aut cum rex tantum unus in Isrel esset; quid est istud quod dicitur, u. 10: Qui das salutem regibus? Numerus plurium intelligentiam eius temporis, quo unus tantum habebatur, excludit. Sed cum nec in hebreis libris ita sit, neque translatores ceteri horum aliquid addiderint; intelligimus septuaginta hos seniores sensum nobis spiritalis scientie reliquisse: ut in Dauid et Golia bellum prefiguratum esse satane Dominique sciremus; cum quando neque 611 superscriptio exstaret in libris, neque rebus gestis prophetie sermo concineret.

2. An ipsius Dauid, an de Dauid sint psalmi, latinus sermo non exprimit. Psalmus hic de Christo.---Affert autem plerumque nobis difficultatem intelligentie ratio latinitatis, que nominibus pronomina non  est solita preponere: ut in Dauid nomine accidit. Cessante enim pronomine, incertum est utrum in illum, aut per illum psalmus exstiterit. Cum enim scribitur psalmus Dauid; utrum ab illo dictus sit, aut propter illum, ambiguum facit nominis sola prescriptio. Grecitas uero cum per Dauid psalmum scriptum esse significat, ita titulum inscribit, at uero cum de Dauid uult psalmum qui sit scriptus intelligi, ita superscribit, discernens per utriusque pronominis propriam significationem, utrum Dauid scripti psalmi auctor, an causa sit: ut superscriptio psalmi istius continet, , ita enim habet, id est, quod propter eum uel illi potius, quam ab eo scriptus sit. Ex qua etiam psalmi superscriptione monstratur, in eum hominem, quem Dominus  assumpsit in eo nascens, et quem Dauid sepissime nominari docuimus, psalmum hunc Spiritus uirtute et Prophete ore cantatum.

3. Benedictus Dominus Deus meus, qui docet manus meas in bellum, et digitos meos in prelium. Si ob id gratulationi interfecti Golie deputatur hic psalmus, quia dictum est, Qui docet manus meas in bellum; accipiant exemplum hoc persone potius Domini conuenire. Nam in septimo decimo psalmo, qui totus ex persona Domini consistit, id ipsum dictum  ita meminimus: Qui doces manus meas in prelium, et posuisti ut arcum ereum brachia mea . Quod autem nichil in illum Dauid referri possit, in omni quidem psalmo, sed maxime his dictis docetur: Audiuit de templo sancto suo uocem meam, et clamor meus in conspectu eius introiuit in aures eius. Et commota est et contremuit terra, et fundamenta montium conturbata sunt . Et illud: Clamauerunt, nec erat qui saluos faceret, ad Dominum, nec exaudiuit eos. Et comminuam illos ut puluerem ante faciem uenti, ut lutum platearunt delebo eos. Eripies me de contradictionibus populi, constitues me in caput gentium. Populus quem non cognoui seruiuit mihi, ad auditum auris obaudiuit mihi . Rebus ipsis inepta eorum intelligentia coarguitur, qui hec Dauid de se ipso  dixisse contendunt: cum omnia in eum hominem, quem Dominus in eo natus assumpsit, secundum spiritalem rationem et gesta conueniant.

4. Christus ut ad bellum passionis instructus.---Manus igitur eius edocte ad bellum sunt, cum seculum uincit: Ego enim, ait, uici mundum : cum extensus in crucem inuictissimis armis ipsius passionis instruitur: Et posuisti, inquit, ut arcum ereum brachia mea: cum de omnibus uirtutibus ac potestatibus, in ipso se, tropheo gloriose crucis triumphat; et principatus et potestates enim traduxit cum fiducia triumphans eos in semetipso : cum dissidentia inter se celestia et terrena pacificat : Et in ipso, 612 inquit, reconciliari omnia in eum, pacificans  per sanguinem crucis sue siue que in terra sunt, siue que in celis. Ad hoc igitur bellum manus eius edocte sunt, in quo arcus erei certamine uincitur , dehonestatione potentes triumphantur, pace reconciliantur inimici. Sed post manuum bellum, succedit et digitorum prelium. Omnis enim in eo habitus et pugna passionis ostenditur. Manus enim extenduntur, et digiti configuntur in palmis: uetus scilicet chirographum, secundum Apostolum, delens, et affigens illud cruci , etiam eas partes manuum commemorat in prelio, cum quibus omnia ueterum criminum peccata confixa sunt.

5. Dehinc sequitur: Misericordia mea et refugium meum, susceptor meus et liberator meus es tu. Protector  meus, et in ipso speraui. Carent ista difficultate. Omnia enim in Euangeliis ista gesta ab eo atque dicta sunt: ut honorem maiestatis paterne per humilitatis nostre  confessionem, quorum habitum assumpserat, predicaret.

6. Christi populus, non soli Iudei.---Illud autem quod ait: Subiiciens populum meum sub me, non ex persona unius. Iudaici populi dictum existimandum est: cum uniuersitatem Ecclesie unum populum in psalmo alio nuncupauerit, dicens: Populus, quem non cognoui, seruiuit mihi . Quod autem etiam hic qui eum non cognouit suus sit, Euangelia docent, cum aiunt, In sua uenit, et sui eum  non receperunt. In mundo erat, et mundus per eum factus est, et mundus eum non cognouit . Sed ne forte hic populus, quem  cognouit et sibi seruiuit, non suus fuisse, quia non erat cognitus, existimetur; diuina illa Moysi cantio errorem  hunc omnem ambiguitatis excludit, dicens, Cum diuisisset Excelsus gentes, statuit fines gentium secundum numerum angelorum suorum, et facta est portio Domini Iacob, funiculus hereditatis eius Isrel . Isrel iste in hereditatem eternam fuerat electus: et ideo quia ille portio Domini erat, ceteri quasi incogniti habebantur, quia illi essent per priuilegium portionis electi. Sui autem omnes; quia sibi quod sunt, tamquam auctori suo debent.

7. Christo quando, cur, et quatenus data omnia.---Subditi autem ei sunt, cum dicitur, Sicut dedisti ei potestatem omnis carnis, ut omne quod dedisti ei, det illi uitam eternam : et illud, Omnia data sunt mihi in celo et in terra . Data  autem nondum ei primum, quia iam in mundo erat per quem mundus erat factus, qui gloriam repetit quam ante constitutionem mundi habuerat apud Patrem: sed data post hominis assumptionem; quia ita dictum est, Qui cum in forma Dei esset, formam serui accepit: propter quod exaltauit illum Deus, et donauit illi nomen, quod est super omne nomen . Quid ergo, uel cui donatur? Non ei utique, qui in forma Dei erat, donatur ut Dei forma sit; erat enim, et quia erat, iam non egebat hoc dono. Sed fuit causa donandi, quia qui in forma Dei erat, formam serui accepit; et se de forma Dei euacuans, formam serui 613 assumens, usque ad mortem obediens fuit. Obedientie ergo illi, per quam habitus seruilis assumitur, et ipsi habitui seruili id donatur, ut  quod erat  esset: in forma scilicet Dei esset. Damnum enim ad detrimentum sui  euacuatio forme Dei nescit; assumptioni potius seruili formam Dei  rursus acquirens. Ita neque uirtus  in humilitatem, sese licet cohibens, defecit ex sese, cum quod erat est: et humilitas cohibita in sese uirtute suscepta, cum quod non erat esse cepit, profectum eius que a se non defecerat uirtutis accepit. Et hec quidem euangelici sacramenti, et humane spei ueritas est, humanam naturam corruptibilemque carnem per huius glorie demutationem in eternam transformatam esse substantiam.

8. Dei notitia indignus homo. Deputari quid. uanum est quidquid transitorium. Homo quatenus Deum cognoscat, aut ad quid deputetur.---Sed huius tamquam difficillimi facti admirationem, et maxime ac pulcherrime spei donum, etiam presenti psalmo propheticus sermo testatur, dicens ad id quod dixerat:  Subiiciens populum meum sub me; Domine, quid est homo, quia innotuisti ei; aut filius hominis, quod deputas eum? Homo uanitati similis factus est: dies eius sicut umbra pretereunt. Non differenter in octauo quoque psalmo proclamat Spiritus sanctus: Quid est homo, quod memor es eius, aut filius hominis, quoniam uisitas eum? Confessio ista pulcherrima est, ut indignum se homo tanto munere ipse testetur. Et cum se indignum confitetur, gratiam eius qui sibi hec largiatur extollit. Quod enim meritum hominis est, ut ei se cognoscibilem Deus prestet, ut incognoscibilis natura cognitioni nostre sese ipsa submittat? Aut que dignitas est filii hominis, ut deputetur? Deputatur autem, quidquid de eo in quo est in aliud destinatur. Rei naturam  uerborum uirtus eloquitur. Homo uanitati similis effectus, et cuius dies tamquam umbra pretereunt, per indultam cognitionem Dei deputatur. uanitas seculum est, cuius habitus et forma tolletur. Deo enim inane est, quidquid quamuis exstet, tamen non ita subsistit ut maneat: et umbra quecumque, etiamsi sit, tamen non est; quia cum fit, abeunte eo per quem efficiebatur  eximitur. Homo itaque non umbra, sed umbre similis; neque uanitas, sed similis uanitati per intercessionem mortis effectus; per indultam uero sibi cognitionem Dei deputatur. Et in quid deputetur, cognitio indulta testatur. Si enim cognitus fieri 614 Deus homini, nisi assumpto homine, non potuit; quia incognoscibilem cognoscere, nisi per naturam nostram, natura nostra non potuit;  et per hanc cognitionem homo  qui deputatur, necesse est ut in id deputetur, in quo Deum  ipse cognouit, scilicet, ut conformis Deo fiat, quia hec sit deputatio cognitionis indulte.

9. Inimici fortissimi demones. Montes iidem.---Et quia ex persona eius hominis, quem Dominus assumpsit, hec omnis oratio est; scit cum quanta se dignitate Deus legibus mortis absoluat, et iniquorum manibus per gloriam resurrectionis abripiat, dicens: Domine, inclina celos tuos, et descende; tange montes, et fumigabunt; corusca coruscationes, et dissipabis eos; emitte sagittas tuas, et conturbabis eos. Emittes manum tuam de alto. Simile his dictis psalmo cuius superius meminimus continetur: Et inclinauit celum, et descendit , et carbones succensi sunt ab eo, et ignis a facie eius  exardescet, et adscendit fumus in ira eius . Misit sagittas,  et dissipauit eos; et fulgura multiplicauit, et conturbauit eos . Misit e summo, et accepit me, et assumpsit me de multitudine aquarum. Eripuit me de inimicis meis fortissimis . In eo autem quod fortissimos dixit, possumus intelligere quos dixerit; nempe de quibus Apostolus ait: Non est nobis pugna aduersus carnem et sanguinem, sed aduersus mundipotentes, aduersus spiritales nequitias in celestibus : satana ipso se in cor Iude, ut Dominum traderet, inserente . Sed et in hoc psalmo hoc contuendum est: Corusca coruscationes, et dissipabis eos; emitte sagittas tuas, et conturbabis eos. Non illos superius, de quibus ita  memoraret, ostendit: quod necesse est ad montes hos referri, qui ad solum Dei tactum fumabunt. Et ne de  terrenis istis montibus dictum existimemus, psalmo alio admonemur, cum dicitur,  Ut quid suscepistis montes coagulatos? et quantum intelligi conceditur, montes interdum etiam diabolicas potestates, ut nunc in hoc loco, significari arbitramur: qui constitutiones diuine legis transgressi, tamquam ex lactis sinceritate, uitiosa coaguli corruptione coagulauerint. Et hos esse potentissimos inimicos suos psalmus anterior  locutus est.

10. Descensus Dei, et inclinatio celi quid.---Descendit ergo Dominus inclinato celo suo, non corporali motu, ut declinatum descendente eo celum sit: sed per corporalem significationem spiritalis sensus instruitur, ut 615 cum Deo somnus, uigilie, memoria, obliuio, discessus et accessus adscribitur; quia  secundum meritorum nostrorum differentiam, unicuique  nostrum aut dormiens aut uigilans, aut immemor aut recordans, aut desit aut adsit. Atque ita inclinatum  descendente eo celum est: quia  cum descendente eo ad assumendum hominem famulatus celestis adstiterit, Cum Maria euangelizatur, cum pastores ethereum cetum et sonum uident atque audiunt, cum post tentationem diaboli Angeli ministrant, cum ipse totus  in forma licet serui, tamen in paterne maiestatis uirtute se gessit. Sic inclinatur celum, cum ad terras celestium uirtus  honorque deducitur.

11. Diaboli potestas qui confracta, etsi maxima. Fumat, nondum totus uritur.---In eo autem quod tacti montes fumigant potius quam uruntur,  cum tamen id indicet quod fumetur; deinde cum coruscantibus coruscationibus dissipantur potius quam illucescunt; tum quod emissis sagittis conturbantur magis quam  configuntur: non sine maxima ratione spiritalis intelligentie ita dicitur. Et quidem iam et alius psalmus his paria significat, cum ait: Preparans montes in uirtute tua, accinctus potentia . Aduentu enim Domini confracta et obtrita diaboli potestas est, cum fidei sanctorum hominum subiectus est: non quod non adhuc potentie sue maximas habeat uires, sed per id quod utcumque subiectus est, presentis subiectionis conditione ultioni et pene legitime preparatur: ut nunc per hanc eamdem subiectionem uirtute Dei tactus fumet, licet nondum totus uratur: sed per id quod interim fumare potuit, et uri posse noscendus est. Uritur non ille tantum, sed et omnes eius. Non uni tantum preparatus hic ignis est, Domino dicente: Abite in ignem eternum,  quem preparauit Pater meus diabolo et angelis eius . Hi ergo montes tacti a Domino fumabunt.

12. Dei doctrina dispergitur.---Dissipabuntur etiam  per coruscatas coruscationes: lumen scilicet eorum de quibus dictum est: uos estis lumen mundi , non ferentes. Domini namque aduentus, tamquam fulgur ab oriente usque in occidentem apparens intelligetur . Sed interim coruscationes multe sunt, id est, apostolice predicationes, et splendor doctrine Dei, que condensam illam et conspiratam demonum uirtutem coruscationis luce  dispergit.

13. Fidelium doctrina a regno suo deturbatur.---Sagitte etiam emisse conturbabunt eos. Meminit  eadem quoque prophetia et loco alio harum sagittarum: Sagitte, inquit, paruulorum facte sunt plage  eorum : paruulorum, ut 616 Apostolus ait, malitia, non sensu . Horum igitur, id est, fidelium ad innocentiam renatorum uerba, tamquam sagitte emisse; illos fumantes montes conturbabunt: cum regni celestis beatitudo et eternitas predicetur, cum honor seculi contemnatur, et Christi gloria speretur: cum luxus et ebrietas relinquatur, et corpus ieiuniis purgetur; cum auaritia uincatur, et largitio exerceatur; cum uirgines corpus suum oderint; cum uidue fuisse uirgines maluissent; cum confessores uitam suam detestentur: cum mori martyribus sit optabile. Et hoc totum sagitte iste, id est, doctrine et adhortationum uerba prestiterint, que emisse eos qui his aduersabantur conturbant: cum cessante regno eorum, Christi  regni exspectatio predicatur.

14. Manus Dei Christus.---Sed et ex alto manus Domini emittitur. Manum autem Dei Dominum nostrum Iesum Christum significari in Spiritu, non obscura doctrina est. Per eum enim facta sunt omnia. Et scriptum legimus, Manus enim, inquit, mea auxiliabitur ei : quia per filium Dei homo assumptus, laqueis mortis et iudicio inique damnationis per gloriam resurrectionis eripitur.

15. Aque, populi perituri.---Sequitur enim: Eripe me de aquis multis. Aquas populos dici, usitata cognitio est (ut etiam per Esaiam dicentem , quorum uirtus atque uita in abolendum finem  exemplo aque transfluentis elabitur. Ut hic idem Propheta ait: Perierunt sicut aqua preterfluens : quia natura earum, cessante incremento maris in quod feruntur, eximitur.  Et de manu iniqua filiorum alienorum. Dei enim esse destiterant, de quibus dictum est, Filii alieni inueterauerunt : et quibus dictum est, uos e diabolo patre estis .

16. Dextera eorum qui iniqua.---Sed non solum filii alieni sunt, Dominum suum non recipiendo, sed etiam id quod sequitur, uERS. 8: Quorum os locutum est uanitatem. uanitas oris et  confessionis fuit illa, qua dictum est: Nos non habemus regem, nisi Cesarem . Regem enim seculi, id est uanitatis, populus in regnum eternum electus elegit.  Et dextera eorum dextera iniquitatis. Iniqua dextera est, cum palmis cedit, cum uirgis laniat, cum calamo  collidit, cum coronam spineam coaptat, cum clauo manus ac pedes figit, cum fel aceto admiscet, cum omnia iniquitatis opera consummat.

17. Canticum nouum, gentibus ob nouam Dei notitiam.---Post que potenter a Domino gesta atque perfecta, nouo nobis gloriose uictorie erit cantico concinendum. Ait enim, uERS. 9: Deus 617 canticum nouum cantabo tibi, psalterio decachordo psallam tibi. Et quod hoc nouum canticum sit, contuendum est. Plures autem nouum canticum cantantes psalmi reperiuntur. Nonagesimus enim et quintus psalmus ita cepit: Cantate Domino canticum nouum, cantate Domino omnis terra: et rursum, Annuntiate inter gentes gloriam eius, in omni populo mirabilia eius: et rursum, Commoueatur a facie eius omnis terra, dicite  in nationibus, Dominus regnabit. Hoc canticum nouum, quod omnis terra cantat, quod iam non intra Iudee  limbos atque fines cognitio eius, qui omnia creauit, esse celebratur; quod iam inter gentes gloria Dei inuisibilis nuntiatur, quod omnes patrie gentium laudationem honoris debiti confitentur, quod in nationibus Deus regnaturus ostenditur. Nouum hoc inter tot errores seculi canticum est, et errantibus antea gentibus inopinatus hic hymnus est: per quem Deus inuisibilis, incorporeus, eternus, et iusti iudicii iudex, et beate eternitatis rex esse cantatur.

18. Alterum ob mirabilem Christi resurrectionem.---Est et nonagesimus septimus psalmus canticum nouum cantans: Cantate Domino canticum nouum,  quia mirabilia fecit Dominus. Sed nescio an idcirco sit cantico nouo cantandum, quia mirabilia Deus fecit. Olim  celum pulcherrimum atque immobile manet, olim in eo astra indefessis officiorum suorum cursibus perseuerant, olim tempora alterno et indemutabili recursu temperantur, olim terra annuis fructibus diues est, olim homo maxime mirabile opus Dei nascitur: et si nichil postea Deus mirabile cum hec creauit adiecit, quero quod nouum canticum ob mirabilia facta cantandum sit. Et non diu nos psalmus patitur errare. Ob que enim mirabilia nouum canticum cantaret, ostendit dicens: Liberauit eum dextera eius et brachium sanctum eius. Notum fecit Dominus salutare suum ante conspectum gentium . Hoc nouum canticum est, hoc mirabile  Dei est: quod liberauit eum dextera eius, quod sibi ipsi salutem uirtus sua tribuit. Potestatem enim, inquit, habeo animam meam ponendi, et potestatem habeo animam meam resumendi . Non externo eguit unigenitus Dei filius ad saluandum hominem, in quo nasci uoluit, auxilio, et  in gloria paterne maiestatis manens sua in se usus est potestate: per quam resurrectionis gloriam salutare suum notum gentibus fecit, cum in eo natura sue carnem in eterne salutis substantiam transformatam esse cognoscunt.

 19. Aliud ob indultam sanctis iudicandi potestatem.---Cantat et centesimus quadragesimus nonus psalmus canticum nouum. Et cur sit hoc canticum nouum, mox Propheta subiecit, dicens, Exaltabit mansuetos in salutem. Exsultabunt sancti in gloria, letabuntur in cubilibus suis. Et exsultationes Dei in gutture eorum, et gladii bis acuti in manibus eorum, 618 ad faciendam uindictam in nationibus, increpationes in populis, ad alligandos reges eorum in manicis et compedibus, et nobiles eorum in uinculis ferreis; ut faciant in his iudicium conscriptum, gloria hec est omnibus sanctis eius . Hoc canticum nouum est, Dei sanctos iudicii eterni sumere potestatem. Sancti enim, secundum Apostolum, mundum iudicabunt . Hoc igitur nouum cantatur a  nobis, ultio in nationes, arguitio in populos, manice et compedes regum, et nobilium uincula ferrea, et conscripti in eos iudicii sententia.

20. Psalterium decachordum. Reges regni Dei consortes.---Quod etiam in huius psalmi nouo cantico simile cantatur: Deus cantionem nouam cantabo tibi, in psalterio decachordo psallam tibi, qui das salutem regibus. In decachordo igitur psalterio, id est, uel quod decem chordarum illud psalterium sit, uel quod decem uerborum organo atque gestis cantio noua ista cantatur: uel quod homo ipse decem quibusdam chordis manibus ac pedibus extentus, perfectus spiritalium operum suorum gestu motuque sic psallat, ut cantionem nouam hanc cantet. uERS 10. Qui das salutem regibus: regibus quibus dictum est, uenite,  benedicti Patris mei, possidete preparatum uobis regnum a constitutione mundi : qui nobiles ligabunt, qui reges manicis et compedibus constringent, qui iudicabunt, arguent, uindicabunt.

21. Christi liberatio, salus regum.---Et quomodo salus regibus detur, ostendit: Qui, inquit, liberas Dauid seruum tuum: eum nempe Dauid, de quo hic idem liber ex persona Dei patris alio psalmo prophetat: Posui adiutorium super potentem, et exaltaui electum de plebe mea. Inueni Dauid seruum meum, oleo sancto meo unxi eum. Manus enim mea auxiliabitur ei. Ipse inuocabit, Pater meus es tu, Deus meus, susceptor salutis mee. Et ego primogenitum ponam eum, excelsum super omnes reges terre. Et sedes eius sicut  sol in conspectu meo, et sicut luna perfecta in eternum et testis in celo fidelis . Et rursum in psalmo eodem ex persona eius ad Patrem: Sicut iurasti Dauid in ueritate tua, memor esto Domine opprobrii serui tui, quod continui in sinu meo multarum gentium. Quod exprobrauerunt inimici tui Domine, quod exprobrauerunt commutationem Christi tui . Opprobria multarum gentium in sinum suum Dauid hic unus excepit. Ipse enim peccata nostra suscepit, et infirmitates nostras portauit; liuore eius nos sanati sumus . Ita dum hic Dauid liberatur,  et legi mortis eximitur, salus quoque regibus datur. Ipse est enim primogenitus ex mortuis . Et ut in Adam omnes morimur, ita et in Christo omnes resurgemus.  Liberatio ergo eius, salus regum est. Regnabunt enim conformes glorie sue, per assumptam ab eo nature nostre  coniunctionem, rursum omnes in nature eius communione mansuri.

619 22. Eripitur ergo hic Dauid de gladio malignorum. Spiritum enim iehsu posuit cum uoluit: nec exspectauit ut animam impressum uulnus emitteret. Ius anime eius manus irreligiosa non habuit. Ait enim, De gladio maligno erue me. Quamquam enim exanimis iam corporis latus miles transfoderit , usus est ministerio seuitie: ceterum potestas  spiritus emittendi, causam uiolande in se anime non reliquit.

23. False felicitatis opinio reprobatur.---Consummat deinde cantionem nouam noue confessionis hymno, terrena iudicia et secularium bonorum gaudia falsa condemnans, cum ait: Quorum os locutum est uanitatem, et dextera eorum dextera iniquitatis; uERS. 12-15: Quorum filii sicut nouella plantatio stabilita in iuuentute sua. Filie eorum composite, circumornate quomodo similitudo templi. Et promptuaria eorum plena, eructantia ex hoc in illud. Oues eorum fetose, abundantes in egressibus suis: boues eorum crasse. Non est ruina macerie, neque transitus, neque clamor in plateis eorum. Beatum dixerunt populum cui hec sunt: beatus populus cuius Dominus  Deus eius. Et hec sunt, quantum arbitror, huius seculi bona communi uniuersorum beata iudicio, res seculi loqui atque agere, rapere aut emere honores, sub pretio falso ditescere, gloriari in adulte etatis liberis, quorum efflorescentes anni nouelle exsultationis firmitate confidant, optare speciosi corporis filias, atque eas in modum templi damno inutili pecunie ingentis ornare, multiplicatis horrea fructibus rumpere, que congestas opes in promptuaria alia angusta his que in se conduntur eructent, geminatis quoque oues fetibus uelle, quas egressas nullus fere occursus imminuat, delectari boum suorum sagina, circumsepta etiam domorum firma prebere, ne transeundi per ea cuiquam sit potestas; non flere, non lugere, non gemere, sed prospero felicitatis  sue cursu nulla aduerse calamitatis molestia impediri. Beatum hunc populum cui hec essent dixerunt: sed Propheta scit falsam esse huius beatitudinis opinionem. Quid enim hec tot et tanta seculi bona ad uitam, que morte intercipienda esset, acquirent? Et ideo qui populus beatus esset, ostendit dicens, Beatus populus cuius Dominus Deus eius. Deus ille Dominus, qui cum superiora hec terrena prestiterit,  eternitatem tamen illis qui his recte utentur impertiet: qui coheredes nos Filii sui in ipso ante constitutionem seculi elegit, qui erit Deus omnia in omnibus:  ipsi gloria, laus, honor, uirtus, imperium Patri in Filio, Filio in Patre et in Spiritu Sancto, et nunc et semper et in omnia secula seculorum. Amen.



PSALMUS CXLIu.

Laudatio ipsi Dauid.

Exaltabo te Deus meus et rex meus, et benedicam nomen tuum in seculum et in seculum seculi. Per singulos 620 dies benedicam te, et laudabo nomen tuum in seculum et in seculum seculi. Magnus Dominus, et laudabilis nimis, et magnitudinis eius non est finis. Generatio et generatio laudabit opera tua, et potentiam  tuam pronuntiabunt. Et magnificentiam maiestatis tue, et sanctitatem tuam loquentur, et mirabilia tua narrabunt. Et uirtutem terribilium tuorum dicent, et magnitudinem tuam narrabunt. Memoriam abundantie suauitatis tue eructabunt, et iustitiam tuam (Infra, iustitia tua exultabunt. Miserator et misericors Dominus, et  patiens et multe misericordie. Suauis Dominus uniuersis, et miserationes eius super omnia opera eius. Confiteantur tibi Domine omnia opera tua, et sancti tui benedicant te . Confiteantur tibi: gloriam regni tui dicent, et potentiam tuam loquentur: ut notam faciant filiis hominum potentiam tuam, et gloriam magnificentie regni tui. Regnum tuum regnum  omnium seculorum: et dominatio tua in omni generatione et progenie.  Fidelis Dominus in uerbis suis, et sanctus in omnibus  suis. Suffulciet Dominus omnes qui corruunt , et corrigit  omnes elisos. Oculi omnium in te sperant, et das  escam illorum in tempore opportuno. Aperis tu manum tuam, et imples omnem animam beneplacito. Iustus Dominus in omnibus uiis suis: et sanctus in omnibus operibus suis. Prope est Dominus omnibus  inuocantibus eum, omnibus inuocantibus eum in ueritate. uoluntatem timentium se facit , et orationem eorum exaudiet, et salros faciet eos. Custodiet Dominus omnes diligentes  ipsum, et omnes peccatores disperdet. Laudationem Dei  loquetur os meum, et benedicat omnis caro nomen  sanctum eius in seculum et in seculum seculi.




TRACTATUS PSALMI.

1. Christus hoc psalmo nomine Dauid laudatur.---Absolutus est Psalmus, Dei tantum laudibus occupatus. Sed et titulus ipse solam contineri in psalmo predicationem Dei edocet. Adiecto autem, secundum grecitatis consuetudinem, nunc quoque ut in ceteris aliis pronomine, ostendit illum Dauid isto laudante  laudari. Et quis hic sit, quem psalmus hic laudet, clamant omnium temporum omnes prophetie, ut hic ipse Propheta sepe de eo ita contestatus est: Sedes tua Deus in seculum seculi, uirga equitalis, 621 uirga regni tui. Dilexisti iustitiam, et odisti iniquitatem; propterea unxit te, Deus, Deus tuus . Et rursum: Et adorabunt eum omnes reges, et omnes gentes seruient ei. Erit nomen eius benedictum in secula, ante solem permanet nomen eius. Et benedicentur in eo omnes tribus terre, omnes gentes magnificabunt eum . Huius igitur laus cantatur hoc psalmo, ex cuius persona dictum meminimus, Ego autem constitutus sum rex ab eo super Sion montem sanctum eius. Dominus dixit ad me, Filius meus es tu, ego hodie genui te. Posce a me, et dabo tibi gentes hereditatem  tuam, et possessionem tuam terminos terre. Reges eos in uirga ferrea . Cuius regni perennitatem Daniel ita contestatus est, dicens: Et in diebus regnum illorum excitabit Deus celi regnum aliud, quod numquam corrumpetur usque in secula, regnumque eius alteri populo non relinquetur: comminuet et uentilabit omnia regna, et hoc regnum  in eternum . Et rursum: Et ecce cum nubibus celi, sicut filius hominis ueniens, et usque ad uetustum dierum peruenit, et oblatus est ei, et datus est ei principatus et honor et regnum: et omnes populi, tribus et lingue seruient ei, et potestas eius potestas perpetua que numquam transibit, et regnum eius non corrumpetur . Hic igitur rex laudatur per ista, que psalmo continentur: Exaltabo te Deus meus et rex  meus: et per illud, Sancti tui confitebuntur tibi, gloriam regni tui dicent, et potentiam tuam loquentur. Notam faciant filiis hominum potentiam tuam, et gloriam magnificentie regni tui. Regnum tuum regnum omnium seculorum, et dominatio tua in omni generatione et progenie.

2. Dei ad admirationem instituimur.---Et quamquam hic ob eterni regni gloriam, qua sanctis conregnantibus ipse regnabit, laus Deo prophete confessione cantetur; tamen ita laudationis ipsius ratio et ordo dispositus est, ut ea, que de eo dicta sunt, ex sensu communis intelligentie predicentur: ut in quantum humani sermonis consuetudo permittit, de immensa illa et incomprehensibili Dei natura, licet non ad perfectam cognitionis ueritatem, tamen ad admirationem  nos ingentis illius, que eius est, uirtutis instituat. Possumus enim eum maxime quantum in nobis est admirari: cognosci autem a nobis quantus ipse est non potest.

3. Patris aut Filii laus est mutua.---uerum cum in omni psalmo simplex Dei et absoluta laudatio est; meminisse debemus Patrem in Filio, et Filium in  Patre laudari: et cum ex substantie similitudine ac proprietate nature alter in altero sit, et ambo unum sint, et qui uidit Patrem, uideat et Filium,  non differre quis ex duobus laudari existimetur; cum utrumque sibi inuicem et uirtutis atque operum similitudo, et indifferentis nature ex 622 Patre Deo genita et Filio Deo nata diuinitas unum eos esse testetur.

4. In eos qui Dei prouidentiam aut anime negant immortalitatem.---Ceptus ergo ita psalmus est, uERS. 1 et 2: Exaltabo te Deus meus et rex meus, et benedicam nomen tuum in seculum et in seculum seculi. Per singulos dies benedicam te, et laudabo nomen tuum in seculum et in seculum seculi. Ratio et uirtus prophetice magniloquentie per intentam audiendi  diligentiam noscenda est. Ait enim: Exaltabo te Deus meus et rex meus. Multi Deum per ea, que in operibus mundi ab eo instituti cognitioni nostre sunt subiecta, magnificant: sed pauci sunt, qui regem sibi futurum uelint credere, dum aut curam negant  humanorum operum Deo esse, aut ad consolandam eorum que impie egerunt conscientiam, presumpta anime et corporis abolitione, nolunt diuinum in bonos et malos constitutum esse iudicium. Sed propheta hinc predicandi Dei sumit exordium, quod sibi rex sit. Sed et nunc quidem nomen eius, qui sibi rex atque Deus sit, ob exspectationem regni benedicit, cum ait: Benedicam nomen tuum in seculum. Sed quia scit se gratiam Deo atque regi suo, etiam tum cum in regno eius maneat, debere; quia  demutata caduci corporis sui infirmitate, depulsoque inimice mortis imperio, regi suo conformis et ceternus adsistat: adiecit, et in seculum seculi, id est, in illo seculo, quo, habitu seculi huius exempto,  iam ut seculum seculi, eternitatis successione renouabitur.

5. Benedictionis et laudis discrimen. Utrumque semper debemus Deo.---Et in hoc quidem seculo quisque benedicens Deum potest non semper in benedictionis officio permanere, dum  aut luctu impeditur, aut metu occupatur, aut egritudine anxius detinetur; et aut torpescente animo, aut ingrato, in benedictionibus Dei mutus est. Sed perfectio prophetalis fidei ab istius modi infirmitatum demutationibus libera est, dicens, Per singulos dies benedicam te. Nullum uacuum  habet tempus, et dies ei nulla est otiosa, quin semper in benedictionum confessione uersetur. Accidit autem frequenter, ut de quibus bene loqui possimus, laudare eos non possimus. Abstinere a malo, benedictione dignum est. Sed solum malum non admittere, non habet laudem, nisi mali abstinentiam etiam gloria boni operis consequatur. Et beneficium  quidem in nos benedicere possumus; quia natura exigit, non obtrectare nos illis, quorum beneuolentia confouemur: sed si et aliis uitiis adspersi sunt, nostro quidem commodo benedicuntur, sed ueri iudicio non predicantur. Perfectio autem Dei nichil in se esse patitur pro parte. Nam ut benedictus, ita et laudabilis est; habens et ex his, quibus beneficentia in nos sua utimur, benedictionis nostre confessionem, et ex perfectarum in se uirtutum admiratione preconium. Ob quod benedicturus per dies singulos 623 propheta, etiam id adiecit, Et laudabo nomen tuum in seculum et in seculum seculi  Cum benedictum laudat, et laudat in seculum seculi, in nullo prophete officium infirmum est, nec benedictione, nec laude, nec tempore.

 6. Prima laudandi Dei ratio, eius infinitas.---Dehinc sequitur, uERS. 3: Magnus Dominus, et laudabilis, nimis, et magnitudinis eius non est finis. Hec Dei prima et precipua laudatio est, quod nichil in se mediocre, nichil circumscriptum, nichil emensum et magnitudinis sue habeat et laudis. uirtus eius opinione non clauditur, locis non continetur, nominibus non enuntiatur, temporibus non subditur: artus ad id sensus noster est, ingenium hebes est, sermo mutus est. Finem magnificentia ipsius nescit: et aliquam ementiendi se opinionem immensa magnitudo non patitur. Extenta ubique, extenta semper est, hanc habens infinitatis sue laudem: ceterum omnem intelligentiam infinite huius in se qualitatis excedens.

 7. A quibus laudandus.---Et quia hec uel immense magnitudinis cognitio, uel laudatio operum Dei non omnium gentium est; quibus a constitutione mundi uita et sensus fuisset futuraque esset, consequenter subiecit, uERS. 4: Generatio et generatio laudabit opera tua. Non utique generationes et generationes, que et temporibus et gentibus multe atque aduerse sunt: sed generatio que ab Abraham  cepit, que per signum circumcisionis deputatur in Legem; et generatio que renouatur in Christo, que ex doctrinis propheticis ad fidem euangelice iustificationis instruitur. Harum igitur generationum proprium est, Dei opera laudare.

8. Laudandus Deus quia in factis potens.---Laudari opera Dei non alia ratio admonet, quam quod  omnia ab eo potenter effecta sunt  : quia preconium habeat, non aliquid egisse, sed potenter egisse. Et ideo subiecit, Et potentiam tuam pronuntiabunt.

 9. Magnificus.---Sed potentia operum ea demum predicanda est,  que magnificentie exequetur operantis: ut potentis magnificentie potens intelligatur operatio. Ob quod consequitur, uERS. 5: Magnificentiam maiestatis tue.

10. Sanctus seu beneficus.---Sed magnificentia, si quod in se est tantum sibi habeat, habet admirationem, non habet laudem: et otiosa aliis est potentis operatio, nisi per operantis sanctitatem usum aliquem ex se illis qui laudabunt et admirabuntur impertiet. Ex quo competenter hoc sequitur: Et sanctitatem tuam loquentur. Et sanctitas quidem iam bona est, neque tantum sibi proficit: neque hoc quod ex se est, intra usum commodi proprii consumit. Nam etiam, ad prouocandam in se aliorum beneficentiam,  sanctitatis 624 officiis sese ipsa commendat. Sed nichil de se dignum admiratione prestabit, si sibi sola sit. At uero hoc proprium est et admirabile sanctitatis, cum hoc quod in se est, in usum aliorum quibus est sancta concedat: ipsa aliquo non egens, nisi forte per beneuolentiam eo tantum, ut se alius utatur. Ad id ergo quod dictum est, Et sanctitatem tuam loquentur; merito subiecit, Et  mirabilia tua narrabunt.

11. Malis terribilis.---Et mirabile quidem est, sanctitatem nichil sibi proficientem in usum aliene beatitudinis exuberare: sed mirabilius est, sanctitatem plenam esse  terroris: ne si non indiscretam se utentibus aut abundantibus prestet, dum bonis ac malis promiscuas est, et tamquam ex nature necessitate  prebens, admirationem non habeat sanctitatis. Et idcirco mox subdidit, uERS. 6: Et uirtutem terribilium tuorum dicent: ut sanctitatem loquentes, et mirabilia narrantes, dicant quoque terribilium uirtutem, media admiratione inter sanctitatem atque terrorem, dum et terror suauis et terribilis suauitas admirabilem facit et terrorem suauem et terribilem suauitatem.

12. Magnus sine modo. Bonus semper et abundanter.---Ob quod ingentem hanc admirande temperationis magnitudinem propheta intelligens, subiecit, Et magnitudinem tuam narrabunt. Magnitudinis enim infinite est, in Deo quod terribile est suaue esse, et quod suaue est esse terribile. Magnitudo autem non habet modum: ne si moderata sit, iam magnitudo non sit per  id, quod modo non caret. Ut ergo proprie admiratio sanctitatis atque terroris in magnitudinis sue infinitate consistat  ; mansura est et semper et abundans, nec tempore definita nec copia. Et idcirco connexuit,  uERS. 7: Memoriam abundantie suauitatis tue eructabunt: quia nec memoria obliuione intercipitur, nec abundantia per inopiam detrahitur.

13. Bonitatem Dei iustitia moderatur.---Tenuit autem ordinem propheta orationis; ut memoriam et abundantiam suauitatis, conditione et moderate et conseruate magnitudinis temperaret, dicens, Et  iustitia tua exsultabunt. Infinita quidem est memoria et abundantia suauitatis; quia nequaquam Deus aut obliuiscitur esse suauis, aut desinit; sed infinitatem memorie atque abundantie iustitia interiecta moderatur. Moderatur autem non prebendi modo, sed utendi: dum quod per abundantiam et memoriam Dei semper equis omnibus patet, id ab iniquis utendi indignitate non capitur. Sanctitas Dei iter populo  suo diuiso mari prebuit : sed eadem sanctitas et terribilis fuit uirtus, cum ingressis in ipsum iter impiis, ubi fuerat salus religiosorum, 625 ibi pena constitit impiorum. Circumstant alios firmitate muri solidate unde, alios refuse ipse ille que constiterant absorbent. Ad istos pelagus naturam suam nescit; hos per naturam suam punit. Ad istos ex mari terra est; istis quod erat mare est. Horum salus sanctitas est; horum mors terror est. Aut cum tribus pueris in camino cantantibus, circumstantes flammis quas illi non sentiunt aduruntur, illis in roris humore ignis temperatur, hos exestuans ignis amburit. Ipse intus extraque flamme sunt, quarum, pro diuersitate meritorum, et deficit a se natura, nec deficit. Nam quod est, manet erga eos  ignis esse quos urit; et quod  non est, necesse est in his esse quibus ros est. Atque ita magnitudinem memorie et sanctitatis Dei iustitia sola moderatur; cum per iustitiam Dei ad iniquos atque iustos, et  terrorem sanctitas, et terror temperet sanctitatem.

14. Iustitia Dei misericors, et misericordia iusta, non sic hominum. Patientia Dei erga peccatores.---Et iustitia quidem  recta atque utilis est: sed tamen eadem ipsa aliquando predura est; ita ut sibi uti bonitate non liceat, dum pro diuersitate iudicii decernendo quod iustum est, fit seuera. Sed Dei iustitia iustitie non cequatur humane. Neque enim nature legi subdita est, per quam est lex statuta nature: ut necessitatem non habeat bona non esse, cum iusta sit. Habet Dei iustitia miserandi uoluntatem: neque tamen per miserandi uoluntatem ita a se erit demutata, ne iustitia sit. Humana autem iustitia solet in id deuenire, ne misericors sit; et misericordia ita se prestare, ne iusta sit. Misericordia  enim  non erit, si miserabiliter inopi calumnianti ius opulentioris inuideas, si femine lacrymas uiri preferas contumelie, si ceci conuicia non putes arguenda. At uero e contrario misericordiam iustitia non tenebit, si furem unius nummi, ut furem ingentis thesauri plectas; cum tamen in uno nummo thesaurum habuerit qui amisit: ut adolescentem in uno tantum et eodem infami adulterio irretitum, pari in morte, ut plurium adulteriorum artificem,  penarum questione uexabis; cum tamen crimen sit mortis in utroque. 626 Hec atque istiusmodi imperfectam faciunt et misericordiam et iustitiam humanam; Dei autem iustitiam misericordem prestat criminosorum penis indulta patientia. Qui cum contra morem humane impatientie non festinat punire,  miseratus est: tenens iustitiam in pena, post misericordiam non proficiente patientia; habens misericordiam in pena, post patientiam  exserendo iustitiam. Non enim Deus rapit humanorum criminum  occasiones, neque tamquam infirmitatis nostre natureque nescius, ipsum illud ad penam erroris et peccati nostri tempus  inuadit: sed dissimulat et differt, et penitentie solatium dilatione ultionis exspectat; suauem se omnibus prestans, dum per misericordie et iustitie modum, temperande seueritatis indulgentie se reseruat.

15. Miseri, precipuum Dei opus.---Hoc in Deo precipuum, hoc in potente laudandum: non celum fecisse, quia potens est; non terram fundasse, quia uirtus est; non annum astris temperasse, quia sapiens est; non hominem animasse, quia uita est; non mare in accessus ac decessus mouisse, quia spiritus est: sed misericordem esse, qui iustus est; sed miserantem esse, qui rex est; sed dissimulantem esse, qui  Deus est. Ad id enim quod dictum est, Iustitia tua exsultabunt, tanquam necessarium sequitur, uERS. 8 et 9: Miserator et misericors Dominus est, patiens et multe misericordie. Suauis Dominus uniuersis, et miserationes eius super omnia opera eius. Quod enim potens est, nature sue uirtus est: quod autem misericors est, salutis nostre profectus est. Et plus est, non suis uti, sed aliis prestitisse que sua sunt: atque ideo prestat ceteris Dei operibus misericordia, quia magnifica eius operatio uirtutis sue res est, misericordia uero eius usus alienus est.

16. Immortalitatis nostre probatio.---Ob quod tamquam in apice ipse diuinarum ob misericordiam laudum Propheta consistens, debitum Deo honorem ueluti publice confessionis ostendit, dicens, uERS.  10-13: Confiteantur tibi Domine omnia opera tua, et sancti tui confiteantur tibi. Gloriam regni tui dicent, et potentiam tuam loquentur: ut notam faciant filiis hominum potentiam tuam, et gloriam magnificentie 627 regni tui. Regnum tuum omnium seculorum, et dominatio tua in omni generatione et progenie. Dignus prophetica magniloquentia ordo dictorum est. Opera Deum confitentur: quam magnificus enim sit, operum et creature magnificentia confitetur. Sed confitentur et sancti, quibus rex esse dignatur. Gloriam regni eloquuntur: ne ignorata non desideretur usuris. Magnificentiam quoque glorie regni Dei nuntiant: ne desperetur eterna. Dominatus etiam in generationem et generationem ostenditur:  ut se  dominatui intelligat ceternam. Atque ita cognitio Dei in operibus est, sanctorum officium in doctrina est, prophetie usus in predicatione est, regni gloria in eternitate dominatus est, dominatus eternitas eos necesse est habeat, in quos agatur eternus.

17. Sanctitas operum Dei uerborum firmat fidem.---Atque ad id spebus fidelibus expetendum, adhortatio Prophete continuo subiecta est: Fidelis Dominus in uerbis suis, et sanctus in omnibus operibus suis. uerborum fides forte nutaret, nisi sanctitas operibus esset admixta. Atque ita sanctitas in operibus, fidem confirmat in uerbis: ut de sancti fide in promissis non ambigas, cuius sanctitate utaris in rebus. Si enim sanctum esse Deum intelligimus per id quod nascimur, uiuimus, alimur, et copiis omnibus humane  nature congruis abundamus; sanctitas ita  esse non potest infidelis in dictis.

18. Penitentes suffulcit Deus.---Scit autem Propheta esse et aliud sanctitatis Dei opus, in eo quod sequitur: Suffulcit Dominus omnes qui ruunt, et  erigit omnes elisos. Adest omnibus Dei sanctitas, et se humanis auxiliis non subtrahit. Sed seruat etiam nunc iustitie et misericordie  Propheta rationem. Suffulcit enim Dominus, non collapsos, sed cadentes. Quos, et si trahat pronus nature lapsus in casum, penitentia tamen, que auctor est desinendi, ne penitus iam  ceciderint, sistet, in lapsu suffulcit. Ruere enim, non ruisse, potest in id confirmatum esse ne ruerit.

 19. Elisos per fragilitatem aut errorem erigit.---Sed et eriguntur allisi. Differt autem, ui exteriore collidi, et ruisse suo casu. Alliditur namque ille, quem per diaboli instinctum calens etas precipitauit in casum, quem ignoratio compulit in errorem, quem fraudulentis usa blanditiis nature infirmitas egit in crimen. Hic potius eliditur, quam ille qui uoluntate permanserit,  quem hic uitiorum usus oblectet, quem non peniteat admissi. Habet enim uenie apud Deum solatium, penituisse de gestis: nec temperamento seueritatis indignum est, quod per admissi dolorem, affectum ita profitetur inuiti.

628 20. Omnia et corporis et anime bona a Deo  exspectanda.---Et cur cadentes suffulciat, et allisos corrigat; consequentibus docet, dicens, uERS. 15 et 16: Oculi omnium in te sperant Domine, et tu das escam illorum in tempore opportuno. Aperis tu manum tuam, et imples omnem animam benedictione. Totis itaque in Deum allisi et cadentes oculis adspectent: neque quisquam ita de se confidat, ut non semper cadere, semper se uereatur allidi. Ab illo sperandum est, ne casu periclitemur, ne allidamur infirmitate nature. Omnia autem nobis uite subsidia ex ipso sunt: cum ex opportunitate fructuum indultis cibis uiuimus, cum manum aperiendo animas nostras donis spiritalibus replet, et cum ex uirtutis sue fonte copia in nos eorum que sibi beneplacita sunt exuberat. Quod utrumque in his que consequuntur discernit  ita, uERS. 17: Iustus Dominus in omnibus uiis suis, et sanctus in omnibus operibus suis. Iustus in uiis est, cum infirmitatem nostram in eternum regnum suum confirmata  donorum spiritalium communione deducit; sanctus autem in operibus suis, cum uniuersis fructus in temporum opportunitate suppeditat: sanctitatem suam in omnium alimonia docens, iustitiam uero in replendis beneplacito animis conseruans.

21. Deus ubique totus, quo animo inuocandus.---Post que sequitur, uERS. 18: Prope est Dominus inuocantibus eum. Non longe abest, qui per nature sue uirtutem, et ipse  ubique semper est, et totus semper et ubique est, secundum illud Apostoli, Quia in ipso sumus, et in ipso uiuimus ac mouemur  . Prope est ergo inuocantibus, cum nichil sit quod sine eo sit. Sed quibus inuocantibus prope sit, ex subiectis docet. Omnibus inuocantibus eum in ueritate. Non ex otio inuocantibus, neque ex infidelis ambiguitatis incerto; sed uerum Deum fideli inuocantibus ueritate.

22. Quo fructu.---Et cum prope adsit, quid inuocantibus se in ueritate tribuat, demonstrat, dicens, uoluntatem timentium se faciet, non  turpium uoluntates, neque uitiosorum cupiditates Deus faciet; sed timentium se , per metum innocentes, per fidem honestas, per reuerentiam uerecundas: et uoluntates non otiosas, neque mutas, neque sperare aliquid a se quodam contemptu silentii dedignantes; sed quas eloquatur oratio, quas preces  contestentur. Et ideo subiecit: Et orationem eorum  exaudiet. uoluntas ergo ea a Deo fit, que uoce orationis exauditur. Sed que uoluntas fiet orantium? Et saluos, inquit, faciet eos. Hoc uolunt timentes  Deum, hoc ut audiantur orant, ut non dominetur eorum eterna mors, non in interitum perpetui iudicii deputentur, sed sub custodia 629 Dei tuti sint. Sequitur enim, uERS. 20: Custodit Deus diligentes ipsum. Saluos ergo faciet eos custodiendo,  id est, eterni regni participes reseruando: sed eos qui et timebunt, et precabuntur, et diligent. Dehinc sequitur: Et omnes peccatores disperdet, qui nec ut homines timuerint, nec ut subditi orauerint, nec ut donati uita mundoque dilexerint.

23. Laudandus semper Deus. Id ab omnibus prestari optat Propheta.---Conclusit autem Propheta honoris debiti confessionem, dicens, uERS. 21: Laudationem Domini loquetur os meum. Laudasse non sufficit , nisi et laudare non desinat. Laudabit  enim adhuc, cum iam tamen laudet. Sed cum ille laudet, omne quoque ad benedictionem Dei humanum genus adhortatur: Et benedicat omnis caro nomen sanctum eius. Per officii sui et fidei constantiam semper quidem  ille laudabit: sed Propheta et curat, ut omnes Deum benedicant, et optat. Non enim ait, benedicent, tamquam certus sit in futurum; sed ex uoti affectu ait, benedicant:  et illud, potius ut intelligeretur optare, quam confideret sic futurum. Deinde benedictionem non temporariam esse postulat, sed eternam, in seculum et in seculum seculi. Nobis potius optandum, ut in eternum benedicamus Aeternum: quia in eternum benedicens, Aeterno illi necesse est maneat ceternus, Domino scilicet nostro unigenito et primogenito Dei filio Iesu Christo,  qui est benedictus in secula seculorum. Amen.



PSALMUS CXLu.

Psalmus Dauid. Alleluia. Aggei et Zacarie.

Lauda anima mea Dominum, laudabo Deum  in uita mea, psallam Deo meo quam diu ero. Nolite confidere in principibus, neque  in filiis hominum, in quibus non est salus. Exiuit spiritus eius, et reuertetur  in terram suam: in illa die peribunt omnes cogitationes eorum. Beatus cuius Deus Iacob adiutor eius: et  spes eius in Domino Deo ipsius, qui fecit celum et terram, mare et omnia que in eis sunt. Qui custodit ueritatem in seculum, facit 630 iudicium iniuria patientibus , dat  escam esurientibus. Dominus soluit compeditos, Dominus sapientificat cecos. Dominus erigit allisos , Dominus diligit iustos. Dominus custodit aduenas , pupillum et uiduam suscipiet, et uias peccatorum  exterminauit . Regnabit Dominus in seculum  Deus tuus Sion, in generatione et generationem.




TRACTATUS PSALMI.

1. Tituli pars addita, quare. uita misera qui non uita nostra.---Etiam huic psalmo addere aliquid translatoribus uisum est. Nam cum Hebreis  sola alleluia, sit prelata confessio, illis placuit Aggeum et Zacariam in titulo anteferre: hoc eo, ut psalmum esse propheticum nosceremus: quia per hos prophetas, sub quibus edificata rursum Ierusalem est, ipso illo tum tempore eterne Ierusalem edificatio predicatur, etiam Euangelio testante, cum ingressuro templum Domino, et nummulariorum mensas,  et ementium ac uendentium negotia subuersuro , ita scriptum est: Hoc autem factum est, ut impleretur quod dictum est per Zacariam prophetam dicentem: Dicite filie Sion, Ecce rex tuus uenit tibi mansuetus, sedens super asinam et pullum nouellum subiugalem .

2. Et, ut arbitror, huius Ierusalem potius et Sion regem psalmus ostendit, qui ita cepit, uERS. 2: Lauda anima mea Dominum, laudabo Dominum in uita mea, psallam Deo meo quam diu ero. Scienter et de prophete doctrina dictorum ordinem tenuit. Primum enim eam  hortatur ad laudem, que in hanc est constituta naturam, ut maneat eterna. Tum deinde, quia per resurrectionis donum glorificato corpore totum  se ei meminerit  ceternum, tamquam de futuro confidens ait: Laudabo Dominum in uita mea. Non enim ea uita, que nunc est per infirmitates corporis, sua est: ab Adam namque  ista cepit, non cum Adam inchoata est, quam non uitam, sed mortem esse, Apostolus nouit dicens: Miser ego homo, quis me liberabit de corpore mortis huius ? In hac ergo uita sua Deum, qualis primum in homine est  instituta, 631 laudabit. Tum tertio ne in hoc eodem nunc corpore irreligiosus existimaretur; adiecit: Psallam Deo meo quam diu ero . In omni autem hoc psalmorum libro, in psallere religiosas operationes corporis significari meminimus: apta et consona corporei motus uarietate placituri.

3. In reges, quos deos sibi finxit antiquitas, non est  sperandum.---Post que stultas hominum opiniones, et inanes in regum nominibus religiones, quos sibi deos antiquitas finxit, redarguit dicens: Nolite confidere in principibus, uERS. 3 et 4, in filiis hominum in quibus non est salus. Exibit spiritus eorum, et reuertentur in terram suam: in illa die peribunt omnes cogitationes eorum. Confidere uetuit in regibus. Et quibus regibus? subiecit: et in filiis, inquit, hominum. Et quibus filiis hominum? quibus non est salus. Et cur salus non sit? ostendit: Exibit spiritus eorum, et omnes reuertentur in terram suam. Et reuersuris in terram quid erit? In illa die peribunt omnes cogitationes eorum: corrupte ipsi scilicet originis; quia esse filii hominum perstiterunt, nec filii Dei esse uoluerunt: nullius quoque salutis; quia exeunte  spiritu, et in terram corporibus dissolutis, cogitationes eorum corporee atque terrene cum terreno corpore interibunt.

4. Quam rectius in mundi opificem speretur.---Sed ut ita in istiusmodi reges fiduciam non conferas, in quem sperandum esset ostendit, uERS. 5-7: Beatus cuius Deus Iacob adiutor eius: spes eius in Domino Deo ipsius, qui fecit celum et terram, mare et omnia que in eis sunt; qui custodit ueritatem in seculum, facit iudicium his qui patiuntur iniuriam. Non est caduca cogitatio in regem istiusmodi sperare: et spes illa non interit, que in Creatorem celi et terre et maris et omnis uniuersitatis huius extenditur. Hic sperandus adiutor est, in quo dolus non est. Nam cum, secundum prophetiam, omnis homo mendax  sit; ueritatem in seculo solus ille custodit: et custodiens ueritatem, iudicium facit ob eos qui patiuntur iniuriam. Beatus ille est, quem adiuuando ex Iacob  faciet Isrel. Spes eius eterna est, quia in Creatorem celi et terre marisque confidit. Creator autem horum omnium hic et uerus et iudex est, et ueritatem custodiendo, et faciendo iudicium.

5. Esuriem uerbi Deus satiat. Compedes spiritales soluit. Cecitatem seculi fugat.---Neque solum iudicium facit, sed etiam id quod sequitur: Dat escam esurientibus. Dominus soluit compeditos, uERS. 8 et 9: Dominus sapientificat cecos, Dominus erigit elisos, Dominus diligit iustos. Dominus custodit proselytum, pupillum et uiduam suscipiet, et uiam peccatorum exterminabit. Hec quidem et corporaliter intelligere  non otiosum est: sed altius nescio quid et maius  sermo complectitur. Dat, inquit, escam esurientibus. uideamus quam escam, et quibus esurientibus. Et he quidem esce corporales  non tum semper prebentur a Deo, cum esuritur a nobis. Annuum namque earum munus 632 est: et ideo intra tempus prebentur, ut intra tempus ne quis esuriat. Est igitur alia esuritio, et sunt aliter esurientes, quibus esurientibus esca prebetur. Scriptum namque est in Amos propheta : Ecce induco famem super terram; non famem panis; neque sitim aque; sed famem ut audiatur uerbum Dei. Hanc igitur escam predicationis esurientibus Dominus impertit. Que cum in cibum fuerit assumpta, uincula diaboli resoluuntur. Ligauit enim, secundum Euangelia, decem et octo annis Abrahe filiam . Compedes  quoque auaritie, libidinis, ebrietatis, cibus talis absoluit. Et absolutis compedibus, cecis sapientiam prestat. Si de corporalibus donis Propheta loqueretur, commemorasset potius cecis lumen  indultum. Sed quia per cibum  uerbi esuritione depulsa, soluebantur compedes seculi: etiam cecitas seculi sapientie impertitione depellitur. Alimur enim post ingentem famem diuine cognitionis spiritalibus cibis: et compedibus quibus currere ad eterna  non sinimur absolutis, discussa per indultam sapientiam cecitate. Creatorem nostrum oculis intelligentie contuemur. Desinit ergo fames longa, compedes graues, cecitas stulta, et id quod sequitur succedit.

6. Pupillus.---Allisi eriguntur, iusti diliguntur,  aduene siue proselyti custodiuntur, pupillus et uidua suscipitur, et uia peccatorum disperditur. Quisquis ille est, qui modo Dei est, etsi non uniforme, tamen proprium habet munus, ut allisus  licet, si non esuriat, si non compeditus et stultus sit, tamen erigi possit ne iaceat in eternum; ut iustus ob iustitiam diligatur; ut aduena etsi non tamquam iustus diligitur, tamen uel ob hoc quia aduenerit reseruetur; ut pupillus, quia patrem sibi diabolum abiurauerat, exemplo apostolorum non orphanus relinquatur; ut uidua suscipiatur in sponsam, postea quam sibi in Christo confixus hic mundus est . Omnem enim credentium fidem, cui per adimpletionem temporum lex tamquam uir primus emortuus sit, uiduam apostolus nuncupauit  . Sed non solum uidua suscipitur, sed  etiam uia peccatorum exterminatur. Quibus in interitum demersis, Ierusalem sancti illius regis ciuitas incoletur: non ista utique, que desolata et subuersa profani parricidii luit penas.

7. Que Sion sedes regni Dei.---Concludit enim ita, uERS. 10: Regnabit Dominus in eternum, Deus tuus Sion, in generationem et generationem. Ubi illa Sion, in qua regnaturus est Dominus? Nisi forte in ea  que Prophetas occidit, et lapidat eos qui ad se missi sunt? Hec utique hodie iam non est: et quomodo Dominus in eternum regnabit, regni sui sede subuersa? Sed regnabit in ea, que mater celestis est, que uiuis ex lapidibus exstructa, 633 et sanctis ciuibus  plena per generationem legis et per generationem fidei frequentabitur  a domesticis Dei et Domini nostri Iesu Christi, qui est benedictus in secula seculorum. Amen.



PSALMUS CXLuI.

Alleluia. Aggei et Zacarie.

Laudate Dominum, quoniam bonus est psalmus; Deo nostro iucunda sit laudatio. Aedificans Ierusalem Dominus, et dispersiones Isrel congregans. Qui sanat contritos corde, et alligat contritiones eorum. Numerans multitudinem stellarum, et omnibus eis nomina uocans. Magnus Dominus noster, et magna uirtus eius, et sapientie eius non est numerus. Suscipiens mansuetos Dominus: humilians autem peccatores usque ad terram. Incipite  Domino in confessione,  psallite Deo nostro in cithara, qui operit celum nubibus, et parat  terre pluuiam, qui producit in montibus fenum, et herbam seruituti hominum. Dat  iumentis escam ipsorum, et pullis coruorum inuocantibus eum. Non in uiribus equi uoluntatem habuit , nec in tabernaculis uiri beneplacitum est ei. Beneplacitum est Domino super timentes eum, et in eos qui sperant in  misericordiam eius.




TRACTATUS PSALMI.

1. Non canitur hoc psalmo temporaria Ierusalem edificatio.---Post primam Ierusalem subuersionem, traductoque in Babyloniam populo captiuo, edificatam rursum eamdem ciuitatem fuisse, et historia Regnorum et libri Esdre loquuntur. Sed hodie  eamdem nullam esse, rerum fides edocet. Hoc idcirco  prediximus, ne quia translatoribus uisum est, huic et anteriori psalmo in Aggeum et Zacariam titulum prescribere, existimemus in illius temporis homines prophetie huius prescientiam conuenire. Propheta enim non ignarus mysterii celestis, cum in edificatione Dei ciuitatis humanam edificationem inanem esse dixisset, cum Deo ciuitas nisi per ipsum edificata eterna esse non posset; non nos nunc ad gratulationem edificate a Deo rursum Ierusalem 634 adhortaretur, quam uane ab hominibus edificari ante predixerat. Quod si quis forte putabit, id quod in alio psalmo ita dictum est: Nisi Dominus edificauerit domum, in uanum laborant qui edificant eam; nisi Dominus custodierit ciuitatem, in uanum uigilabit qui custodit eam , idcirco dictum fuisse,  quia euersionem eius urbis, in qua templum edificandum esset, propheta prenosceret: meminisse hec debet ita intelligens, eumdem hunc prophetam edificationem eam, que a Zorobabel secundo innouata est, inanem et caducam futuram fuisse non ignorare potuisse; neque illam, que a Salomone cepta est, non a Deo constitutam idcirco dixisse, quia per regem Babylonie  esset destruenda, cum post septuaginta deinde annos  rursum eadem sit reformata; hanc uero, que a Zorobabel gesta est, esse edificationem Dei predicatam, cum exinde diruta et sine aliqua restauratione sit dissoluta; et eam dirutam licet renouatio sit consecuta, inanem atque humanam tamen predicasse;  hanc uero que sine spe reformationis acciderit, diuini operis perpetuitate renouari. Hec omnia intelligentie genera stulta atque ridicula sunt.

2. Ierusalem spiritalis ad laudandum bonis operibus Deum inuitatur.---Laudat autem propheta Dominum edificantem Ierusalem illam, que secundum Euangelia sancti regis  est ciuitas, in qua per Dominum resurgentes sancti  demonstrantur, que inuectum pullo asine Dominum  in spe sanctorum leta suscepit. Corporaliter quidem tali uectione illam, que occidit prophetas et lapidat apostolos , Dominus ingressus est: sed alterius ciuitatis  erat illa letitia. Ob illius ergo edificationem propheta nos aduocat, dicens, uERS. 1: Laudate Dominum, quoniam bonus est psalmus:  Deo nostro iucunda sit laudatio. Non leuis gratulationis laus est, cuius psalmus bonus est. Et psalmus non tam uocis, ut frequenter diximus, quam corporee operationis officium significare solet. Deum enim non tam sermone, quam re et gestis obedientie laudamus: ut mare et terra et celum Deum non tam uoce, quam officiorum suorum uicissitudine  atque obseruatione laudant. Aduocat igitur nos propheta ad Dei laudem: quia bonus psalmus est: et optat ut huius boni psalmi Deo nostro fiat iucunda laudatio, scilicet ut placentia Deo opera nostra sint, per que a nobis gestorum nostrorum laudatur obsequio.

3. Isrel hic edificatur, in fine temporum congregandus.---uERS. 2-1. Aedificans Ierusalem Dominus, et dispersiones Isrel congregans. Qui sanat contritos corde, et alligat contritiones eorum. Numerans multitudinem stellarum, et omnibus his nomina uocans. Reuersuris de Babylonia in Ierusalem Iudeis 635 sub Dario  rege edicto potestas data est reuertendi. Neque alibi tum, quam in regni Babylonie finibus detinebantur: ex qua ergo dispersione Isrel congregatur?  Nempe de ea, de qua ait Dominus, Emittet Angelos suos cum tuba et uoce magna, et congregabit electos a quatuor angulis uentorum : quorum congregatio cetum sancte ciuitatis efficiet, que hodie per spei et fidei opus edificatur in nobis. Et idcirco anterior edificatio  congregatione est, quia nos ad future ciuitatis congregationem Dei misericordia per gratiam iustificationis edificet. Ceterum si de terrena edificatione loqueretur, prior fuerat congregatio predicanda: quia non nisi congregatus Isrel Ierusalem edificare posset euersam.

4. Sanitas eius modo inchoata, tum erit perfecta.---Tenet deinde ordinem competentem, dicens, uERS. 3: Qui sanat contritos corde, et alligat contritiones  eorum. Congregato enim Isrel, et in unam que edificatur ciuitatem collecto, omnes humane infirmitates et labes corporee auferentur. Absorpta enim corruptione, et omnibus humane nature uitiis deuoratis, incorruptio eterna et in nullis anxietatum mortibus conterenda succedet. uenit enim Dominus, secundum Euangelia, sanare contritos corde, predicare captiuis remissionem et cecis uisum, dimittere confractos in requiem, predicare annum Domini acceptum, et diem retributionis . Et hec quidem pro parte iam cepta sunt; quia per speculum et in enigmate et in imagine futurorum secundum Apostolum demoramur . Sed tamen nondum nobis eius temporis fructus est, quo secundum prophetam dicere adepta spei consummatione  possimus, Conuertere anima mea in requiem tuam: quia Dominus benefecit  tibi. Quia eripuit animam meam de morte, oculos meos a lacrymis, pedes meos a lapsu, placebo Domino in regione uiuorum . Sanata enim omni cordis contritione, et ne perpetuo rursum subeat alligata, his omnibus humanarum passionum infirmitatibus  liberati, placebimus Deo in regione uiuorum, anima nostra in requiem suam, ex qua per transgressionem primi parentis sui Ade eiecta est, reuertente .

5. Stellas, id est, electos qui uocet Deus ac numeret.---Sed post predicationem sanati cordis, etiam id ad preconium diuine bonitatis adiectum est: Numerans multitudinem stellarum, et omnibus his nomina uocans. Si laus Deo ob edificatam corporaliter Ierusalem defertur; quid hic numerus stellarum et omnibus his nomina tamquam ad precipuam diuini operis laudationem proferuntur? Aut numquid laudabilius Deo est numerasse et nuncupasse stellas, quam creasse; cum creatio et numerum fecerit, et nomina imposuerit, et uocabulis nomina numerumque discreuerit? sed numerantur hic stelle, quas  Abraham contuitus in celo est, quas Isaac accepit in semine, quas Paulus discreuit in gloria. Quod autem nominibus suis uocentur, audiamus eum qui uocaturus est. 636 Dicit enim in Euangeliis: Nolite mirari ista; quoniam uenit hora, in qua omnes qui sunt in monumentis, audient uocem eius, et procedent . uocantur ergo, et prodient. Adeo autem numerantur per Deum, ut capilli quoque, qui in singulis nobis innumerabiles esse existimantur, in numero sint, eodem Domino dicente: Nonne et capilli capitis uestri numerati sunt ? Hoc Domino potius dignum, hoc in misericordia eius preferendum, ut eos, quos contritos corde sanauerit, quorum alligauerit contritiones, nominibus uocet, proprietate numeret,  celesti luce clarificet.

6. Ob que mirabilia eius atque preclara, ait uERS. 5 et 6: Magnus Dominus noster, et magna uirtus eius, et sapientie eius non est numerus. Suscipiens mansuetos Dominus, humilians autem peccatores usque ad terram. Hoc enim mansuetorum proprium est, (quia, secundum Euangelia, mansueti possidebunt terram , ut digni apud Deum sint nuncupatione, numero, claritate. Magnus est Dominus, cum dispersiones congregat. Magna uirtus eius, cum contrita clarificat. Innumerabilis sapientia eius est, cum uniuersa et nominibus discernit et numero. Sed qui suscipit mansuetos, humiliat quoque peccatores usque ad terram. Post meritum sanctitatis, impietatis pena subiecta est: cum susceptis mansuetis in in claritate stellarum, peccatores usque ad terram humiliati   inferne legis iudicio destinantur.

7. Non alius Creator omnium, alius legis Deus.---Ob que nos, tamquam cunctantes et hesitantes, propheta cohortatur ad laudem, dicens, uERS. 7, 8: Inchoate Domino in confessione, psallite Deo nostro in cithara, qui operit celum nubibus, qui parat terre pluuiam, qui producit in montibus fenum, qui dat iumentis escam ipsorum, et pullis coruorum inuocantibus eum. Frequenter admonet propheticus sermo, ut eum uniuersitatis huius esse Dominum credamus, quem omnis lex Deum locuta est, qui se nuncupari Deum  Isrel uoluerit: ut nunc in eodem hoc psalmo cum dixisset: Aedificans Ierusalem, et congregans dispersiones Isrel, et ad laudem eius cohortatus adiecit: Qui operit celum nubibus, qui parat terre pluuiam: ut non alius atque alius legis late et creationis istius Deus posset intelligi. Ita autem temperata doctrine istius ratio est, ut ea creationis enumerate et nomina commemorarentur et genera, que cum creatorem Deum esse late legis ostenderent, significationem tamen in se institutionis typice et prophetice continerent. Et nunc confiteri Deum ob id admonemur, quia operit celum nubibus, quia parat terre pluuiam, quia producit in montibus fenum, quia dat iumentis escam ipsorum, et herbam seruituti hominum, et pullis coruorum inuocantibus eum. In his enim omnibus Dei et prouidentia significatur, et bonitas: ut subtecto nubibus  celo terris pluuias infundat, ut uertices collium feno uestiat, iumentis pabulum prebeat, et auibus cibos prestet, quia ab eo alimoniam 637 uniuersa que creauit exspectent. Sed hec omnia diligentius introspecta, significationis alterius uirtutem in se habent.

8. Nubium uaria acceptio. His doctrina sanctorum significatur.---Scimus enim esse nubes, quibus Deus ne super uineam pluant mandat, sicut per Esaiam dictum est: Et nubibus mandabo, ne pluant super eam pluuiam; uinea enim Domini Sabaoth domus Isrel est . Nouimus nubes, que pre fulgore eius in conspectu Domini transeunt: Pre fulgore, inquit, eius in conspectu eius nubes transierunt . Nouimus nubes, quas Deus in  adscensum suum posuit; et posuit nubem adscensum suum.  Nouimus nubes ad quas usque Dei ueritas est; Et usque ad nubes ueritas tua . Et has nubes aliquot locis sanctorum doctrinam significari ratio absoluta est, que uetite infidelibus pluere,  eloquio arida impiorum corda non rigant. Que cum Dominus adsit, esse cessabunt: ut  orto sole stellarum lumen hebetatur, ita et doctrina nubium Domino ipso iam per se fulgente pretereat. Per quas etiam ad Dominum conscenditur, dum diuina predicatio iter nobis regni celestis ostendit: et ideo he nubes nobis posite sunt in adscensum. ueritas quoque Dei usque ad nubes easdem est; quia in se ueram Dei cognitionem hec doctrina prophetica continet.

 9. Pluuia Dei eloquia. Montes fecundi, uiri precelsi.---Hec ergo ad commemorationem Dei laudum creaturarum genera electa sunt, que cum preconium in se Creatoris ostenderent, parabolicam tamen, siue, ut Apostolus ait, allegorumenam nobis doctrinam ita commemorata preberent . Celum ergo nubibus subtegitur, id est, prophetica doctrina rebus est subiecta diuinis. Pluuia terris infunditur, eloquia scilicet harum subtectarum nubium profunduntur per que infructuosi ipsi atque aridi  ad eliciendos ex nobis fructus dono diuini imbris humescimus. Et hec eloquia diuina tamquam imbrem intelligenda  esse Moyses testatus est, dicens: Exspectetur sicut pluuia eloquium meum, et descendant sicut ros uerba mea, ut pluuia super gramen . Hec ergo terre pluuia preparatur,  per quam fenum in montibus producitur, et iumentis in escam propriam prebetur. Opinor fecundiores esse montibus ualles, que circumiectorum collium concauo decliui in se humore pinguescant: et quid rationis est, ut ad escam iumentorum produci fena laudentur in montibus? Et quamquam plures montes fecundis uerticibus atque herbidis sunt; tamen rerum corporalium nominibus spiritalis doctrina conserta est. Producunt ergo montes iumentis in escam suam fenum; sed montes qui exsultauerunt sicut arietes , in quos frequenter propheta oculos  erexit, dicens: Leuaui oculos meos in montes . Hi ergo montes, patriarcharum, prophetarum, apostolorum, martyrum altitudines, fenum pecoribus 638 producunt. Et quibus tandem pecoribus? Esaiam audiamus: Agnouit, inquit, bos possessorem suum, et asinus presepe domini sui; Isrel uero me non cognouit . Et quia per hebetis nature irreligiosam ignorationem pecora sunt dicta, cibus quoque eorum significatus in feno. Hoc ergo fenum his iumentis prebetur in montibus.

10. uersus adiectus. Herba seruituti hominum quid.---In pluribus autem codicibus insertum  hunc uersum deprehendimus, Et herbam seruituti hominum: ut ea que superius dicta sunt, de homine dicta esse per nuncupationem ipsius hominis intelligerentur. Sed  nos non egemus hoc sensu. Nam licet non impediat adiectus; non tamen eum, tamquam non  aliis ad huius intelligentie confirmationem uti possimus, amplectimur. Hic enim ordo dictorum est, uERS. 8 et 9: Qui operit celum nubibus, et parat terre pluuiam, qui producit in montibus fenum, dat iumentis escam ipsorum, et herbam seruituti hominum, et pullis coruorum inuocantibus eum.  Siue igitur per nubium pluuiam producto iumentis in montibus feno, ut allegorica doctrina posset intelligi, hec herba seruituti hominum prebetur, qui pecudea ignoratione deposita, Deum tandem rationabiliter comperissent; siue, quod absolutius intelligi potest, in herba fructus humanis cibis prestiti edocentur, quia omnes fructus per herbam confirmantur in messem: Deo utrumque  laudi est, infirmitati cum nostre uel corporales  in fructus cibos, uel spiritalia in prophetis uite pabula prebuisse.

11. Coruorum natura.---Sed id quod sequitur, quomodo intelligi oportebit, Et pullis coruorum inuocantibus eum? Deum inuocare proprium hominis officium  est, qui solus ex uniuersis animantibus particeps rationis effectus est. Coruorum uero pulli Deum quomodo inuocant? Et cur pulli coruorum potius quam corui, quorum natura hebes,  improba, improuida, nulla Dei cognitione donata sit? Aut que esca prebetur? Numquid ut fenum iumentis, et ut herba hominibus; sic corruptorum cadauerum fetidas sordes Deus orantibus se coruorum pullis et pecudum mortes ad cibum uite presentis impertiet? Hec ita intelligere, non dicam erroris, sed irreligiositatis extreme est. Quid ergo intelligi oporteat, prout ipsi dono gratie celestis adepti sumus, loquemur.

12. Coruus peccatorum figura. Coruus Elie nutritius gentium conuersionem adumbrat.---Coruum in formam  peccatoris constitutum esse tum, cum ex arca emissus non rediit, meminimus. Cum enim consistendi nusquam locus esset, aquis in uniuersa diffusis, ipse, columba postea non reperta requie reuertente, non rediit . Cum enim illic arca Ecclesie formam habuerit, is qui Ecclesiam cum numquam alibi posset consistere derelinquit, peccatoris in eo exemplum est constitutum, qui cum nullam aliam preter quam Ecclesie 639 requiem habeat in seculo, mauult tamen in inanibus seculi demorari. Hanc quoque auem legimus in pastum Elie deputatam, cibos semper ei fuisse solitam inferre , et hoc tum, cum impiissime omnis populus et irreligiosissime diuersaretur. In famulatum ergo tanti prophete hec auis, que in formam peccatoris  erat constituta, delecta est. Cum enim anterior populus improbabilis repertus est, tum Dei predicatio, que cibus et esuritio est prophetarum, per eorum qui peccatores erant officia expletur. Nos enim, uel ceteri  ante nos, ex impudentibus et procacibus et immundis et cruentis geniti atque nati, tamquam pulli coruorum Deum inuocamus, agnitione, confessione, famulatu: ut ex iumentis et pecoribus per agnitionem Dei homines effecti, rationis scilicet participes ex rationis ignaris, quibus quotidie a Deo producente in prophetis doctrine predicationem, tamquam in montibus fenum, cibi celestis prebetur alimonia.

13. Ex his superiora allegorice intelligenda esse conficitur.---Ut autem omnia hec, que allegorice commemorata  sunt, in profectum humane salutis geri intelligerentur; psalmi conclusione confirmat. Ita enim ait, uERS. 10 et 11: Non in uiribus equi uoluntatem habebit, nec in tabernaculis uiri beneplacitum est ei. Beneplacitum est Domino super timentes eum, et  in omnes qui sperant super misericordia eius. Contraria  ista sibi sunt, si corporaliter intelligantur. Quomodo enim Deus iumentis fenum producit in montibus, cui non est beneplacitum in equis? Necessitatis namque ministerium, non prouidentie benignitas est alimoniam prebere non placitis. Sed quia omnis Dei misericordia curam habet humane salutis, allegorice superius dicta conclusionis absolutione consummat: non pecorum speciem atque uirtutem, nec pretiosarum domorum Deo ornamenta placuisse, que maxima est humane opinionis ambitio, habere nobiles equos, domos pulchras, sed placere tantum timentem, sperantem, et potestatem Dei et misericordiam spe metuque testantem. Misericors enim et potens est, qui dixit: Qui credit in me, non iudicabitur, sed transiet de morte in uitam  . Est potens mortem demutare uita, et misericors iudicii amouere terrorem, Dominus noster iehsu Christus, qui est benedictus in secula seculorum. Amen.



PSALMUS CXLuII.

Alleluia, Aggei et Zacarie.

Lauda Ierusalem Dominum, lauda Deum tuum Sion: quoniam confortauit seras portarum tuarum, benedixit filiis tuis  in te. Qui posuit fines tuos pacem, 640 et adipe frumenti satiat te. Qui emittit eloquium suum terre, uelociter currit sermo eius. Qui dat niuem sicut lanam, nebulam sicut cinerem spargit. Emittit  crystallum suam sicut frusta  panis: ante faciem frigoris eius quis subsistit ?  Emittet uerbum suum, et liquefaciet ea; flauit spiritus eius, et fluent aque. Pronuntians  uerbum suum Iacob, iustitiam  et iudicia sua Isrel. Non fecit taliter omni nationi, et iudicia sua non manifestabit  eis.




TRACTATUS PSALMI.

1. Regnum Dei eternum hic psallitur.---Et huic psalmo, ut ei qui ante superiorem fuit, Aggei et Zacarie, cum in hebraicis non exstet, nomen adscribitur: ut et per hunc et per eos, sicut superius ostendimus, eterne Ierusalem prophetia posset intelligi.

2. Cur Ierusalem nuncupatur.---uERS. 12. Lauda Ierusalem Dominum, lauda Deum tuum Sion. Non differt Ierusalem a Sion; nam secundum locorum  nomina urbis ipsius locus idem est: sed nominum interpretatio geminam hanc eiusdem urbis commemorationem necessario desiderabat. Ierusalem enim est ciuitas pacis. Et quia Domini nostri regnum in pace et unanimitate sanctorum est; et factus est, inquit, in pace locus eius : conuentus ille beatorum, qui Dei  regnum est, Ierusalem tamquam ciuitas pacis est dictus. Ciuitatem  uero hanc uiuis, ut ait Apostolus, lapidibus extructam, sanctorum cetus conformis glorie Dei ex resurrectione consummat . Qui se, qualis futurus esset, per fidem in corpore Domini  ante speculatus est; et idcirco etiam Sion nuncupatur. Corpus quidem Domini, secundum interpretationis uirtutem, quia in eo spem nostram fide contemplamur, in omnibus Scripturis Sion nuncupari existimatur; quia Sion speculatio est. Sed et ciuitas illa, que Ierusalem est, que propter unanimitatem ciuitas pacis est; etiam propter conformationem in se corporis Dei, in quo se ante speculata est, Sion nuncupatur: et cuius gloriam adepta est, accepit quoque eius et nomen. Ergo et conuentus iile pacificus, et gloria illa corporum demutatorum, in Ierusalem  et Sion nomine, quod utrumque unum est, non saxa inanima, neque edificationes hebetes, sed rationale animal, fundamentorum uiuarumque lapides gemmarum, et ciues sanctitatis, et Dei in domesticos suos  dominatus hec ciuitas est, que ex sensu beatitudinis sue et confessione preconii aduocatur ad laudem.

641 3. uite eterne felicitas et securitas.---Et propheta causam laudationis adiecit, uERS. 13 et 14: Quoniam confortauit seras portarum tuarum, benedixit  filios tuos in te. Qui posuit fines tuos pacem, et adipe frumenti satiat te. Hec est illa beate terre hereditas, quam Dominus in Euangelio mansuetis spopondit, dicens: Beati mansueti, quoniam ipsi hereditabunt terram . Plurimis in locis prophete  beatitudinis huius tempus predicauerunt, et firmitatem ciuitatis huius eterne: cuius ita porte et sere confirmate sunt, ut aduersariis nobis inimicisque uirtutibus impenetrabilis, inuia, indissolubilisque perseueret; nullius egens ad corporis animeque substantiam, eternitate firma, benedicta in incolis, uoluntate pacifica, uite substantia copiosa.

4. uerbi Dei uelocitas ad construendam Dei ciuitatem.---Sed ad hanc Dei predicationem etiam illud adiungitur, uERS. 15: Qui emittit eloquium suum terre; uelociter currit sermo eius. Predicationis regni Dei non fuit lenta properatio; sed in omnem terram indefessa mobilitate et celeri transcurrit. Ubi enim non statim, cum Dominus  regni sui gloriam in corpore natus ostendit, apostolice et  prophetice doctrine cursus egressus est? Per hanc namque uelocem transcursionem edificatio beate huius ciuitatis est cepta, que, auditis opulentie sue copiis, quotidie ubique uiuis fidelium lapidibus structa, usque ad incolatus sui plenitudinem comparatur, cuius in congregandis omnibus ex quatuor partibus mundi uelox sermo  precucurrit, rursum ad confrequentandam hanc beati regni ciuitatem in  cetum consummate plenitudinis congregandis.

5. In uia uite grauis labor, sed transitorius.---Sed et predicatio alia connectitur, uERS. 16-18: Qui dat niuem sicut lanam, nebulam sicut cinerem spargit. Mittit crystallum suam  sicut buccellas, ante faciem frigoris eius quis sustinebit? Emittet uerbum suum, et liquefaciet ea; flabit spiritus eius, et fluent aque. uite uia, sicut Dominus in Euangeliis ait, angusta et tribulata est ; neque nisi per maximas difficultates et molestias hac ad celorum regnum uia pergitur. Quod quidem de molestiis huius seculi dictum fuisse intelligi oportet; per presentes enim uexationes in requiem eternam aditur. Et quamuis rerum presentium laboribus, quasi quadam uiolentia asperrime hiemis, uramur; tamen  post harum presentium acerbitatum rigores, Deo eos resoluente, in placidis et tranquillis et serenis quiescemus. Secundum enim dictum propheticum  et allegorumeni consuetudinem, nunc in niue et nebula et crystallo, que omnia per naturam suam urunt atque mortificant, secularium in nos molestiarum et calamitatum et dolorum nocturnum frigus significatum esse credendum est. Scit hic idem propheta 642 beate huius ciuitatis participem nequaquam iam frigore isto iniurie secularis urendum, dicens: Per diem sol non uret te, neque luna per noctem . Hec enim omnia, quibus per presentes calamitates adurimur, rursum Dei bonitate  resoluta liquuntur. Nix namque lane mollitudine defluens, tegens omnia intra se detinet:  pruina quoque  nebule descendentis cineris modo sparsa constringit: crystallum etiam ultra consuetudinem grandinis duratum, et in frusta solidatum, habet in se et impetum et rigorem. Et si hec perpetuo permanerent, numquid non uniuersa horum frigore perusta semper arerent? Quis enim ferre eternas corporis calamitates indeficientesque posset, si series mali nostri sempiterna traheretur?

6. Felicitas eterna.---Sed dissolutis infirmitatibus corporis, regni beati huius tempus eternum est, ubi non flendum, non dolendum, non corporee cupiditatis demutatione labendum est: sed in his uiuendum, que, inquit, oculos non uidit, et auris non audiuit, et in cor hominis non ascendit .

Cessat in bonis futuris intelligentie auditus et aspectus:  nec conspectui subiicitur, nec auditu capitur, nec mente percipitur, quidquid illud Beatis eternis beatum eternumque promittitur. Soluentur igitur hec omnia niuis, pruine, crystalli frigora, tamquam  flatu tepenti, tum cum post hos secularis noctis rigores, tempora illa regni eterni in unam atque indemutabilem tranquillitatem Dei spiritus temperabit.

7. Qui uerus Iacob: eius prerogatiue.---Atque ut sub niuis et nebule et crystalli frigore, intolerabili si maneret, Dei tamen spiritu in deliquium resoluendo, significasse illam eterni regni eterno populo beatam temperiem nosceremus; psalmum Propheta tali confessione conclusit: Ante faciem frigoris eius quis sustinebit? Emittet uerbum suum, et liquefaciet ea; flabit spiritus eius, et fluent aque. uERS. 19 et 20. Qui annuntiat uerbum suum Iacob, iustitias et iudicia sua Isrel. Non fecit taliter omni nationi, et iudicia sua non manifestauit eis. Peculiaris hec in Iacob et Isrel Dei uoluntas est: non in eum Isrel neque in eum  Iacob, qui hoc corporis nomen ad solatium ueluti generose in se stirpis amplectitur; sed in cum Iacob, qui supplantauit priorem, qui primogenita spe eternitatis emit, cui Isrel de Deo uidendo cognomen est, qui ipse Ierusalem et pacis est ciuitas, qui edificatus supra petram fidei, confirmatis portarum seris, fortiores portarum portas inferi obtinebit, qui in uerbo Dei congregatur, qui non inopia eget, non secularis rigoris frigore aduretur: sed liquefactis omnibus, 643 et Dei spiritu absolutis,  temperie eterne serenitatis utetur. Huic pronuntiatur hoc uerbum, hic per spiritalem intelligentiam has Dei iustitias et iudicia exspectat. Consors boni huius nulla gens alia est, neque hanc iudicii gloriam infidelitas irreligiosa cognoscit. In sua enim uenit, et sui  eum non receperunt. Quotquot autem receperunt, dedit eis potestatem filios Dei fieri  Dominus noster iehsu Christus, qui est benedictus in secula seculorum. Amen.



PSALMUS CXLuIII.

Alleluia.

Laudate Dominum de celis, laudate eum in excelsis. Laudate eum omnes angeli eius: laudate eum omnes uirtutes eius. Laudate eum sol et luna: laudate eum omnes stelle et lumen; laudate eum celi celorum, et aque que super celos sunt, laudent  nomen Domini. Quia ipse dixit, et facta sunt; ipse mandauit, et creata sunt. Statuit ea in eternum   et in seculum seculi: preceptum posuit, et non preteribit. Laudate Dominum de terra dracones et omnes abyssi. Ignis, grando, nix, glacies, spiritus procellarum, qui faciunt uerbum eius , montes et omnes colles, ligna fructifera et omnes cedri, bestie et omnia  pecora, serpentes et uolucres pennate, reges terre et omnes populi, principes et omnes iudices terre, iuuenes et uirgines, seniores cum iunioribus laudent nomen Domini; quia exaltatum est nomen eius solius. Confessio eius super celum et terram. Exsultauit  cornu populi sui. Hymnus omnibus sanctis eius, filiis Isrel, populo appropinquanti sibi.




TRACTATUS PSALMI.

1. Superiores tres psalmi, quibus prophetia nos ad laudem Domini aduocat, beate illius spei nostre distributionem ipso collocationum suarum ordine sunt secuti. Primus enim eorum ob spem eternitatis  et celestis regni exspectationem cantatus est. Secundus ob edificationem sancte ciuitatis et congregationem sanctorum, qui ad plenitudinem sancte huius ciuitatis conueniant, subsecutus est. Tertius iste iam ob gratulationem exedificate ciuitatis, et eterna pace fundate, et 644 post seculi urens arensque frigus celesti spiritu temperate, in hunc hymnum est comparatus. Doctrine ergo idem est ordo, qui rerum. Nam, secundum propheticam et apostolicam predicationem, beati istius regni et ciuitatis eterne in his ordo dispositus est, in resurrectionis demutatione, in congregatione sanctorum, in dominicorum ciuium  confrequentantium incolatu.

2. Beatitudinem nostram qui exspectet omnis res  creata.---Post que, iam in eterna beatitudine omnibus constitutis, ad canendas Dei laudes hoc consequenti psalmo chorus celestium uirtutum potestatumque contrahitur: ut ob depulsam seculi uanitatem creatura omnis ex magnis officiorum suorum laboribus absoluta, et in beato regno eternitatis aliquando respirans, Deum suum et leta predicet et quieta, et ipsa secundum Apostolum in gloriam beate eternitatis assumpta, cum ait: Etenim exspectatio ipsius creature reuelationem filiorum Dei exspectat. uanitati enim creatura subiecta est, non uolens, sed propter eum  qui subiecit in spe: quia et ipsa creatura liberabitur a seruitute corruptionis, in libertatem claritatis filiorum Dei . Hinc ergo hymnus est libertatis indulte, quod officiorum suorum necessitate absoluta, et antea in usus humani subiecta seruitii, iam conformata tandem filiorum Dei gloria in eternam beatitudinem, creationum elementa requiescunt. Cuius beatitudinis longo iam diu secundum apostolum Petrum desiderio detinebantur, cum ait: Hec que modo uobis nuntiata sunt, per eos qui uobis Spiritu sancto euangelizauerunt, que missa sunt e celo, in qua re concupiscunt  angeli prospicere . Exspectatio itaque celestium est beatitudo terrena : et corruptionis nostre demutatio diuinarum creationum demoratur elementa, prospicere hanc euangelice predicationis spem concupiscentia , gloriam suam ex glorie nostre conformatione susceptura: qua iam secundum prophetiam psalmi adepta, in consonam laudem percepte beatitudinis aduocantur.

3. Mundus non fortuitus, non Deus. Nulla mundi pars honore diuino colenda.---uERS. 1-6. Laudate Dominum de celis, laudate eum in excelsis. Laudate eum omnes angeli eius: laudate eum omnes uirtutes eius. Laudate eum sol et luna: laudate eum omnes stelle et lumen. Laudate eum celi celorum: et aqua que  super celos est, laudet nomen Domini. Quia ipse mandauit, et creata sunt; ipse dixit, et facta sunt; et statuit ea in seculum et in seculum seculi: preceptum posuit, et non preteribit. Absoluto quidem ad intelligentiam sermone, propheta omnes celestes uirtutes adhortatur ad laudem, sed non sine perfecta ratione doctrine. Primum enim errorem hunc humane ignorationis auertit, quo fortuitis concursibus hunc mundi habitum in se coisse, atque ita ex inordinatione in ordine constitisse, quidam ausi sunt opinari: tum quod alii hunc ipsum mundum Deum esse, qui se agitet ac moueat, et 645 in annuam temperiem cursu dimense rationis moderetur, existiment: postremo quod quedam sibi ex his ipsis unusquisque legit elementis, aut celum, aut solem, aut aquam,  aut era, quibus Dei honorem inani atque impia religione deferret. Omnem igitur errorem ignorationis exclusit, dicens, Quoniam ipse dixit, et facta sunt; ipse precepit, et creata sunt. Nullus igitur hic fortuitorum concursus, nulla nature proprie uirtus, nulla eternitatis ex semet substantia, in his que creata docentur, admittitur.

4. Filium Patri in creando mundo adstitisse.---In quo dicto etiam id docetur, quod et Genesis distinxit, et Euangelia testata sunt, et Apostolus predicauit, Dei iussu facta esse omnia: non per se exstitisse, tamquam ipsa illa materia obedientie  uitalis exsisteret, cum esse ac subsistere iuberetur: sed omnia ex mandato creata esse, et dictum fuisse ab eo qui dicebat  ut fierent. Ita enim Genesis est locuta: Et dixit Deus . . . Et fecit Deus .  Et nunc Propheta ait, Dixit, et facta sunt. Non enim sibi precepit ut fierent, sed sunt facta cum dixit. Facta autem sunt per eum, de quo Euangelista testatus est, Omnia per ipsum facta sunt, et sine ipso factum est nichil : et Apostolus ait: Qui est imago Dei inuisibilis, primogenitus omnis creature, quia in ipso condita sunt omnia in celis et in terra, uisibilia  et inuisibilia; siue Sedes, siue Dominationes, siue Principatus, siue Potestates, omnia per ipsum et in ipso condita sunt . Et Sapientia de se ita locuta est: Ego eram apud illum componens; mihi adgaudebat, cum letaretur orbe perfecto . Cessat itaque ambiguitas intelligentie, et noui et ueteris Testamenti auctoritate conuicta, Patri Filium ante secula manentem in creandi mundi exordio adstitisse.

5. Creature non dissoluende ad laudem Dei inuitantur. Quod non dissoluentur, mandato Dei, non nature sue debent.---Causam etiam propheta aliam laudis adiecit: Quoniam ipse dixit, et facta sunt; ipse mandauit, et creata sunt; statuit ea in seculum seculi. Manent enim ex nichilo substituta, et gratiam 646  ex eo quod sunt, Creatori suo debent  cum sensu uite sue, bonitatem eius et uirtutem sentientia, per quem uiuere se sentire ceperunt. uiuunt autem adeo, ut et in seculum seculi maneant, et, secundum Apostolum, reuelationem filiorum Dei exspectent, a corruptionis seruitio in conformem eorum gloriam liberanda. Contuendum autem est, in his creaturis, que in seculum seculi sunt statuta, neque celum hoc quod firmamentum nuncupatur, neque terram que arida dicta est,  connumerata fuisse: quia et in Prophetis dictum sit, Ecce ego facio celum nouum, et terram nouam , et Dominus in Euangelio dixerit: Celum et terra preteribunt, uerba autem mea non preteribunt : de quibus non huius loci sermo est. Tantum illud ad admonitionem  commemorandum a nobis fuit, non dissolubiles  creationes nunc ad laudem Dei fuisse numeratas, sed eas que in eternitatis sunt  substantiam constitute. Ac ne forte, quod in eternum manerent, naturale illis esse ex substantie beatitudine crederetur; subiecit, Preceptum posuit, et non preteribit: ut hoc quod sunt, id est, ut maneant in eternum, non nature sue esse intelligant, sed precepti eius sit, qui potens sit rebus ex nichilo substitutis naturam eternitatis afferre. Non enim, inquit, preteribit preceptum, id est, mandati eius non erit finis:  quia in eternum maneant, quibus eternitatem uirtus eternitatis indulsit.

6. Qui Deum laudent inanima.---Post que rursum terrena cetera aduocantur ad laudem, que etsi non omnia sunt horum celestium et beatorum bonorum  consortia, partim per irrationabilem sensum, partim per inanimalem naturam, partim per impietatis offensam; tamen Deum per id, quod talia sunt instituta, ipsa institutionis in se habite prouidentia predicant. Ait enim ita, uERS. 7-12: Laudate Dominum de terra dracones et omnes abyssi. Ignis, grando, nix, crystallum, spiritus procelle, que faciunt uerba eius, montes et omnes colles, ligna 647 fructifera et omnes cedri, bestie et uniuersa pecora, serpentes et uolucres pennate, reges terre et omnes populi, principes et omnes iudices terre, iuuenes et uirgines, seniores cum iunioribus laudent nomen Domini. Omnia laudem Dei concinunt, licet quedam sensu laudis carentia sint; sed per institutionis ordinem qualitatemque gignendi preconium Creatoris ostendunt. Detenti in terra dracones,  eorumque plures in abyssis demersi: ut nos  intra metum et religionem, dum ipsi intra abyssum terramque religati impietatis nostre penis preparantur, cercerent. Natura ignis, niuis candor,  crystalli glacies, procelle spiritus, montium celsitas, distinctio collium, arborum fructus, bestiarum uarietas, pecorum utilitas, serpentum nisus, uolucrum uolatus, regum potestas, populorum famulatus, principum dignitas, iudicum equitas, etatum omnium et sexuum mores, studia, uirtutes; hec itaque omnia in diuersos ineffabilesque usus formata, distincta, animata, perfecta, Creatoris prouidentiam laudant. Et eorum que aut inanima, aut irrationabilia sunt, qualis laudatio esset ostendit, dicens: Que faciunt uerbum eius: ut ex eo, quod in hunc officiorum suorum sint ordinem constituta, preconium eius a quo ita  sint instituta testentur.

7. Rationalibus que laudandi Dei causa. Regni beati sedes.---Regibus uero et ceteris aliis tamquam rationis consortibus, hec laudandi causa proposita est, uERS. 13: Quia exaltatum est nomen eius solius, confessio eius super celum et terram. Et hac quidem Deus regum, et populorum, et principum, et iudicum, et etatum omnium constitutione laudabilis est, quia  humane uite cursum tali diuersorum officiorum temperatione contineat. Tamen quia omnis superior laudatio beati illius regni tempus ostendit: hanc causam laudis adiecit, quia exaltatum est nomen eius solius. Tum enim Deus unus etiam ab inuitis et intelligitur et  uidetur, religato diabolo, et angelis eius pene cum eo eterni ignis  addictis, et omni spiritalium nequitiarum potestate sublata; cum iam non peccatum, non mors, non terrenus hic mundus sit. Ait enim, uERS. 14: Confessio eius super celum et terram, et exaltauit cornu populi sui: id est, in illo beate ciuitatis illius seculo, ubi cornu populi sui Dominus exaltabit, et incorruptionem ei, que significatur in cornu, per honorem immortalitatis impertiet. Tum enim celum nouum et terra noua erit, cum his presentibus dissolutis noua illa et eterna succedent. Ideo confessio eius super celum et terram reddetur: quia non in hoc seculo, neque in hoc ere, sed in superioribus locis sedes beati illius regni est constituta.

8. Populus appropinquans, qui iam in regno Filii, nondum in regno Patris.---Et quia illud sanctorum  est regnum, per quod regnante Domino ad beatum regnum Dei patris adscendent; psalmum ita propheta conclusit: Hymnus omnibus sanctis eius, filiis Isrel populo appropinquanti sibi. Sanctorum omnis hic hymnus est, qui Deum, non ut ceteri 648 reges aut principes aut iudices, pro uirtutis et confessionis admiratione laudent, sed pro gaudio consummate in se beatitudinis et gratulatione cantantium: sancti scilicet, qui Isrel filii sunt, Deo propinquantes; non  illi utique de quibus dictum est: Plebs hec labiis me honorat, cor autem eorum longe est a me ; sed hi qui merebuntur audire, Prope est Dominus omnibus inuocantibus eum . Illis ergo proprius hic hymnus est, qui Deo propinquabunt, qui per hoc sancte Ierusalem regnum beatum eterno regno proximi, post regnum Domini Iesu Christi in regnum Dei patris Domino congregante transibunt, Apostolo dicente: Cum tradet regnum Deo patri, cum euacuauerit omnem principatum et omnem potestatem et uirtutem. Oportet enim eum regnare, donec ponat omnes inimicos sub pedibus eius  . Omnibus enim subiectis sub pedibus eius, nouissima euacuatur mors. Cum dixerit: Omnia sunt subiecta preter illum qui ei subiecit omnia, tunc ipse subiectus  erit illi qui ei subiecit omnia, ut sit Deus omnia in omnibus . Hic ergo populus est propinquans regno Dei patris per regnum filii Dei proximus. Regnat itaque Dominus, traditurus Deo patri regnum; non regni potestate cariturus, sed nos, qui regnum eius sumus, Deo patri traditurus in regnum . Regni traditio, nostra prouectio est; ut qui in regno Filii erimus, in regno quoque simus et Patris: digni per id regno Patris, quia digni regno erimus et Filii; proximi tum Patris regno, cum Filii  erimus in regno: qui est benedictus in secula seculorum. Amen.



PSALMUS CXLIX.

Alleluia.

 Cantate Domino canticum nouum, laus  eius in ecclesia sanctorum. Letetur Isrel in eo qui fecit eum, et filii Sion exsultent super regem suum. Laudent nomen eius in choro, in tympano et psalterio psallant ei. Quoniam beneplacitum est Domino in populo suo: exaltauit  mansuetos in salutem. Exsultabunt sancti in gloria: letabuntur in cubilibus suis. Exsultationes Dei in faucibus  eorum: et gladius ancipitis  in manibus eorum, ad faciendam uindictam in nationibus, increpationes  in populis. Ad alligandos reges in manicis et  compedibus, et nobiles eorum in uinculis ferreis. Ut faciant in eis iudicium conscriptum: gloria hec est omnibus sanctis eius.




649 TRACTATUS PSALMI.


1. Psalmi superioris recapitulatio.---Superior psalmus omnem creationum diuersitatem ad laudem Dei creatoris est adhortatus: et ordo a celestibus ceptus, cuncta terre ac maris et eris animantia percurrit, uniuerso quoque genere etatum, sexuum, potestatum ad honorem debite confessionis admonito, ut gloriam eius, qui se ad uitam animasset, firmasset, ornasset, pius gratiarum sermo celebraret. Postquam, ut dignum fuit, Propheta psalmi huius fine  proprium officii sui munus expleuerat, omnibus quidem ad laudem diuinam adhortatis, hymnum tantum esse sanctorum eius ostendit, filiis scilicet Isrel, populo qui fieret Deo proximus; ut cum uniuersitas omnis Deum ex uite sue sensu et gratulatione laudasset, Isrel tamen  ei solus approprians hymnum de cognitionis ac dignationis diuine familiaritate cantaret. Post que nunc ad cantandum Deo nouum canticum  incitamur. Et forte nichil ultra reliquisse psalmus anterior nouitatis admirationisque credatur, cum si quid illud in gratulatione nostra sensuque sit, idipsum in laude oportere esse prescriptum sit. Efferre autem se ultra celestem sedem  mens nostra non sufficit: sed laudare Deum ea que supra celos sunt admonentur. Rursum autem se tendere  ultra abyssi immensitatem intelligentie nostre opinio non potest: uerum ea, que in his sunt, ad laudis officium aduocantur. Iam uero ipsa illa natura eris in grandine, niue, crystallo, procelleque spiritu concinere gloriam tante laudis iubentur. Tum porro uniuersitas generis humani in regibus, in principibus, in iudicibus, in omni uel etatis flore, uel senectutis maturitate, Dei laudem cantare precepta est; quia hec omnia sibi imperturbato cursu moderatoque consistant, fluantque uniuersa ita nature sue lege precepta, ut decedere his ex ea qua creata sunt constitutione non liceat.

2. Quorum proprium sit hoc canticum nouum.---Cum ergo nulla, extra hec rerum diuinarum celestiumque decreta, uideatur homini concessa esse cognitio,  cognitionisque laudatio; uideamus, ad quod nunc nouum canticum aduocemur, cum dicitur, uERS. 1: Cantate Domino canticum nouum. Est plane nouum canticum. Cuius quidem noui cantici gratulationem iam 650  et in superioribus psalmis, in quibus nouum canticum cantatur, ostendimus; cum in gentibus Dominus esse regnaturus ostenditur , cum ipsum ad regni gloriam dextera sua saluabit , cum assumens ex inferno animam suam nos secum assumpsit in reges. Proprium ergo hoc canticum nouum est sanctis eius. Id enim sequitur: Laudatio eius in Ecclesia sanctorum. uERS. 2 et 3.  Letetur Isrel in eo qui fecit eum, et filii Sion exsultent super regem suum: laudent nomen eius in choro, in tympano et psalterio psallant ei.  Id est, in eo qui secundum nonagesimi et quinti psalmi canticum nouum regnabit in gentibus, et  quem in sequenti cantico nouo, in mirabilibus factis suis Dominum saluabit dextera sua. Super hoc igitur rege letatur Isrel et Sion filii, eius scilicet Sion que mater in celis est, que conscriptorum primitiuorum et angelorum frequentantium ciuitas est; et Isrel ille, qui spiritu non littera  et super quem Apostoli pax est . Hi ergo filii, qui suscipientes confitentesque regem filii Dei facti sunt, et hi ergo qui in corpore Deum mentis oculis agnouerunt, letabuntur in choro, in tympano psalterioque  psallentes. Hec autem musa  letitie in tabernaculis iustorum est, et in symphonie cantu  in reditu filii penitentis auditur.

3. Homo creatione Deo placens, peccato displicens, in Christo bene placuit.---Que autem nunc proprie post creaturarum laudationem, et superiora cantica noua, huius cantici noui causa esset, ostendit dicens, uERS. 4 et 5: Quia beneplacitum est Domino in populo suo: exaltabit mansuetos in salutem. Exsultabunt sancti in gloria. Omnia quidem Deo cum sunt creata placuerunt, Genesi testante cum dicit: Et uidit Deus quia bona sunt ; sed beneplacitum ei in populo suo esse cognoscimus. Bona quidem creatio hominis est,  ut que initium  creationis secundum originem Dei similitudinemque sortita est; sed iudicio se immutabilis Dei secundum demutationem humane uoluntatis atque arbitrii  temperante, tum quia peccassent et agerent penitenda, penitere se quia fecisset hominem testatus est. At uero ipsis illis ex peccato in uitam reformatis, depulsa penitentie  querela, iam beneplaciti in eos affectus ostenditur. Reconciliati enim sumus per corpus et sanguinem Christi ex inimicis in filios Deo, cum nobis eterni sacerdotis placationem  impenitentie sacramento spopondisset, Propheta dicente: Iurauit Dominus, et non  penitebit 651 eum, Tu es sacerdos in eternum secundum ordinem Melchisedech . Complacitum ergo est quod impenitens esse  iuratum est ei, quo regnante secundum ordinem Melchisedech, id est, gentium et rege et sacerdote, primum mansuetis salus, deinde splendor est sanctis exsultantibus super regem suum.

4. Sanctorum priuilegia. Guttur, quid significet; quid gladius. Gladii bis acuti quis usus sanctis.---Sed post sanctorum gloriam, intelligendum est quid ad cantici noui plenitudinem consequatur: Letabuntur in cubilibus suis. uERS. 6. Exsultationes Dei in gutture eorum, et gladii bis acuti in manibus ipsorum. Iam non lacrymis stratum rigabitur, nec in hoc mortis corpore degentium ob peccati necessitatem ac dolorem  noctibus singulis lectus lauabitur. In cubilibus enim iam suis sancti letabuntur in gloria; et ob id Dei exsultationes semper in gutture. Per significationem gutturis, interne conscientie protestatur affectum. Sed neque solum in eorum gutture exsultatio Dei est; uerum etiam ipsorum manus bis acutis gladiis armabuntur. Hec filiis Sion cognitio regis indulget, quibus in choris tympanisque psallentibus disposita sit et salus, et gloria, et letitia, et exsultatio, et potestas. Nam potestatem in gladio  significari, tum pluribus locis, tum consequentibus admonemur. Cur enim bis acuti gladii in manibus eorum essent, edocuit mox Propheta, dicens, uERS. 7-9: Ad faciendam uindictam in nationibus, obiurgationes in populis; ad alligandos reges eorum in compedibus, et  nobiles eorum in manicis ferreis; ut faciant in his iudicium conscriptum: gloria hec est omnibus sanctis eius. Hoc ergo est canticum nouum dum humiles terre tribulatique corde regibus constituantur in reges, cum existimati purgamenta mundi et uel abortiua gentium lumen mundi et ultores sint nationum . Gladii enim bis acuti in manibus eorum sunt:  quia sancto illi in Apocalypsi gladius bis acutus ex ore sit, iudicium undique potestatis exercens . Nam et gladium uenit Dominus mittere in terram : et sancti secundum Apostolum mundum iudicabunt, et in illis iudicabitur mundus . Dictum est enim, aut nescitis quia angelos estis iudicaturi? Fit ergo per eos uindicta in nationibus; Deus enim  in nobis est  ultionum. Obiurgatio deinde exseritur in populos: fidelis namque est, qui ait: Arguam te, et statuam hec contra faciem tuam . Sed arguitionis huius hic exitus est, ut reges nationum nobilesque earum manicis et compede uinciantur. uincti enim manibus et pedibus, secundum  euangelia, in exteriores tenebras deputantur . Et quia illic erit fletus et stridor dentium, fiet iudicium conscriptum, quod lex scilicet prescripserat, quod Prophete nuntiauerant, quod omnis diuinus erat sermo testatus. Hoc fides, pietas, continentia, confessio habet meritum: hoc contemptus seculi muneris sumit, fieri regem regum, quorum odia ob 652 Christi nomen excepta sint; uinciri nobiles, quorum nos uincula carceresque concluserint; conscriptum in eos iudicium habetur , quorum et gladii deseuierint, et potestas. Sic sanctorum gloria omnis a Deo est, cum post has uite et corporum passiones exserant potestatem. Sic cantici noui hymnus impletur, cum post gentium opprobrium regumque cruciatus iudicium conscriptum  in gentes regesque decernant, quibus Dominus iehsu Christus et unigenitus Deus et Dominus et rex est, qui est benedictus in secula seculorum. Amen.



PSALMUS CL.

Laudate Dominum in sanctis eius: laudate eum in firmamento uirtutis eius. Laudate eum in uirtutibus eius: laudate eum secundum multitudinem magnitudinis eius. Laudate eum in sono tube; laudate eum in psalterio et cithara. Laudate eum in tympano et choro; laudate eum in chordis et organo. Laudate eum cymbalis bene sonantibus, laudate eum in cymbalis iubilationis; omnis spiritus laudet Dominum.




TRACTATUS PSALMI.


1. Psalmi mysteriis referti. Cur in tres quinquagesimas distributi.---Magnis psalmorum librum sacramentis rerum celestium refertum esse sepe tractauimus, uel cum dispositio singulorum, contra temporis gestorumque rationem, ordinem, numerumque sortita sit, uel cum superscriptiones nonnulle aliter, quam Hebreorum libris continentur, adscripte sunt, uel cum tituli plures, cum nulli sint, preferantur. Cum ergo ultra littere opinionem celsioris intelligentie sensu uolumen digestum sit; oportuit idipsum digno fine concludi: ut secundum gloriosam spei nostre perfectionem Iiber quoque tanti Prophete consummatus exsisteret. Primum enim in eum est numerum distributus, qui ex tripartito quinquagesimo numero esset explendus, cum neque in Hebreis numerus singulis quibusque connexus sit,  et plerique apud eos psalmi, quo minus hic triplicis  quinquagesimus numerus conueniret, iuncti sunt. Fuit ergo in translatoribus hoc intelligentie spiritalis, ut congestam hanc in plurimis continuatamque seriem partirentur in numerum: ut psalmorum omnium hic et ordo et numerus, qui in his  trisquinquagesimus est, possit expleri ; totiusque libri idem hic quasi status exsisteret, qui fidei, ut in quinquagesimo psalmo centesimoque 653 tractauimus, quorum unus secundum prescripta legis, post sabbatorum sabbata confessionem peccati remissionemque complexus est, alius sub eiusdem numeri plenitudine non indulgentiam peccati, sed fructum officiumque iustitie comprehendit.  Post que rursum edificata iam in eternum Dei ciuitate, et omnibus ad gratulationem eius laudemque commonitis, sub eiusdem rursum numeri potestate spes est consummata sanctorum, iam ad spiritalem omnibus gloriam naturamque renouatis: ut gradatim per hoc ad Dei consortium ueniretur, cum peccatorum remissio uite innocentiam et  iudicii constantiam mereretur, uite autem innocentis iudiciique constantia spiritalis glorie sumeret dignitatem. Ac sic omnia, baptismum resurrectio, demutatio continentur, cum prima nos libri huius quinquagesima regeneret ad innocentiam, sequens ad iudicium innocentie  resurrectio perducat, tertia in naturam spiritus et laudem constituat. Post uinctos enim compedibus reges, ligatosque manicis nobiles  sanctorum iudicium conscriptum, cum in his omnibus gloria constitisset, glorie tamen ipsius consummatio  hec secuta est.

2. Superior proximo psalmus ad laudem nos Dei ob creationum magnificentiam aduocauit: sed post cantici noui hymnum Deus non adhuc 654 in operibus laudandus, sed laudandus in sanctis est, quos  post iudicium conscriptum in eternitatis gloriam collocauerit, et indemutabiles iam celesti honore donauerit: per quod in uirtutis sue laudandus sit firmamentum, quia firmamentum eterne uirtutis inuexerit, absorpta in contentione morte, cum corruptionem incorruptio deuorauerit. Et idcirco firmamentum uirtutis laus sequitur potestatum, quia mortem immortalitas consumpserit, tribuens quod oculus non uidit, nec cor cogitauit, nec auris audiuit.  . . . . . . . . . in sanctis et ad laudem . . . . . suas . . . . . . . . . . Deus secundum Apostolum nos ante mundi constitutionem in celestibus spiritali benedictione benedixit  ad cuius laudis gloriam omnia et uocis et operum officia incitant diuersitate  habitationum et claritate. Laudamus idcirco in cymbalis bene sonantibus: in cymbalis exsultationis laus ista perficitur. Que laus omnis in sanctis est, quod ab his corruptionem carnis sanguinisque depulerit, quod ad imaginem creatoris sui sint reformati, quod conformes iam esse glorie corporis Dei ceperint, quod in omnem Dei plenitudinem impleantur, quod cum Deus spiritus sit, Deum tamen non caro iam sit laudatura, sed spiritus.



[COMMENTARIUM IN PSALMOS Xu, XXXI, XLI.]





MONITUM DE COMMENTARIO IN PSALMOS Xu, XXXI, XLI.


Quantum litteris et doctrina excelluerit sanctus Hilarius, ex iis preconiis satis constat, quibus  ueteres Ecclesie scriptores eius merita celebrarunt. Hieronymus Doctor maximus columnam Ecclesie ipsum appellat  . Preterea  uirum eloquentissimum, et contra Arianos Latini sermonis tubam. Alibi uero  magnum uirum eum uocat, et temporibus suis disertissimum, qui et confessionis sue merito, et uite industria, et eloquentie claritate, ubicumque Romanum nomen est, predicatur. Et ad Letam scribens  eius filiam hortatur, ut Hilarii libros inoffenso decurrat pede. Quin tanti faciebat Hilarii scripta Hieronymus, ut eius interpretationem Psalmorum Dauidicorum et prolixum ualde de Synodis librum manu sua ipse descripserit  . Sed et ab Augustino laudatur  Hilarius tamquam ecclesie catholice aduersus hereticos acerrimus defensor, atque  uenerabilis catholicus disputator et  insignis ecclesiarum doctor  , neque mediocris auctoritatis in tractatione scripturarum et assertione fidei uir. Post hos autem magni nominis doctores haud interest reliqua in medium proferre de nostro antistite Pictauiensi iudicia, que tulisse noscuntur Rufinus  , Sozomenus  , Cassianus  , Cassiodorus  aliique.

»Quapropter, inquit Martenius  , satis dolere non possumus, complura tanti Doctoris monumenta aut periisse omnino, aut obliuioni tradita alicubi iacere puluere obsita. Et in postrema quidem operum eius recensione quam pie memorie e nostris adornauit Petrus Coutantius, nichil diligentie pretermissum, quominus et a mendis expurgata et integra prodirent in lucem omnia. Nec inanis omnino fuit  eius labor: nam et aliquot in Psalmos tractatibus, et apologeticis ad reprehensores libri de Synodis responsis editionem suam auxit. uerum non pauca adhuc delitescunt.

Quamobrem cum superiorum nostrorum iussu Germanicum iter suscepissemus, hortatus est nos uir doctissimus, ut in perlustrandis bibliothecis singulari studio Hilarii codices peruolueremus, si forte tractatum eius in Iob, prefationem in Mattheum et plurium Psalmorum expositiones recuperare possemus: persuasum quippe habebat integrum Psalterium a beato Doctore fuisse expositum. Et ecce discutientibus nobis monasterii Aquicinctensis libros manu exaratos, incidit feliciter in manus nostras codex ab annis circiter sexcentis eleganter scriptus, cuius in  limine hec legebatur epigraphe: In hoc uolumine continentur libri XII S. Hilarii Pictauensis episcopi de Trinitate contra omnes hereses, et alia opuscula eiusdem; scilicet liber de Synodis contra omnes hereses, liber contra Constantium, tractatus ad eumdem; liber ad eumdem, quem Constantinopoli dedit adhuc uiuenti; blasphemie Auxentii Arianorum episcopi, liber contra eumdem. Super Psalmos. Consulto uero indice Psalmorum, quorum expositiones in editis Hilarii operibus desiderantur, enarrationes in Psalmos Xu, XXXI et XLI, necdum uulgatas in codice illo reperimus; quas studiose perlegentes, Hilarii in scribendo methodum obseruatam, stylum eius, scripture uersionem antiquissimam et ante elucubratam ab Hieronymo uulgatam usitatam, constanter in eis citatam  animaduertimus: nichilque incommodi uisum est, si eas Hilario attribueremus.«





SANCTI HILARII PSALMORUM Xu, XXXI ET XLI INTERPRETATIO, Que hactenus in editis desideratur.

*



TRACTATUS DE PSALMO Xu.

1. Tituli inscriptione prenotatur iste psalmus: sed que fuerit Dauid tituli inscriptio, in historia non inuenimus. uerumtamen tituli inscriptionem in passione Domini factam recognoscimus: et negari non potest secundum interpretationem, quia iste psalmus de passione et ressurectione Christi prophetasse uideatur,  quod in illo loco manifestum est, ubi ait, uERS. 10: Quoniam non derelinques animam meam in inferno, nec dabis sanctum tuum uidere corruptionem. Dauid enim mortuus est et sepultus: Christi autem caro sola non uidit corruptionem, nec detineri potuit anima eius in inferno. Quamobrem psalmus qui et de passione eius et resurrectione et hereditate dicturus esset, merito notatus est tituli inscriptione. Quid enim in se habuit scriptura tituli, quam cruci eius Pilatus affixit? iehsu, inquit, rex Iudeorum. Quod in se nomen et ipse confessus est, interrogante eum Pilato: Tu es rex Iudeorum ? In hoc, inquit, ueni et in hoc natus sum.

2. Sed numquid carnalium Iudeorum rex ab eo  super Sion montem sanctum eius? non utique arbitror in monte hoc terreno qui est in Iudea, regnum a Patre datum Domino, cuius celeste regnum Apostolus docet: sicut et ipsam ciuitatem Ierusalem, non hanc Christi esse ostendit que nunc seruit cum filiis suis, sed illam que sursum est, matrem nostram liberam, celestem Ierusalem. Ita nec horum Iudeorum qui circumcisi sunt circumsicione manu facta, sed sicut Apostolus docuit, dicens: quia non est hic Iudeus qui palam uidetur, neque illa circumcisio que in carne sit, sed circumcisio cordis, cuius laus non ex hominibus, sed ex Deo est; et non horum Iudeorum rex iehsu qui ex operibus apud homines gloriantur, sed quorum gloria apud Deum propter spem gratie eius est. uide enim Apostolum  dicentem, quorum sit gloria apud Deum. Si enim, inquit, Abraham ex operibus iustificatus est, apud homines habens gloriam ; ad quid credit in eum qui iustificare impium potest, et gratuitam misericordiam Dei sperat? habet gloriam, sed non apud Deum.

3. Iudeorum itaque rex Christus, quorum gloria non ex hominibus, sed ex Deo. Denique et hic psalmus significanter ait, uERS. 5 et 6: Dominus est portio hereditatis mee. Funes ceciderunt mihi in ipsis potentissimis, etenim hereditas mea perquam maxima est. Que est ergo hereditas Domini, nisi hec de qua scriptum est: Posce, et dabo tibi gentes hereditatem tuam . Peccatores autem ex gentibus credunt in eum qui iustificare impium potest. Et si gloria  eorum non ex hominibus, sed ex Deo est; et istorum Iudeorum rex Christus. Non enim hic Iudeus qui palam uidetur, neque illa que in aperto in carne fit circumcisio. Sed quid ait? numquid ex illa circumcisione non plurimi crediderunt? uerum est quia crediderunt, sed et ipsi ad exemplum gentium reducti, ut prius se confiterentur peccatores, et sic misericordiam mererentur, sicut Paulus ad Galatas scribens docet: Si tu, inquit, cum Iudeus sis, gentiliter uiuis; quomodo gentes cogis iudaizare ? Nos natura iudei, et non ex gentibus peccatores, scientes quod non iustificatur omnis caro ex lege. Itaque uolens lucrifieri in Christo inuentus est peccator; quia Christus uenit non iustificatos uocare, sed peccatores. Itaque et qui ex circumcisione manu facta crediderunt, ad confessionem  peccatricum gentium humiliati crediderunt, ut essent omnes hereditas Christi: non in his qui ex operibus suis iustificabuntur, sed in his qui per gratuitam gratiam Dei iustificantur. Et hec est tituli inscriptio, quod sit ipse rex Iudeorum. Itaque narrat hic psalmus quorum Iudeorum rex Christus esse uideatur, et quam habeat rationem tituli inscriptione; qui non eorum Iudeorum qui palam uiderentur, et quorum esset aperta in carne circumcisio, sed potius illorum Iudeorum qui in secreto Iudei, quibus circumcisio cordis, quorum gloria non ex hominibus, sed ex Deo est. uideamus denique psalmi textum, si ad hec que diximus attinet.

4. uERS. 1. Custodi me, inquit, Domine, quoniam  in te speraui. Qui debitum petit, non sperat: nam si debetur mihi aliquid, iure id reposco. Quod si quis mihi ex uoluntate tribuat, non ex oblatione; de hac consuetudine eius, beneuolentiam eius sperabo. Itaque hic qui non ex operibus iustitiam magnificabat, sed gratuitam Dei gratiam introducebat, Custodi me, dixit, Domine, quia in te speraui. Dicam Domino, Deus meus es tu. Potestas enim Domini in eo est, ut faciat in seruum quod uult, non quod necesse habet. Si autem operibus merces debetur; id mihi retribuet, quod necesse habuerit, non quod uoluerit. Si enim operatus fuero, uelit nolit, debetur mihi merces, et euacuabitur per hec gratia Dei, sicut Apostolus ait: Nam qui operatur, merces illi accepta fit per debitum, non per gratiam; sed qui se non ex operibus  suis, sed ex gratia Dei saluum fieri uult, sicut oportet nos omnes credere; hic sperans in Deum constituet sibi bonum quod uoluerit Deus, non quod necesse habuerit, ac per hoc significanter ait, uERS. 2: Dixi Domino, Deus meus es tu. Neque enim umquam Dominus gratias agit seruo, si fecerit quod iusserit; sed per hec omnia exspectari uolet beneuolentiam suam et gratiam, sicut et Dominus docet dicens: Quis ex uobis habet seruum arantem aut pascentem? Numquid cum uenerit domum, dicit ei, transi et recumbe? sed dicit, transi et ministra mihi, et tunc manducabis. Numquid agit dominus illi gratias seruo, quia sic fecerit? amen dico uobis quia non agit. Sic et uos cum omnia feceritis que iussero uobis, dicite: Serui inutiles sumus: quod necesse habuimus, fecimus . Igitur qui agnoscit se Deum habere, talem exhibere debet seruitutis humilitatem. Sed hec confessio non est operum, sed fidei. Itaque noui Testamenti bene annuntiator ait: Dixi Domino meo, Deus meus es tu. Et quid post hec dicit?

5. Quoniam bonorum meorum non indiges, uERS. 3. Sanctis qui sunt in terra. Quid tam consequens erat, quam quod ait, bona sua necessaria non esse sanctis terre, neque ea bona Domini ad usum esse sanctorum terre habitatorum? Que autem sunt bona Christi, que bona Noui Testamenti, nisi gratuita, nisi peccatorum remissio? Hec bona sanctis terre necessaria non sunt. Non egent qui sani sunt medico, sed qui male habent . Et proprie illos qui se in operibus suis iustificant, sanctos non celi  sed terre appellauit; ex hominibus enim laus eorum, non ex Deo est: quales fuisse eos Dominus notat, iustificantes se in conspectu hominum, qui reprehendentibus quod cum publicanis conuiueret, Non ueni, inquit, iustos facere saluos, sed peccatores . Igitur gratia gratuita et remissio peccatorum iustis necessaria non est; sed utique iustis qui se iustos putant; nam uere iustus ex fide uenit . Isti itaque sancti non indigent bonorum filii sui. Itaque infra ait: Non congregabo synagogas eorum de sanguine meo. Non est enim talibus redemptio per sanguinem meum necessaria, qui se iustos esse arbitrantur.

6. Sed quare ait: Ipsi miras fecerunt uoluntates tuas in se; uERS 4: multiplicate sunt infirmitates eorum:  post hec accelerauerunt? Tractat hunc locum Apostolus plenissime ad Romanos, quod lex introiuit ut amplificaretur peccatum. Ubi amplificatum est peccatum, ibi gratia abundauit . Postquam enim repudiantes gratiam Dei inuenti sunt in operibus legis, infirmis mira facta est uoluntas Dei, qua ad gratiam suam prouocabat eos. Quicumque ergo uult saluus esse, oportet ut gratia Dei liberari uelit. Itaque bene psalmus ait: Ipsi miras fecerunt uoluntates tuas in se; multiplicate sunt infirmitates eorum: post hec accelerauerunt. Cum enim multiplicate sunt infirmitates eorum qui se in operibus iustificari uolebant, mire facte sunt uoluntates Dei que ad fidem gratie uocabant. Horum igitur synagogas, ait, non aggregabo de sanguine meo: id est, non redimam  eos qui redemptionem mee gratie non requirunt. Nec memorabor, inquit, nomina eorum per labia mea. Qui enim in operibus suis uult saluus esse, hic beneficium meum non confitetur: et qui me confessus non fuerit coram hominibus, nec ego confitebor illum coram Patre meo qui est in celis . Quod si hos tales non fuerat congregaturus, supererat ut ostenderet quos in hereditate accepturus esset. Itaque ordine subiungit:

7. uERS. 5. Dominus portio hereditatis mee et calicis mei: tu es qui custodisti mihi hereditatem meam. Si enim eos qui ex operibus iustificantur repudiabat, eos utique quos Deus per gratiam saluos faciebat, habere malebat. Itaque significanter ait: Dominus portio hereditatis mee. Cum enim Dominus gratia  sua saluos fecerit illos, quos ille in hereditatem dedit; uere Dominus est portio hereditatis eius. Seruauit autem obsequium filius, ut hereditatem suam non in sanguine suo quesitam predicaret; sed per Deum donatam sibi diceret a Deo, ut et calicis sui, id est passionis, Dominum portionem esse confiteatur. Etenim si passione Domini redempte sunt gentes de peccato, ipsa tamen passio Domini uoluntas Patris fuit, sicut testatur in euangelio dicens : Pater, transeat calix iste a me: uerumtamen, non quod ego uolo, sed quod tu . Igitur si uoluntatem Domini consideres, ipse confessus est dicens: si fieri potest, transeat iste calix a me. Unde etiam redemptio gentium non in uoluntate Filii, sed in uoluntate  Patris recipienda est. Non enim quod ego uolo, inquit, sed quod tu. Igitur hanc ipsam gratiam qua per mortem eius redempte sunt gentes, non sibi Filius, sed Patri assignat. Itaque et hereditatis sue et calicis portionem Dominum esse asserit.

8. uERS. 6. Funiculi, inquit, ceciderunt mihi in potentissimis: etenim hereditas mea maxima est mihi. Fuit enim consuetudo uetus, ut et fines possessionum in funiculo mensurarentur: ideoque hic cum de hereditatis sue portione loqueretur, funiculi, inquit, ceciderunt mihi in ipsis potentissimis. Accipimus autem rei huius testimonium ex cantico Moysi, ubi scriptum est: Cum dispersit Deus filios Ade, et statuit fines gentium secundum numerum angelorum Dei,  et facta est portio Domini populus eius, Iacob funiculus hereditatis eius . Et merito hic qui portionem hereditatis sue Deum esse dixerat, funiculos possessionis sue in ipsis potentissimis cecidisse dicebat. Quid enim nisi potentissimi sunt, quos Dominus iustificat, quos Dominus honorificat? Quis accusabit electos Dei? Deus qui iustificat? quis damnauit ? Igitur qui in talibus hereditatem suam futuram esse dicebat, merito ait: Funiculi ceciderunt mihi in ipsis potentissimis. Quod autem ceciderunt, ait; nemo sic accipiat, quasi deteriorem factam hereditatem suam dicat, quia omne quod cadit deterius fiat; sed usus est proprio uerbo et necessario. Ubi enim quis non propter meritum eligitur, ibi quasi quedam sors cadit gratie; sicut  in assumptione apostoli qui subrogatus est in locum Iude, scriptum est, quia sors cecidit super Matthiam . Itaque quia non nisi ex gratia Domini talis sibi hereditas sorte contigerit, significanter ait: Funiculi ceciderunt mihi in ipsis potentissimis: etenim hereditas mea maxima mihi est. Hic nouus Adam loquitur

9. uERS. 7. Benedicam Dominum qui intelligere me fecit: nichil enim scit Filius, nisi que uidit et audiuit a Patre. Itaque benedicit eum, qui intelligere se fecit. Et uere hic intellectus non ex homine, sed ex Deo est. Nam quis hominum duabus positis hereditatibus, quarum altera sit in operibus magnifica et diues, altera pauper et egens; eligat eam que aliena egeat misericordia? uerum Filius edoctus a  Patre, mauult in his hereditatem qui in Deum sperent, quam qui in operibus suis iustificantur. Ita pulchre ait: Benedicam Dominum qui intelligere fecit me: adhuc autem et sicut in nocte erudierunt me renes mei. Quid eum erudierunt renes sui? scilicet, ait, intelligere eum fecerunt, melius esse sperare in Domino, quam in suo opere iustificari. Nam et ipsum Dominum nonne renes sui quasi in nocte erudierunt sperare in Deum? Nam et contristata est anima eius usque ad mortem. Didicit sperare in Deum, et hoc est quod ait in hunc se intellectum eruditum esse a renibus quasi in nocte. Et sequentia enim ostendunt de passione eum sua dicere, cum subiungit:

10. uERS. 8-10. Prouidebam Dominum in conspectu  meo semper, quia a dextris est mihi ut non commouear. Propter hoc iucundatum est cor meum, et exsultauit lingua mea, insuper et caro mea habitabit in spe: quia non derelinques animam meam in infernum, neque dabis sanctum tuum uidere corruptionem. Et textus quidem hic et ordo manifestus est: sed quod renes nominauit, et quasi in nocte, ait, erudierunt me; ne obscuriora uideantur, interrogemus. Deus scrutator dicitur renum et cordis, in quibus quasi duobus locis hominis secreta teneantur. Sed in corde quidem secretum anime, in renibus uero secretum carnis est; quas subinde inter se diuersitates interioris et exterioris hominis etiam Apostolus docet cum ait: Consentio legi secundum interiorem hominem; sed uideo  aliam legem in membris meis repugnantem legi mentis mee . Et alio loco: Igitur ego ipse quidem mente seruio legi Dei; carne autem legi peccati . Talem ergo ipse quamdam et Dominus noster iehsu sentire se refert dissensionem, ubi ait: Spiritus promptus, caro autem infirma: secundum interiorem enim hominem consentiebat legi Patris, ut pateretur; secundum exteriorem autem, ut ipse testatur, in carne trepidabat. Itaque quia renes secreta continent carnis que infirmabatur in tempore passionis, eruditum se renibus suis ait, ut intelligeret ipse, licet esset Filius, sperare in Deum. Quod similiter de eo et epistola que scribitur ad Hebreos, sentit. Quamquam enim, ait, esset Filius Dei, didicit ex his que passus est obaudientiam: et perfectus factus  est omnibus obaudientibus causa salutis eterne . Sic enim renes erudierunt eum, ut prouideret Deum a dextris suis semper ut non moueatur. Scilicet de uoluntate, spiritus promptus est, sed caro infirma. Et proprie sic eruditum se esse dixit renibus suis quasi in nocte; non dixit in noctem, sed quasi in nocte. Non enim penitus contenebrati sunt sensus eius de timore mortis, qui dicebat: uerum non quod ego uolo, sed quod tu . Sed tamen non erat sine quadam perturbatione, qui infirmitatem et tristitiam fatebatur. Nam si alibi Dauid ait: Metus mortis cecidit super me, timor et tremor occupauerunt me, et operuit me tenebra ; recte hec tenebra ex timore mortis ueniens, quam minima fuisse in Filio Dei conuenit, non nox, sed quasi nox  appellatur. Itaque significanter dicitur: Adhuc autem quasi in nocte erudierunt me renes mei. Quid autem erudierunt? Scilicet quod sequitur infra, ut prouideret Deum in conspectu suo semper, quia a dextris eius est ut non commoueatur.

11. Pro hoc, ait, iucundatum est cor meum, et exsultauit lingua mea; adhuc autem et caro mea habitabit in spe: quoniam non derelinques animam meam in inferno, neque dabis sanctum tuum uidere corruptionem. Notas fecisti mihi uias uite: implebis me letitia cum uulto tuo: delectationes in dextera tua. Ergo et iucunditates in dextera Dei, quibus cunctis repletus est Filius. In dextris enim habebat Deum. Prouidebam Dominum, inquit, in conspectu meo semper; quia a dextris meis est. Ascendens autem in celum, ipse  in dextris Patris factus est. In dextris que sit istius dextre sinistra, interrogemus. Nouit ergo quodam loco Apostolus, arma iustitie dextra et sinistra, gloriam quidem et ignobilitatem. Dextra formam iustitie puto; ignobilitatem autem et infamiam sinistra. Attamen utraque iustitie arma sunt. Sed ut perueniamus ad dextra arma iustitie, in sinistris prius militandum est. Suscipienda est uero in hoc mundo ignobilitas, infamia, infirmitas, stultitia et cetera his similia; ut perueniamus ad nobilitatem, ad gloriam, ad uirtutem, ad sapientiam: que omnia accipiemus, cum peruenerimus illic ubi Christus est in parte dextra Dei sedens. Seminamur autem in ignobilitate, ut resurgamus in gloriam; seminamur in  mortalitate ut resurgamus in eternitatem. Itaque Dominus noster passus in tempore passionis flagellorum ludibria atque sputaminum, cum accusaretur quasi blasphemus, cum intra latrones deputaretur, positus in tanta ignobilitate et infamia, quid nisi in sinistris armis iustitie militabat? Itaque tunc in sinistra Dei positus, prouidebat eum a dextris suis, ut non commoueretur. At uero posteaquam resurrexit et ascendit in celum, perueniens ad dexteram, ad palmam iustitie, ad gloriam, ad nobilitatem, impletur letitia cum uultu Dei, et habet delectationes in dextris eius. A quibus nos spe cohortatur Apostolus dicens: Quia non sunt condigne presentis temporis passiones ad illa uentura bona, que adaperientur in nobis . Propter quod et nos libentius in infirmitatibus  nostris gloriemur, ut protegat nos uirtus Dei. Et nunc quidem sit nobis ipsis Pater in dextris ut non moueamur, translaturus nos postmodum in dextris suis, in diuitias Domini nostri Iesu Christi: cui est gloria. Amen.



TRACTATUS DE PSALMO XXXI.

1. Psalmus Dauid intellectus notat quam continet prophetiam. Apostolus docuit, quia Nouum Testamentum annuntiaret per uocationem gentium. In quo iustificanda erat fides sine operibus, et in quo futura promittebatur remissio iniquitatum et obliuio peccatorum per gratuitam gratiam Dei: et ad hoc manifesta est ratio. Sed opere pretium est persequi omnem psalmi textum, in quo affectus psallentis deprehendantur.  Quis uiderit secundum carnem, tentationes intreuntes ad fidem? uidit enim beatos quidem esse, quorum iustitia ex operibus non computaretur. Lex enim intrauit ut amplificarentur peccata: et lex iram fabricat: et ubi lex non est, nec transgressio. Quamobrem non immerito beatus uocabitur, qui non fuerit sub lege, sed fuerit potius sub gratia.

2. uerum fides hec qualis requiratur, notauit psalmista dicendo, uERS. 2: Neque inuentus fuerit in ore eius dolus. Credo utique talem uirum querat, qualem uenientem ad se Nathanelem Dominus laudauit; quales non erant in Isrel, quos ita Deus increpauerat per prophetas: Populus hic labiis me honorat, cor autem eorum longe est a me . Nec dubium est quin hoc sit dolus, aliud in labiis, aliud in corde habere. Itaque bene Dauid in alio psalmo: Credidi, inquit, propter quod locutus sum . Et Apostolus enarrat: quia corde creditur ad iustitiam, ore autem confessio fit ad salutem . Ita si in corde credat quod labia confitentur, non inuenietur in ore eius dolus. At si labiis quis honoret Deum, cor autem eius longe inueniatur ab eo; dolus in ore eius est, quo proprie in eo tempore notamur, in quo doctrinas hominum et consilia nostra sequimur, mandata Dei repudiantes. Sic enim scriptum est: Populus hic labiis me honorat, cor autem eorum longe est . Colunt me, mandata et doctrinas hominum sequentes . Sic et Dominus in Euangelio legis doctores hypocritas  uocat, pretereuntes uoluntatem Dei, et consilia sua statuentes. Omnis autem hypocrita simulator est et dolosus est. Et profecto manifestus dolus est, fidem Deo promittere, et humanis consiliis credere. Huiusmodi autem uiri nec remittere iniquitates, nec operire peccata possunt; quia salutem suam magis ponunt in consiliis hominum, quam in auxilio Dei. Denique quasi suam statim tentationem in uacillatione fidei notat propheta; et quasi semetipsum castigans, quid alii uitare debeant, commonet dicens: cum grauis super se manus Dei fuisset, hoc est perseuerans in tentationibus multis, clamasse quidem ad Deum, sed in clamore non perseuerasse: uerum postremo tacuisse, et ex taciturnitate continuo inueterasse ossa sua.

 3. Ossa autem spiritaliter quid estimemus, frequenter notauimus: quia sicut corporis sui stabilimentum et fortitudo sunt ossa, ita et mentis nostre stabilimentum et fortitudo patientia est; ita hic qui grauata super se manu Dei perseuerare non potuit ad Deum, sed defecit et tacuit; inueterasse merito dicit ossa sua: id est consenuisse patientiam suam. Omne autem senium affert infirmitatem. Itaque et manifestum est infirmatam esse patientiam eius. Et proprie posuit inueterasse, id est ad ueterem impatientiam redisse: nouus enim homo et natiuitas noua habet perseuerantem patientiam; inde Apostolus ait: uexatio patientiam pariet, patientia probationem, probatio spem; spes autem non conturbat, quia caritas Dei diffusa est in corda nostra . Igitur  quia in nouo homine caritas Dei diffusa est in corde per Spiritum sanctum qui clamat: Abba Pater; merito perseuerans est patientia eius, ut possit dicere: Quis me diuidet a caritate Dei? uexatio, angustia, an nuditas, an fames, an gladius ? At qui defecit clamando et sperando in Deum, benedicit quia inueterauerunt ossa sua; quod est, ad ueterem impatientiam reuersa sunt, deficiente noue natiuitatis caritate, que numquam de Patre desperat.

4. Quid ergo docet? Quoniam hec nobis fida repromissio est: quoniam si iniquitas aut operatio peccati, etiamsi grauis facta fuerit manus Domini super nos, et onera uerit nos tentationibus multis, non deficere debet clamor noster ad Deum. Quid si tacuerimus? Quod reuertamur ad ueteres cogitationes, remedium  in nostris consiliis requirentes, adhibentes curas et sollicitudines, et per sapientiam nostram relinquentes spem que est ex Deo, que est firmior omnibus cogitationibus nostris. Et hanc quasi in tentatione notans propheta, psallit, uERS. 3 et 4: Quoniam tacui, inueterauerunt omnia ossa mea; cum clamassem tota die ac nocte; grauata est in me manus tua. Et quid nouissime ait? Conuersus sum in miseriam, dum infixa est mihi spina. Ideo aperte significat, ex hoc uitio quod in tentationibus superuenientibus clamare ad Deum et sperare desiisset, succedente silentio et taciturnitate, suscepisse se in cogitationibus curas et sollicitudines uite sue, ac per hoc conuersum se esse in miseriam, relicta scilicet spe adiutorii Dei: atque  significanter ait, infixam sibi esse spinam. Spinas enim in Euangelio Dominus docet curas et sollicitudines uictus esse, quibus suffocatur uerbum: aut quam hic propheta spinam, id est curam et sollicitudinem uite, infixam esse sibi dicit, ex eo ex quo tacuerit et desierit clamare ad Deum, per quod conuersum se esse in miseriam confitetur. Et quoniam he cure et sollicitudines seculares frequenter in animos nostros, etiam cum non attenduntur, irrepunt; Peccatum, inquit, meum cognitum mihi fac.

5. Et separauit, distinguens iniquitatem a peccato; quia iniquitas ignota esse minime potest. Cuius uerbi magis aptior est significantia in greco. Ansdayan enim uocant, per quod significatur tempus quo sine lege uixerit mundus, cum adhuc in gentili uita Deum  nesciret. Omnes autem conuersi ad Dominum confiteantur necesse est, damnabilem fuisse prioris temporis uitam. At uero quia peccati nomen in hoc definimus, in quo quis intrat in curas et sollicitudines et cogitationes uictus, que quammulte et uarie sunt, quarumque imagines inuitis etiam bonis quam frequenter occurrunt; quis possit in sua obseruantia deprehendere? Itaque super hoc bene auxilium de Deo requirit propheta dicendo, uERS. 5: Peccatum meum cognitum mihi fac, Domine. Et in hoc peccati nomen a principio mundi et teneri, si ipsam protoplasti transgressionem discriminemus, manifesto inuenimus. Sed de hoc longum erit persequi; eque tamen sensus discriminantes inter peccatum et iniquitatem persequentibus quoque manifestantur. De  peccato enim petit, ut cognitum sibi fiat; ut uero iniquitatem non celauerit sibi inquit. Illud enim, quia sine scientia hominis non erat, supererat in eo medicina humilitatis ut annuntiaret illud, et confiteretur Domino. At uero peccatum, cuius uarietas etiam ignoranti poterat obrepere, cuius multitudo fallere poterat et latere, ut cognitum sibi fieret deprecatus est. Perseuerauit denique in significantia uerbi; et quia iniquitatem a peccato separabat, dixit: Ego, inquit, renuntiabo aduersum me iniquitatem meam, Domine. Adeo et hic non peccatum meum nuntiabo, Domine, sed iniquitatem. Peccatum enim annuntiare non poterat, cuius cognitionem sibi querebat a Domino. At uero iniquitatem quam in conscientia habebat, hanc, ait, annuntiabo aduersum me coram Domino.  Iniquitati enim alia nulla medicina est, nisi confessio ad Deum. Facimus enim ignoranter quod agnitum facit Dominus, cum agnitionem eius conuersio fecerit, et necesse est penitentia consequatur. Ita post iniquitatem hanc, si confessus fuerit coram Domino, et annuntiauerit illam aduersum se, scilicet accusator sui factus, redimet impietatem cordis sui. Et hic prudenti ratione ait: Dixi: pronuntiabo aduersum me iniquitatem meam, Domine; et tu remisisti impietatem cordis mei. Denique qui iniquitatem non confitetur Domino, superbiam aduersum Dominum recipit, ac sic impietatem acquirit. Dominum enim non agnoscit patrem totius creature. Contra, propheta eum qui confitebitur, ac per hoc impietatis crimen  deprecatur, humilem uocat; quod est utique superbo contrarium.

6. Pro hoc enim, inquit, deprecabitur humilis et iustus ad te in tempore recte. Est ergo tempus quando non est recte iustus a Domino. Ipse propheta in subsequenti docet dicens, uERS. 6: uerum in diluuium multarum aquarum ad illum non appropinquabunt. Ergo in diluuio multarum aquarum non rectum est tempus, ut iustus appropinquet ad Dominum; iusti enim uiri non est dare anime sue audaciam, sicut et lex dicit: Non dabis anime tue audaciam. Quod si quis profundus et altissimus mysteriis Dominum querat, scrutetur omnia iudicia eius: et si forte ad sustinendos omnes fructus  eius existimet se posse sufficere, non erit iste uir iustus,  neque utiliter in diluuio aquarum multarum appropinquare conabitur ac Dominum querere; quoniam in exaltatione sapientie sue, profundi eius absconsa pulsare pertentauerit. Sic et apostolus Paulus: Et ne in multitudine, ait, adapertionum exalter, datus est carni mee stimulus, angelus satane qui me colaphizet: propter quod ter Dominum rogaui: et dictum est mihi: Sufficit tibi gratia mea: nam uirtus in infirmitate perficitur . Itaque et hic propheta, cum dixisset: quia iusti et humiles in diluuio aquarum multarum non appropinquabunt ad Dominum, ostendit ipse quo magis sibi tempore Dominus requiratur, uERS. 7: Tu es, inquit, refugium meum a tribulatione circumdante me. Et hic ergo magis in infirmitatibus gloriatur, ut protegat eum uirtus Dei, sicut  Paulus ait: Libentius ergo in infirmitatibus meis gloriabor, ut protegat me uirtus Christi . Denique et subiunxit: Exultatio mea, libera me a circumdantibus me. Dominum exultationem suam uocat: quia non glorietur sapiens in sapientia sua, neque fortis in fortitudine sua; sed in hoc unusquisque glorietur, quod cognouit et timet Dominum. Exultatio ergo mea libera me a circumdantibus me.

7. uERS. 8. Intelligam et coniungar tibi in uia hac qua ambulabis: firmabo in te oculos meos. Sequitur preceptum quod mandatur: Post Dominum Deum tuum ambulabis. Et hoc est fidelis uir, non sibi ipsum eligere uiam, sed ipsum sequi uiam quam Dominus ostendit, illud putare rectum quod ille mandauit. Denique ait: Confirmabo in te oculos meos; ut scilicet  nullum aliud iter uideant, nisi quod dirigat Dominus: quod ait in alio psalmo manifestius: Sicut oculi ancille in manibus domine sue, sic oculi nostri ad Dominum nostrum ; scilicet, non quod ipsi uerum intendere dirigamur; sed quod Dominus conuertit oculos nostros, in cuius manibus esse debebunt; et quia in eius potestate sit, ubi aperiat uisum nostrum, ubi claudat.

8. Quod si quis ad hoc refugium Dei non sponte accedat, discamus quomodo talem castigat propheta, cui comparet, quid prohibeat. Nolite, inquit, uERS. 9, fieri sicut equus et mulus, quibus non est intellectus. Homo enim uerbo obsequitur, et ad uocem obaudit. At uero quibus dici potest: Quesiui et non fuit homo,  uocaui et non fuit qui exaudiret ; eiusmodi sunt equus et mulus: in freno et camo cogendi sunt illuc ire quo nolunt. Ex quo postulat iustus, ut dura ceruix et dure maxille eorum tormento et uiolentia molliantur. Et benigne propheta non uult illos duritie sue relinqui, quicumque sponte non appropinquant ad Dominum: sed potius expostulat quibuscumque suppliciis pertrahantur, dummodo salui fiant. Itaque ait: In freno et camo maxillas eorum deduc, qui non appropinquant ad te.

9. uERS. 9. Multa flagella peccatoris. Per hec enim Dominus salutem peccatoribus fabricat: inferendo enim plagas et tribulationes, superbiam peccatorum, ut timere consuescat, erudit. Sperantem autem in Dominum misericordia circumdabit. Neque enim aut  freno aut camo ducendus est, aut flagello arguendus ut appropinquet, cuius spes semper est in auxilio Dei. Itaque huic proxima est misericordia eius. Quamobrem sicut propheta ait, uERS. 11: Iucundamini in Domino, et exultate iusti, et gaudete omnes recti corde. Per Iesum Christum Dominum nostrum, cui est gloria in secula seculorum. Amen.



TRACTATUS DE PSALMO XLI.

1. Disciplinam enarrandi generaliter in omnibus psalmis seruandam puto, ut prius titulus inspiciatur, et ad ipsum omnis psalmus aptetur. Neque enim aliquis tam stultus est, qui cum se de cedro promiserit esse dicturum, describat quercum: nedum Spiritus Dei quem locutum credimus per prophetam, aliud in  titulo notauerit, aliud in psalmi cantico dixerit, sicut in presenti ea utique cantauit Dauid que intellectus esse deberent filiis Core : sic enim est pretitulatio psalmi. Legimus autem synagogam Core in tempore Moysi aduersus ordinationem Dei murmurasse, ut summam ministrationis sacerdotii quam Aaron et filii eius secundum uoluntatem Dei susceperant, usurpare sibi et rapere niterentur. Quod uitium cupiditatis Apostolus notat et monet quodammodo arguens: Ita dico uobis per gratiam que data est mihi in omnibus uobis, ne supra modum sapiatis, quam sapere uos oportet ; sed in eo sapiat unusquisque uestrum secundum quod et Dominus impertiuit mensuram fidei: Sicut enim in uno corpore multa membra habemus, omnia autem membra non eosdem actus  habent; sic multi unum corpus sumus in Christo, alter autem alterius membra, habentes carismata diuersa . Igitur alii datur ministratio, alii prophetia, alii uirtus, alii sermo doctrine. Quod si quis supra modum sapere uolens egrediatur mensuram partitionis Domini, inuenitur in stultitia Core, uocabiturque spiritualiter filius Core: et his talibus cantabitur intellectus, psalmus iste quem docet.

2. uERS. 2. Sicut ceruus desiderat ad fontes aquarum, sic desiderat anima mea ad Deum uiuum. Arbitror enim non sine causa fontes positos aquarum, cum proximum fuisset, ut diceret, sicut desiderat ceruus ad aquas; sed maluit ad fontes aquarum nominare, id est originem et principium aquarum; sciens  uidelicet per sapientiam spiritalem que sola nouit radices arborum, et naturas bestiarum, etiam hoc mutum animal, non proximas quasque aquas, sed ipsos aquarum fontes desiderare, mundiora et puriora riuorum appetere principia. Quo exemplo commoneri uult, ut et nos ad ipsum fontem uite et sapientie Dominum, qui est omnium caput, desideremus. Unus est enim iste fons, ex quo multe spiritualium aquarum diuisiones efficiuntur, ut curationes, ut prophetie, ut genera linguarum, ut ministrationes, ut sermo scientie, ut sermo doctrine. Sed et proximorum modi non ita appetendi sunt, ut per emulationem et concertationem et discordias, ipsius fontis desideria negligamus. Negligimus enim eum, quotiens nolumus mensuram diuisionis eius et ordinationis in pace et  caritate seruare. Ita in similitudinem filiorum Core figurati quicumque in hac superbia inuenientur, commonebuntur hoc psalmo, ut intelligant potius ad quod intendere debeant desiderium suum, dicente iusto: Sicut desiderat ceruus ad fontes aquarum; sic desiderat anima mea ad Deum uiuum.

3. uERS. 3. Quando ueniam et parebo ante faciem Dei? Facte sunt mihi lacryme mee panes die ac nocte, dum dicitur mihi quotidie, Ubi est Deus tuus? Sed de hoc ipso, quando ueniam et parebo, ostenditur nobis quoniam non de proximo impetrabile est; et nisi fuerint nobis panis lacryme nostre die ac nocte, nequaquam perueniatur ad faciem Domini. Et debet intellectus filiorum Core doctrine ordinem sequi, ut sciat per multas tribulationes et uexationes et imperia  peruenire  usque ad domum Dei, ne exaltetur in superbia sua, sciens quod uirtus in infirmitatibus magis probatur, neue sibi rapiat dignitatem, quia Apostolus ait: Id sapite in uobis quod et in Christo Iesu: qui cum esset in forma Dei, non rapinam existimauit se esse parem Deo; sed humiliatus est, formam serui accipiens, et habitu inuentus ut homo. Exinaniuit se usque ad mortem, mortem autem crucis ; in qua cum esset affixus, audiuit hec improperia: Ubi est Deus tuus? cum dicerent ei exprobrantes: ueniat et liberet eum . Docetur ergo, ut dixi, synagoga Core, per quantas tribulationes et lacrymas accedatur ad domum: quas sibi lacrymas pulchre ait propheta in pane fuisse, id est in cibum uite eterne; et ex ordine uenit, ut in subsequentibus dicat:

 4. uERS. 5. Hec memini, et effudi in me animam meam, quia transibo in locum tabernaculi admirabilis usque ad domum Dei. Et quidem aliquantulum hic preloquendum puto de signantia uerbi, quid sit effudi. Ideo se effudisse dicit, quia transiturus esset in locum tabernaculi usque ad domum Dei. Bona autem spiritus sunt transitus usque ad domum Dei. Effundere ergo animam, spei bone operatio est: sed quid de communi eius nouimus? quia quidquid effunditur, proiicitur et perit, nec tam saluum est quam cum retineatur in uasculo. Hoc enim est effundere, quod alicubi clausum habueris id foras fundere. Ita qui dixit, effudi animam meam, non aliud dixisse intelligendus est, quam proieci et perdidi et uilem habui.  Quomodo ergo ideo proiecit et perdidit, quia transiturus esset in locum tabernaculi usque ad domum Dei? nisi forte manifestum facit preceptum Dei, qui ait discipulis suis: Quicumque saluauerit animam suam, perdet illam; et quicumque perdiderit, saluam faciet eam . Et reuera ordinem tenuit: cum enim prelocutus de tribulationibus fuisset, quoniam facte essent lacryme eius panis die ac nocte, dum dicitur ei quotidie, Ubi est Deus tuus? Hec, inquit, memini, et effudi in me animam meam: in quo non aliud dixisse intelligendus est, quam proieci et perdidi et uilem habui. Quomodo ergo animam Deo proiecit? Scit enim iustus, quotiens superueniunt tribulationes et persecutiones et improperia propter nomen Dei, perdendam esse et proiiciendam et uilem habendam animam, ut  salua fiat in die Domini; ideoque et hic significanter, non ideo se fudisse animam suam ostendit, quia desperauerit de spe uite future; sed ideo effudisse animam, quia transiturus esset in loco tabernaculi admirabilis usque ad domum Dei. Docti igitur hoc psalmo, quotiens persequetur inimicus et improperabit nobis nomen Domini, effundamus ei animas nostras, perdere eas, parati, ut saluas faciamus illas: non ideo effundentes eas, quasi desperemus de fiducia adiutorii Dei; sed ideo quia certi simus reddendas illas esse nobis, et transituros nos esse in loco tabernaculi admirabilis usque ad domum Dei.

5. Quisquis autem hic locus sit admirabilis tabernaculi, in quo transitus erit usque ad domum Dei, iam hic interrogare incipiamus. In ueteribus libris  inuenimus tabernaculum a Moyse factum Deo Isrel, in quo arca testamenti tenebatur , et in hoc omnia celebrata mysteria, et hic eos prius hostias offerentes apparuisse ante faciem Dei, usquequo per Salomonem edificata est domus Dei, transiuit arca ex tabernaculo pellium in templum lapidibus instructum: sed illud tabernaculum quod in deserto fuerat, et ille pelles que ante tecta templi cooperiebant, ministerio admirabiles fuerunt. Denique in Canticis canticorum initia sua sponsa sic laudat: Nigra sum et bona, filie Ierusalem, sicut tabernaculum Cedar, sicut pelles Salomonis . Et in alio psalmo Dauid licet in atria Domini concupisceret; laudat tamen et tabernacula eius dicens: Quam admirabilia, inquit, Domine, concupiscit anima mea in atria  Domini . Est enim quidem admirabile tabernaculum Dei; sed magis concupiscenda domus Dei. Denique et ipse Dauid pacifico iam regno Isrel, cum arca Dei in Sylon sub pedibus  tabernaculi moraretur, concupiscit edificare domum Dei. Sed quid illi ait propheta? Non mihi edificabis domum : non est omnium edificare domum Dei. Itaque quasi ad maiores ascensiones, transitus nobis est faciendus in loco tabernaculi, ut perueniamus usque ad domum Dei. Et admonemur de exemplo Ierusalem, quia non prius edificatur domus Domini, nisi hoste uicto atque peccato: sed tamen tamdiu in tabernaculo sumus, quousque desertum transeatur, et intretur  in terram Iordanis, initium repromisse hereditatis, debelletur omnis Chananeus hostis.

6. Id autem interest inter dignitatem tabernaculi et domus, quod in tabernaculo non semper degitur; at uero in domo semper, sicut in ascensionibus significat Dauid dicens: Quoniam elegit Dominus Sion, complacitam habuit inhabitationem sibi: hec requies mea in seculum seculi . At uero in tabernaculo non habet requiem: mouendum est enim in tempore belli, in quo et recedebat nubes ab eo que significabat presentiam Dei: que recte comparabitur similitudo nobis, quamdiu in hoc corpore peregrinamur, in hac equanimitate uincamus omnia uitia eius, ut nullus hostis uiuens aut uigens relinquatur. uisitabit enim nos etiam in tabernaculo Deus,  et in tempore quietis: at ubi exorta fuerit pugna cum uitiis, constringendum est tabernaculum nostrum, et ad expeditionem belli preparandum; nec poterit expandi, nec delectari in requiem Dei tempore quo fiet interpellatio uitiorum: et precedet te Deus quidem in pugna, ut si ambulaueris post eum, facile uincas hostes tuos, habitare autem illo tempore in te non potest. Itaque licet uincas, licet exsuperes uitia carnis, ex ipsa tamen conflictatione contaminas manus tuas in sanguine tuo. Nec idoneus eris in hoc tempore edificare domum Domini, sicut reprobatur Dauid qui operatus esset in sanguine. Ille autem edificat domum Domini qui intrat in requiem, qui nullis inquietatur uitiis, cui omnis hostis extinctus est, qui possit dicere: Mihi autem mundus crucifixus  est et ego mundo ; apud quem omnia uetera transierunt, noua facta sunt, quale regnum Salomonis in figuram nostri refertur. Sed si in huius uite cursu nemo tam perfectus inueniatur, qui mundus ab omni interpellatione peccati peruenire in domum Dei possit: potero tamen ita dicere, quoniam transibo in locum tabernaculi usque ad domum Dei: id est in hac uita presenti, ut quandiu in hoc mundo sum, in locum transeam tabernaculi; quippe cum quotidie pugna contra carnem et sanguinem, contra spiritualia nequitie gerenda sit. At cum resoluta fuerit inhabitatio tabernaculi huius, sicut Apostolus ait, et accipere domum non manibus fabricatam, sed eternam in celis; cum transfiguratum fuerit corpus humilitatis nostre in similitudinem corporis filii Dei:  tunc perueniam in domum Dei, quo tempore possit in eternum habitare in me; et recte psallam, quoniam transibo in locum tabernaculi admirabilis usque ad domum Dei.

7. Erit autem hic transitus meus in uoce exultationis et confessionis, sonus epulantis. Nec mirum autem si umbra futurorum bonorum habuit imaginem huius iucunditatis, uel cum Dauid transferens arcam Dei de tabernaculo Sylon, intrabat in Ierusalem cum choro et tympanis diem festum agens, uel cum Salomon edificato templo intulit omne ministerium in multa exultatione cantantium et psallentium Deo. Nec mirum, inquam, cum unusquisque nostrum tabernaculum hoc corporis sui commutabit in illam domum non manu  factam, sed eternam in celis, si erit transitus eius in uoce exultationis et confessionis sonus epulantis.

8. Hanc igitur spem qui percepit, merito interpellauit tristitiam anime dicendo, uERS. 6: Ut quid, anima, tristis es, et ut quid conturbas me? Spera in Deum, quoniam confitebor illi, salutare uultus mei et Deus meus. Et uide nisi conueniat intellectui huic quem secuti sumus, ut in tempore persecutionis et improperii nominis Dei huiusmodi spe consoletur animam iustus. Ut quid tristis es, anima, et ut quid conturbas me? Spera in Deum quoniam confitebor illi. Sed quoniam fieri non potest, ut proiiciens animam suam in mortem non aliqua contristatione turbetur, quippe cum ipse omnium uirtutum Dominus, ipse princeps fidei, ipse Filius Dei, qui antequam in tempus crucis  ueniret, ac fiducia loquebatur ut diceret: Nemo auferet animam meam a me, potestatem habeo ponendi animam meam et iterum resumendi eam ; idem tamen in proxima hora mortis, perturbata est, inquit, anima mea usque ad mortem ; et, Pater, si fieri potest, transeat calix iste a me , et in nouissimo gemitu: Deus, Deus meus, ut quid me dereliquisti ? Ita et psalmus iste imaginem persecutionis in ordinem ostendens, quante conflictiones tribulationesque sustinende sint iusto, per quas tentanda et probanda sit fides eius; ideo ait, uERS. 7: Deus meus, turbata est in me anima mea. Quis enim est cuius non turbetur anima in tempore persequentium nomen Dei? Preter illam enim necessitatem fragilitatis humane,  preter corporales trepidationes, est quedam peculiaris fidei perturbatio, cum uideantur persecutores nominis Dei increscere et dominari, nec uindicare Deus famulos suos, nec subuenire tribulationibus eorum, nec extendere aduersus inimicos suos potentem dextram suam. Et ideo quia nemo in huiusmodi tempore sensum iudiciorum Dei retinet, pulchra est illa exclamatio Domini: Deus, Deus meus, quare me dereliquisti ? qua ostendit se non intelligere causam quare sit derelictus. Et si ille sapientie magister et enarrator Patris, Filius sic perturbatur, ut interroget Patrem ut quid dereliquisset; quid facient reliqui quamlibet iusti, cum iudiciorum Dei altitudines superuenerint eis? uerumtamen docet psalmus, quid in his perturbationibus retinere et solum facere debeamus.  Oportet enim omnem uirum iustum cum tentatur, cum tribulatur, cum angustiatur, cum in perturbatione anime uenit, etsi quare hec sibi accidant non intelligit, fidem tamen non relinquere, nec condemnare credulitatem, quam docuit propheta dicendo: Propterea memor ero tui, Domine, de terra Iordanis et Hermonis a monte modico. Nam quia perturbata est in me anima mea, propterea, inquit, memor ero tui de terra Iordanis et Hermonis. In terra enim Iordanis introitum significat repromisse hereditatis populo Isrel. Et quoniam nos spiritualibus spiritualia comparantes, nobis hereditatis introitus fides existimatur. Hec est enim ianua repromissionum nostrarum. Itaque ubi initium fidei nostre  commendare uoluit Propheta, ibi terram Iordanis et montem Hermonem nominauit. Sic et in Canticis canticorum ubi prima uocatio Ecclesie facta est: ueni, inquit, a Libano, sponsa; ueni a Libano, sponsa; ueni a Libano : transiens transibis, et transibis ab initio fidei, a capite Hermon. Nec moueat quemquam quod in hoc loco et Sanir nominatus est, cum idem sit mons Sanir qui Hermon, quem in terra Iordanis constitutum esse historia docet per Moysem in Deuteronomio. Et accepimus, ait, in tempore illo terram de manibus duorum regum Amorrheorum, qui erant secus Iordanem, a torrente usque Hermon Sanir . Amorrheus nominauit illum Sanir. Caput ergo Hermon quod est in terra Iordanis, initium uocatur fidei.  Ideo illic et Ioannes primus precursor auditur, et Ioanni primum Christus ostenditur: illic Spiritu sancto Dominus adimpletur, illic paterne uocis testimonium redditur: Hic est filius meus in quo complacui . Hic progrediens initia uirtutum, hic initia signorum quibus Filius Dei creditur operatus.

9. Merito igitur caput Hermon initium fidei uocatur: unde memores nos esse oportet salutare uultus nostri Deum nostrum, quotiens in tentationibus anima nostra turbatur. Initium enim fidei simplex prima credulitas, qua uia intramus ad fidem Dei per Iesum Christum. Sapientia uero inter perfectos queritur : que uarietates sint iudiciorum Dei, que altitudines cogitationum eius. Ita etsi in tempore persecutionum,  in perturbatione mortis instantis defecerit sapientia, initium tamen fidei non relinquatur: sed saltem simplici illa et nuda credulitate memores simus Dei, scientes quia non habeat in nos inimicus potestatem, nisi quantum permittitur. Non abutamur tamen insipientis mulieris iactatione, qua dictum est: Ubi sunt opera iustitie Dei? Iob, quid profuit timor Domini ? Sed quoties in hanc perturbationem ueniet cogitatio, iustum erit secundum huius psalmi doctrinam dicere: Deus meus, perturbata est anima mea; propterea memor tui ero de terra Iordanis et Hermonis de monte modico. Ergo et significanter monti Hermoni modici addit appellationem: fidei enim initium mons pusillus, et cui multe ascensiones usque ad regnum celorum per contumelias, per iniurias, per tribulationes,  per mortem crucis credere in Deum primus ascensus est: quoties enim in illo uertice amarissimo crucis perturbabitur anima mea de initio fidei, de monte modico; memor ero, Domine, qui es salus uultus mei.

10. Abyssus enim abyssum inuocat in uoce cataractarum tuarum, id est fluctus tentationis Dei, qua terra patietur: quia altitudines cogitationum et iudiciorum eius quis nouit? Diluuium est sensus Domini, cuius magnitudinem ostendere uolens iustus, quoniam de tribulationibus suis loquebatur: Abyssus, inquit uERS. 8, abyssum inuocat, in uoce cataractarum eius.

11. Omnes altitudines tue et fluctus tui super me transierunt. Reddit causam cur turbata est anima eius:  abyssus enim abyssum inuocat in uoce cataractarum. Prelocuti quidem iam sumus, quid esse abyssum putauerimus; reddimus tamen rationem quid de hoc ipso propheta ait: Iudicia tua, Domine, abyssus multa : magnum enim profundum est in altitudines iudiciorum Dei, quasi in nos ita frequenter ut iudicium iudicia consequantur que caro emergat, que caro sustineat? uide apostolum, licet in pace tractaret, intendens tamen mysterium Dei, perturbatus exclamat: O altitudo sapientie et scientie Dei! quam inscrutabilia iudicia eius, quam inuestigabiles uie eius ! Hec igitur altitudo cordis Dei recte abyssus nominatur, cuius profundum nemo cognoscit: multe enim altitudines, ubi nullus est finis. Et merito hic nos abyssus ad abyssum inuocat in uoce  cataractarum tuarum. Species quasdam abyssorum constituamus, quo tractatus magis luceat. Ecce Filius Dei in multis signis et uirtutibus ueniens curat multorum uarias egritudines, et accusatur quod faciat sanitates. Quis unquam male audiuit qui bene fecerit? Et admittit Pater tam impiam contumeliam Filii sui: ecce una abyssus. Iudicia Dei struuntur, comparantur falsi testes quasi aduersus blasphemum et irreligiosum, cum esset solus uerus Dei testis: et dicunt impii testimonium, et obtinent causam: ecce altera abyssus consequitur priorem. Colaphizatur, flagellatur, in ludibriosum habitum componitur, exsultat et subsannat inimicus, in Filium Dei longa omnis transit impietas: ecce iam tertia abyssus superuocatur, damnatur in cruce glorie Dominus, inter latrones et  impios deputatur. uide quanta iudicia abyssus consequatur, ut merito ab hoc dici possit: Omnes altitudines et fluctus tui super me transierunt.

12. Et hic iam satis dictum puto. Sed ne aliquis requirat et studio preterisse nos existimet, quid sit quod ait: In uoce cataractarum tuarum abyssus abyssum inuocat, modice de cataractarum uoce repetamus. Habent utique he uisibiles aquarum cataracte uoces suas, quia emissiones fluminum sonare et strepere necesse est. Et quoties ex infinito lacu stagnorum uel fontium eructatione surgunt in exitum flumina, cuius profundum nequaquam deficere et exhauriri queat; bene de his dicitur abyssus abyssum inuocat in uoce cataractarum. Sed nos meminisse debemus de quibus abyssis loquatur propheta, de quibus  etiam prelocuti sumus. Itaque et cataractas horum nosse debemus: omnes autem eructationes iudiciorum Dei per uoces prophetarum inuenimus sonuisse, quas hic cataractas appellatas existimo. Abyssus abyssum inuocat in uoce cataractarum. Post predicationem prophetarum consecuta sunt Dei iudicia, et uelut uocarunt se in illam uocem quam premiserat ut sequerentur. uox cataracte fuit: Opprimamus iustum quia inutilis est nobis, et contrarius est operibus nostris, et Filium Dei se nominat . Altera uox cataracte est: Sicut ouis ad uictimam adductus,  et sicut agnus coram tondente se non aperuit os suum . Est et alia uox: Foderunt manus meas et pedes meos, dinumerauerunt omnia ossa mea . Est et illa uox: Diuiserunt uestimenta mea, et super uestimentum meum miserunt sortem : et in siti mea potauerunt me aceto . Et quid necesse est nunc omnes uoces cataractarum referre, cum pleni sunt libri prophetarum de contumeliis et passione Domini? Quoniam ergo omnes predicationes etiam rerum gestarum fides secuta est, in hanc uocem cataractarum abyssus abyssum inuocauit, ut suppleret scilicet effectus sonos earum. Igitur quia de talibus abyssis loquebatur propheta, opportune subiungens ait:

13. uERS. 9 et 10. Inter diem mandauit Dominus  misericordiam suam, et nocte manifestauit: apud me oratio mea Deo uite mee: dicam Deo, susceptor meus es, quare oblitus es? Dat uidelicet doctrinam et consolationem omnibus iustis, ut si ex multis tentationum fluctibus operti, perturbationem sensus patiuntur, que tenebre oculorum nox uocatur; meminerint quia semper in hanc noctem manifestatur misericordia Dei potens, nisi sit tempus causa miserandi. Sed cum in periculum uenerimus, et perturbatio ex desperatione uite quamdam cordi nostro fecerit noctem, tunc si potuerimus dicere: Apud me oratio Deo meo: dicam, susceptor meus es, quare me dereliquisti? Hoc ergo in nocte retinendum est; et cum ceteri sensus perturbantur, hoc tamen deficere non debet quod clamemus ad Dominum: quare me dereliquisti?  de quo sermone prius tractauimus: quia etsi causa iudiciorum Dei non intelligamus quare nos in aliquibus tentationibus relinquat; deficere tamen nos non oportet, quin ab ipso misericordiam deprecemur.

14. Quare, inquit, tristis incedo, dum affligit me inimicus, uERS. 11, et confringit ossa mea? Hec ergo semper etiam in nocte apud iustum erit oratio eius. Quod autem ait: Confringit ossa mea: non utique, proxima mors, subintelligendum est; sed quia hic in tribulatione frangebatur patientia eius, que est stabilimentum et fortitudo mentis nostre, sicut ossa sunt corporis: ossa patientiam uocauit, que cum assiduis tribulationibus confringetur: dum confringit, ait, ossa mea, improperabant tribulantes me, cum dicerent quotidie: Ubi est Deus tuus? Sed licet hanc  grauem manum sentiat iustus, quid tamen fieri necesse sit, et quod remedium obtinendum sit in persecutionibus, docet dicens, uERS. 12: Ut quid tristis es, anima mea, ut quid conturbas me? Spera in Deum, quia confitebor illi, salutare uultus mei et Deus meus. Quo nobis proposito exemplo, si qua uexatio, si qua pressura, si quod improperium nominis Dei uenerit super nos, si tristis erit anima nostra, si perturbabitur, nos dicamus: Spera in Deum, quia confitebor illi, protegente Iesu Christo Domino nostro, cui est gloria in secula seculorum. Amen.



[COMMENTARIUS IN EuANGELIUM MATTHAEI.]





ADMONITIO DE COMMENTARIO IN EuANGELIUM SANCTI MATTHAEI.

 I. In Scripturis exponendis qui primas inter Latinos Hilarius obtineat. Quid senserit de Tertulliani scriptis.---uersionem tractatuum Origenis in Lucam nonnullis a se exposcentibus, hunc Hilarii Commentarium una cum altero uictorini misit Hieronymus, gratulans quod Scripturis exponendis iam pridem ipsi etiam Latini operam nauassent. Commentarios, inquit prologo, qui Origenis in Lucam explanationi prefixus est, uiri eloquentissimi Hilarii, et B. martyris uictorini, quos in Mattheo diuerso sermone, sed una gratia Spiritus ediderunt, post paucos dies ad uos mittere disposui, ne ignoretis quantum nostris quoque hominibus  sanctarum Scripturarum quondam studium fuerit. Quibus uerbis quodam pacto indicat Hieronymus, sacrarum litterarum intelligentiam  hactenus e Grecis quesitam, et necdum bene notos qui ex Latinis idem studium suscepissent. Ipse in lib. de Script. eccl. si uictorinum excipias, qui etiam non eque latine ut grece nouerat, nullius ante Hilarium in Scripturas operam memorat, nisi Rhetici Heduorum episcopi in Cantica, et Fortunatiani Aquileiensis in quatuor Euangelia breui et rustico sermone. His autem cum equalis fuerit Hilarius, primas ei inter Latinos Scripture interpretes dare si non licebit; licebit certe cum primis eum accensere. Dubitari etiam potest, an Matthei euangelium ab ullo Latinorum ante se explanatum scierit. Neque enim uidetur expositionem illius aggressurus fuisse, si hoc latine iam confectum rescisset; cum uel in orationem Dominicam, ut testatur ipse c. 5, idcirco dumtaxat  scribere supersederit, quia eamdem Cyprianus explicasset. Quo in loco non silet aptissimum etiam de eadem oratione uolumen a Tertulliano scriptum, sed ob errorem consequentem hominis detractam scriptis probabilibus auctoritatem. Aegre quidem daretur uictorini opera eum ignorasse, si cum Mariano in editione Hieronymi de Script. eccles. idem uictorinus Pictauiensis, et non potius cum mss. aut Pitauionensis, aut Petabionensis, aut Petabionensis, aut denique, quod habet Germanensis codex litteris Merouingicis exaratus, Pectabionensis in superiore Pannonia episcopus scribendus esset. Sed et ex Hieronymo iam audiuimus commentarios utriusque diuerso sermone fuisse conscriptos. Itaque dum in his aliorum sententias affert Hilarius, non tam Grecos  intelligendus est memorare, quam Latinos.

II. An in hoc opere quidquam ex Origene mutuatus sit.---Non desunt qui putent, illum ut in psalmos, ita et hic in Mattheum, Scripture sensus ex Origene fuisse mutuatum. Hieronymi uerba lib. de Script. eccl. ambigua sunt, cum Hilarii opera recensens hec  habet: Et liber hymnorum, et mysteriorum alius, et commentarii in Mattheum, et tractatus in Iob, quos de greco Origenis ad sensum transtulit. Anceps enim est, an solos tractatus in Iob uelit ex greco Origenis translatos, an etiam cum iis Commentarios in Mattheum. At ambiguitatem ipse soluit epist. LXXu, aduersus uigilantium, a quo accusatus quod Origenis lectio familiaris ei fuisset, cum primis reponit: Si hoc crimen est, arguatur et confessor Hilarius, qui psalmorum interpretationem et homilias in Iob ex libris eius, id est, ex greco in latinum transtulit. Neque enim hoc loco, ad maiorem cause sue defensionem, Commentarios in Mattheum silentio pretermisisset, si eos etiam credidisset ex Origene translatos. Sed et hoc ipsum magis patet ex initio apologie ipsius aduersus Ruffinum,  ubi enumerans antiquos Origenis translatores, statim profert Hilarium confessorem, qui quadraginta ferme millia uersuum Origenis in Iob et psalmos transtulit. Certe in promptu ei magis erat commentarium integrum, quam tot uersuum millia recensere. Aut si ex numero uersuum putauit partes suas iuuari, quidni ex multitudine operum? Quid quod Origenis tractatus expetentibus hoc Hilarii opus promittens, non mandat Origenis sententiis refertum, sed gratia Spiritus?

III. Stylus.---Sed neque huius commentarii cum lucubrationibus iis, quas ex Origene in Mattheum habemus, frequens admodum occurrit consensio. Hoc uero maxime ab iis dissentit, quod rara in rerum enarratarum probationem Scripturarum adducantur  testimonia. Nusquam etiam latius diuagatur oratio; sed prope semper sermo concisus, et paucis complectens multa: quod ab Origeniana discendi ratione procul abest. Breuitati autem dum studet Hilarius, nonnulla passim reticet uerba, neque semper accuratis grammatice legibus adstringitur. Sed et quosdam Scripture locos ita leuiter tangit, ut interdum menti non occurrat quid uelit, nisi partem Euangelii quam explanat prelegeris. Ipse ut plurimum euangelica dicta gestaue strictim percurrendo ea animo sistit. Tum littere sensum nonnunquam paucis indicat. At precipuus ac fere totus illius labor est in spiritalibus et abstrusis sensibus inuestigandis.

Iu. Interpretandi ratio.---Non enim tantum uetus instrumentum, sed etiam nouum, preter simplicem  intelligentiam, altera etiam altiore, interiore et spiritali refertum esse existimabat: Sermo Dei, inquit cap. 12, n. 9, diues est, et ad argumentum positus intelligentie plurimam de se exemplorum copiam prebet: et uel simpliciter intellectus, uel inspectus interius, ad omnem profectum est necessarius. Sed relictis his que  ad communem intelligentiam patent, causis interioribus immoremur. Quibus uerbis declarat, duplicem illam intelligentiam utilem ac necessariam esse, se uero interiori potissimum et spiritali adherere; et hoc quidem, quia simplex cuique per se obuia, communem captum non superet.

u. Ex intimis ipsius Scripture sensibus est petita.---Hanc autem adorsus interpretandi rationem, se non propriam animi sententiam sectatum, neque ad cogitata Scripturas, sed ad Scripturas cogitata accommodasse cap. 7, n. 8, profitetur his uerbis: Non nos intelligentiam fingimus; sed gesta ipsa intelligentiam impertiuntur. Neque enim res intelligentie, sed rei intelligentia subsecundat. Fatetur quidem c. 19, n. 4, ut et sepissime alias, quod res omnes, que scripte  sunt  geste effecteque sunt. At statim admonet ea, que sub Deo  agebantur, presentium effectibus, consequentium formam pretulisse: atque ita semper in Scripturis celestibus sermonem temperatum fuisse, ut non minus his que gerebantur, quam eorum que gerenda essent similitudini conuenirent.

uI. Qua ratione indaget quod Spiritus sanctus latenter significauit.---Ea ut assequatur, que in euangelicis scriptis dictisue prefigurari sibi persuasum est, obseruare solet ordinem rerum gestarum, uerborum proprietates, nec non locorum, temporum ac personarum rationem: hisque omnibus probe perpensis atque perspectis, contendit nonnumquam fieri uix potuisse, quin, preter littere sensum, alium quemdam spiritalem nobis Spiritus sanctus significare  uoluerit. Eam ob rem factum esse putat, ut nonnichil aliquando ad perfectam rerum presentium tractationem desideraretur. Sicut in ceteris admonuimus, inquit cap. 21, n. 13, hic quoque meminisse nos oportet, rationi rerum presentium aliquid interdum ea conditione deesse, ut futurorum species sine damno aliquo prefigurate  efficientie expleatur.

uII. Hoc semper prestat salua historie ueritate.---Huius autem spiritalis intelligentie, rerum circumstantium ratione habita, necessitatem ita quandoque exprimit, ut nisi sepe sepius obtestatus esset, illibatum se uelle littere sensum, hunc prorsus repudiare uideretur. Crederes, uerbi gratia, cap. 10, n. 17, eum negare, uerbis: ueni enim separare filium aduersus patrem, etc., ullam a propinquis carnalibus  precipi separationem, nisi eam iam antea cap. 4, n. 19, ubi ipsi scandalo sunt, omnino necessariam eorumdem uerborum auctoritate docuisset. Quibuslibet igitur uerbis declaret aliquid in Scripturis aliud, quam quod sonat, intelligendum esse, hoc ita accipiendum est, ut, quemadmodum monet cap. 2, n. 2, meminerimus ueritatem non idcirco corrumpi, si gerendis rebus interioris intelligentie ratio subiecta sit. Quod etiam in Psal. CXXIII, n. 5, tradidit his aliis uerbis: Fides historie non periclitatur, si rebus effectis inesse et connexam sibi extrinsecus significantiam existimemus. Dum autem sedulo querit quod sub dictis gestisue euangelicis latet, nichil ei occurrit familiarius, quam legis et Euangelii, Ecclesie et Synagoge,  Iudeorum et Gentium seu Christianorum status, quem iis dictis ac gestis preformatum esse enarrat. In his sat celebris est Iudeorum distinctio, eorum uidelicet paucorum numero, qui Euangelio paruerunt, et eorum longe plurimorum, qui restiterunt.

uIII. Operis huius nomenclatura.---An uero ad populum ista perorauerit, incertum. Immo cum cap. 19, n. 11, libri nomine hoc opus ipse nuncupet; certum est non in modum concionum in lucem fuisse editum. In quibusdam mss. inscribitur: Tractatus super Mattheum; in aliis: Expositio super Mattheum; in ceteris: Commentarium super Mattheum: quo nomine constanter ab Hieronymo appellatur, ipsomet Hilario suffragante, cap. 5, n. 1, ubi de oratione  Dominica commentandi necessitate se a B. Cypriano liberatum memorat.

IX. Indubitatus est Hilarii fetus.---Nihil est cur in illis commentariis Hilario asserendis diutius immoremur. Non enim tantum antiqui tradidere commentarios in Mattheum ab illo editos; sed et cum iis quos pre manibus habemus consentiunt, que ex illis descripsere Hincmarus lib. de Predest. c. 25, Augustinus, post Pelagium, lib. de Nat. et Grat. c. 62, et Hieronymus epist. CXLu. Qui quidem quanti illos fecerit, initio huius admonitionis iam audiuimus. Dicere etiam liceat Ambrosium ex iis plurimum profecisse. Certe Lucam exponens, iis in locis in quibus hic euangelista cum Mattheo conuenit, sententias ut plurimum aut imitatur, aut memorat, quas in his  commentariis noster Hilarius consignauit.

X. Prefatio deest quam ediderat.---Hos prefatione auctos uiderat Ioannes Cassianus. Sic enim lib. uII de Incarn. c. 24, postquam plura retulit ex libris Hilarii de Trinit. excerpta, subiicit: Item eiusdem in proemio expositionis Euangelii secundum Mattheum: Erat namque primum necessarium nobis, ut unigenitus Deus nostri causa homo, id quod tum non erat, gigneretur. Item in eodem: Tertium deinceps illud congruum fuit, ut quia Deus homo genitus in mundo, et cetera. Prefationem eamdem uiderat et Alcuinus. Quamquam suspicamur uehementer, ex ea illum nichil aliud uidisse, quam quod apud Cassianum legerat. Huius quippe uerba describens post medium lib. Iu contra Felicem Urgel. sic habet: Hilarius   uirtutum omnium atque ornamentorum, et sicut uita, ita et eloquentia insignis, in libro fidei secundo, etc. Idem in proemio expositionis Euangelii secundum Mattheum: Erat namque primum necessarium nobis, ut unigenitus Deus nostri causa homo cognosceretur. Sed et ex ipsismet Hilarii uerbis initio num. 2, cap. 1, apparet aliquid nobis deesse, in quo de Christi generatione prefatus sit.

XI. De elencho argumentorum.---Proemii loco nunc habetur titulorum seu argumentorum in 33 capita distributorum elenchus. Hic in prius uulgatis elenchus canonum inscriptus est, ex eoque et commentarius omnis in canones diuisus est. Cuius inscriptionis ac nuncupationis ratio quia non omnibus obuia  est; ab re non erit inquirere, unde profecta et num probanda sit. Hoc per se cuique perspectum fore speramus, postquam expenderimus que titulis illis auctoritas debeatur.

XII. Illius auctor.---Ambigi potest an auctor eorum Hilarius habendus sit: utpote quorum elenchus nonnichil barbare ordinatus uidetur, et non satis accurate, dum omittit nonnulla, de quibus satis fuse disseritur; alia uero continet, que deinceps uix attingantur. Prescribitur u. g., cap. 15: De lauandis manibus, et non ea que in os intrant, sed ea que ex ore exeunt inquinare; cum nichil tractetur, quod huic titulo aperte respondeat. Addimus et hoc capitis 13, in quo prenotantur tituli de seminante bonum semen, de zizania et tritico, licet in enarratione de his parabolis  nec uerbum fiat. Nescio tamen an non plus ualere debeat illa ratio, ut elenchus ille Hilario adiudicetur, quam ut ei abiudicetur. Ipse enim sibi potuit initio quedam proponere, quibus deinde non immorandum iudicarit: non potuit alter ex illius scriptis nisi rerum que tractantur argumenta colligere. Hinc magna nobis oboritur suspicio, titulos illos iam Hilarii euo in euangeliorum exemplaribus prenotatos fuisse, illumque ex iis selegisse, quorum utiliorem duceret explanationem. Quamquam enim in totum Matthei euangelium excurrit, non singula tamen illius uerba, sed selectos dumtaxat ex singulis capitibus titulos enarrat. Quod et Origenem ante ipsum fecisse planum est ex commentariis illius ab Huetio uulgatis, in quibus Matthei euangelium sub  certis titulis illustratur. Hoc uero illa etate usitatum confirmat Hieronymus de Script. eccles. ubi Fortunatianum Aquileiensem episcopum in euangelia titulis ordinatis breui et rustico sermone commentarios scripsisse commemorat. Que cum ita sint, opinari licet, Hilarium etsi non ipsorum titulorum, saltem eorum collectionis seu preuii indicis fuisse auctorem. At certe non recentiorem eum existimare cuiquam permittitur, quem plerique mss. etiam antiquiores exhibent sub hac inscriptione; Incipiunt capitula sancti Hilarii super Mattheum. Quocirca eumdem indicem cum suis titulis integrum ad illorum fidem exprimendum duximus, nec quidquam mutandum, etiamsi forte accuratius aliquid confici potuisset.

XIII. Elenchi in fronte librorum ab antiquis positi.  ---Certe titulorum huiusmodi elenchum in fronte librorum proponendi morem antiquum esse fidem faciet canon hebraice ueritatis ab ipso Hieronymo compositus, ac tandem aliquando in lucem edendus. In eo namque uidere est in ipso cuiusque libri limine Indicem titulorum uarios in numeros distinctorum, qui quidquid libro subsequente comprehendatur summatim exhibeant. Hi autem indices Capitula et Tituli promiscue inscribuntur, puta, Incipiunt capitula libri Exodi; Incipiunt tituli libri Leuitici; Incipiunt tituli libri Deuteronomii; Incipiunt capitula libri Iosue, etc. Ita etiam in antiquioribus mss. libris Augustini de Ciuitate Dei ante ipsos libros preponitur Index uariis dumtaxat numeris distinctus, quibus deinde capitum  nomen inditum est, in quo summa habetur eorum que quolibet libro continentur. Porro hic index in Corbeiensi codice a mille annis exarato canon nuncupatur. Inscriptus enim legitur in hunc modum: Aurelii Augustini episcopi contra Paganos de Ciuitate Dei incipit liber primus prelato Canone, quo indicatur quid liber quisque contineat: et ad calcem elenchi seu Indicis finit canon librorum decem.

XIu. Non recte in canones hoc opus distributum. Unde hoc factum sit.---Ex his facile iam quisque animaduertit unde in his Hilarii commentariis canonis uocabulum obtinuerit, et num recte obtinuerit. Nullum quidem ms. codicem uidimus, in quo occurrat hoc canonis uocabulum. Fieri tamen posse concedimus, ut ubi in nostris mss. legere est, Incipiunt capitula libri  sancti Hilarii, in nonnullis preferatur, Incipit canon libri sancti Hilarii: atque ita exstitisse credimus in codice alias sancti Benigni Diuionensis, ex quo primum uulgatus est hic commentarius. At cum Hieronymus canonem hebraice ueritatis hoc uocet, quod nos diceremus complexionem omnium librorum, quos in ueras scripturas Hebrei recipiunt; cumque librorum Augustini canon id sit, quod nobis Index et elenchus eorum que iis libris continentur: patet titulum initio indicis uulgatum, scilicet Elenchus canonum non probandum esse, multo minus canonis nomen ad singulas commentarii sectiones repeti debere. Quocirca canonis loco uocabulum capitis ut usitatius atque receptius substituemus, et unicuique capiti suos titulos, uti iam antea factum est, commoditatis  ergo adscribemus, quamuis in mss. tantum in indice, qui operi preponitur, locum habeant. In his enim commentarius totus una serie continuatur, nulla capitum aut titulorum adiectione interruptus. In quibusdam dumtaxat, eisque non potioribus, numeri annotantur iis fere in locis, in quibus antea canones, nunc capita prescribuntur.

Xu. Tempus huius operis.---De tempore huius operis non uidetur tacendum. At nulla subest nota, unde certo asseratur. Quantum tamen ex illius cum aliis Hilarii scriptis comparatione licet assequi, ante alia opera et ante exsilium ipsius, proindeque ante ann. 356, compositum opinamur. Non enim uirum sapit multis aduersus Arianos commissis iam preliis exercitatum. Certe in psalmorum expositionibus nullam  asserende Christi diuinitatis elabi sinit occasionem. At in hoc commentario, ut alia mittamus, cap. 2, n. 6, Patris de Filio suo testimonium, imo preclaram Petri confessionem cap. 16, n. 6, sic attingit, quasi Arianos non cognouisset. Saltem de eorum argutiis nondum probe instructum eum fuisse manifeste apparet ex cap. 31, n. 3, ubi catholice quidem quantum ad sensum, quantum autem ad uerba minus circumspecte scribit, Filium natum esse ex eo qui erat, et hoc in eo esse qui natus est, quod is ipse est penes quem erat antequam nasceretur; eamdem scilicet eternitatem esse et gignentis et geniti. Hoc certe inficiabitur nemo scriptum esse ante libros de Trinitate, in quibus, sed maxime in duodecimo, magno studio  multisque argumentis disputatur, illud antequam nasceretur, in eterna Filii generatione nullum omnino locum habere. Quanto magis concedendum est tractatus in psalmos, in quibus libri de Trinitate memorantur, hoc eodem commentario esse posteriores? Ignotos tamen ei tum non fuisse predictos hereticos liquet non tantum ex postremis capitibus, sed etiam ex cap. 15, n. 12. Cum autem Arianorum heresis in Gallorum notitiam tardius peruenerit, adeo ut Hilarius, quemadmodum ipse testatur lib. de Synodis, n. 91, fidem Nicenam numquam nisi exsulaturus audiisset; hinc colligi quodam modo potest non longe ante exsilium ipsius fuisse compositum. Si autem scripsit etiam antequam fidem Nicenam audiret, cum in eo opere Filium unius substantie cum Patre non  semel affirmet: nec frustra loco laudato de synodis testificatur, sese illam fidem ex euangeliis et apostolis didicisse. Regeneratus pridem, inquit, et in episcopatu  aliquantisper manens, fidem Nicenam numquam nisi exsulaturus audiui: sed mihi homousii et homeusii intelligentiam euangelia et apostoli intimauerunt.

XuI. De Trinitatis unitate.---Siquidem ea sese offert occasio, ut in sanctissime Trinitatis confessione hec nostra lucubratiuncula finiatur, hanc preclaro illo cap. 13, n. 6, testimonio absoluimus, quod in Patre et Filio et Spiritu sancto, sine admixti extrinsecus fermenti necessitate in Christo, omnia unum sint. In quo etiam habet lector specimen eorum, que in hoc commentario scriptorum codicum subsidio et auctoritate reddita sunt pristine puritati. Sic enim illud omne antea perturbate et mendose obtinebat: In Patre et Filio et Spiritu sancto, in ea admixti extrinsecus fermenti necessitate in Christo omnia unum sunt. Qui  autem apud Hilarium queritant disertam de Spiritu sancti diuinitate sententiam, hanc interim teneant, donec ad libros de Trinitate plenius eis satisfiat.





CAPITULA COMMENTARII SANCTI HILARII  IN EuANGELIUM MATTHAEI.


I. De natiuitate Christi, et de Magis cum muneribus, ac de infantibus occisis.

II. De Iesu regresso ex Aegypto, et de predicatione Ioannis et baptismo ipsius, et de Domino baptizato.

III. De tentatore diabolo, et de ieiunio Iesu quadraginta diebus, de Petro et Andrea piscatoribus.

Iu. De beatitudine et preceptis, de reconciliatione fratrum,  de adulterio, de oculo et manu eruenda, de iuramentis et eleemosyna.

u. De oratione et ieiunio, de thesauro in celo, de lucerna corporis, de duobus dominis, de cibo et uestitu, de uolatilibus et liliis agri et feno, de sollicitudine diei, de festuca et trabe in oculo.

uI. De margaritis ante porcos, de pseudo-propheta, de domo edificata supra petram.

uII. De leproso quem curauit, de puero tribuni paralytico, de socru Petri, de plurimis et diuersis curis.

uIII. De discipulis in naui excitantibus Iesum, de duobus demoniacis in terra Gerasenorum,  de paralytico curato et lectum auferente.

IX. De Mattheo publicano, de phariseorum et discipulorum  Ioannis ieiunio,  de assuto panno rudi, de  profluuio mulieris, de filia principis excitata a mortuis, de duobus cecis, de surdo et muto.

X.  Ubi duodecim discipulos premittit cum doctrina.

XI. Ioannes de carcere ad Iesum mittit, et iehsu de Ioanne ad turbas loquitur. Item confessio Iesu ad Patrem.

XII. Discipuli spicas uellunt.  Manum aridam hominemque sabbato curauit iehsu. Cecum et demoniacum  curauit. De blasphemia spiritus, de fructu arboris bone et male, de omni uerbo otioso,  de Niniuitis et regina Austri, de septem spiritibus et octauo, de matre Iesu et fratribus.

XIII. Sedens in nauicula iehsu turbis parabolas loquitur de seminante bonum semen, de zizania et tritico, de grano sinapis, de fermento absconso in farina, et expositio zizanie, de thesauro in agro, de bona margarita, de reti misso in mare.

XIu. De scriba in regno celorum, de fratribus et sororibus Domini, de Ioannis capite in disco, de quinque panibus et duobus piscibus, ubi supra mare ambulat, et Petrum mersum erexit.

Xu. De lauandis manibus, et non ea que in os intrant, sed ea que ex ore exeunt inquinare, de filia Chananee  mulieris, de septem panibus et paucis piscibus.

 XuI.  De Ione prophete signo. De fermento phariseorum, de confessione Petri et benedictione Domini, et  de se abnegando qui Christum sequi uoluerit.

XuII. Ubi in monte cum Moyse et Elia uidetur, et uox de celo auditur, ubi puerum lunaticum  soluit, de credentium fide, de didrachma postulata, et statere in ore piscis.

XuIII. De infantibus inhibitis, et de humilitate eorum assumenda, de manu et pede et oculo eruendo, et de oue perdita, de corripiendis fratribus secreto primum, tum duobus testibus, postremo ecclesia presente. Semper ignoscendum.  Qui conseruum suum, remisso sibi a domino debito, suffocat.

XIX.  Uxorem non debere dimittere, de eunuchis, de  infantibus inhibitis. Diuitem difficile introire in regnum celorum.

XX. De spe apostolorum, de nouissimis primis efficiendis. Ubi conducuntur operarii ad uineam. De filiis Zebedei, de primo accubitu, de duodus cecis secus uiam sedentibus.

XXI. De asina et pullo eius, de eiectis a templo nummulariis, de ficu maledicta, de duobus filiis ad uineam missis, de publicanis et meretricibus.

XXII. De uinitoribus qui missos ad se ob repetendos fructus interficiunt, de inuitatis promiscuis et ueste nuptiali.

XXIII. De tributo et imagine Cesaris, de eadem septem fratrum uxore, de mandatis maximis, de Dauid filio.

 XXIu. De cathedra Moysi super quam sederunt scribe et pharisei de  clauso ab iisdem regno celorum, et ab iisdem comedi domos uiduarum, circumeuntibus mare et aridam, et dicentibus: Quicumque iurauerit in templo, nichil est, et decimantibus mentam et anethum, et edificantibus sepulcra prophetarum,  et de Ierusalem que interficit prophetas, et lapidat eos qui ad se missi sunt.

XXu. De structura templi interrogantibus discipulis, et de his qui in tecto sunt, ne descendant tollere aliquid de domo; et qui in agro sunt, ne reuertantur tollere tunicam suam, et de pregnantibus et nutrientibus.

XXuI. De sole obscurato, luna et stellis.

XXuII. De seruo fideli quem constituit dominus super familiam suam, de decem uirginibus, de homine in peregre profecto, qui tradidit substantiam suam seruis suis.

XXuIII. De aduentu filii hominis uenientis  in maiestate sua.

XXIX. De muliere, que accessit ad Iesum in domum  Simonis leprosi habens alabastrum unguenti pretiosi.

XXX. De die prima azymorum, in qua accesserunt discipuli ad Iesum, dicentes, Ubi uis paremus tibi comedere pascha?

XXXI. Cum uenit iehsu in agrum qui dicitur Gethsemani, et dicit discipulis suis: Sedete donec eam illuc orare,  et de tristi anima sua usque ad mortem, de calice si possibile est transire a se, de spiritu prompto et carne infirma, et rursum,  Pater, non potest hic calix transire nisi illum bibam? fiat uoluntas tua.

XXXII. De Iuda, qui erat unus de duodecim discipulis, ueniente ad Iesum cum plurima turba ut eum traderet; de gladio quem iussit Petro conuertere in locum  suum.

XXXIII. De Pilato: cum sederet pro tribunali, misit ad illum uxor sua, dicens: Nihil tibi sit et iusto isti. De transeuntibus iuxta crucem qui mouebant capita sua, et dicebant: Hic est qui destruebat templum et in triduum illud reedificabat.







668 SANCTI HILARII IN EuANGELIUM MATTHAEI COMMENTARIUS. 



CAPUT PRIMUM. De natiuitate Christi, et de Magis cum muneribus, ac de infantibus occisis.

1. Christi ex regio et sacerdotali genere ortus.---   Gradum, quem Mattheus in ordine regie successionis ediderat, Lucas in sacerdotali origine computat. Quem dum uterque dinumerat, cognationem in Domino utriusque tribus uterque significat. Recteque  generationis gradus ponitur: quia sacerdotalis et regie tribus societas per Dauid ex coniugio inita, iam a Salathiel in Zorobabel confirmetur ex genere. Atque ita dum Mattheus paternam originem, que ex Iuda proficiscebatur, recenset, Lucas uero acceptum per Natham ex tribu Leui genus edocet ; suis  quibusque patribus Domino nostro Iesu Christo, 669 qui est eternus et rex et sacerdos, etiam in carnali ortu utriusque generis gloriam probauerunt. Quod uero Ioseph potiusquam Marie natiuitas recensetur, nichil refert: eadem enim est totius tribus atque una cognatio. Exemplum autem etiam Mattheus et Lucas dederunt, patres inuicem appellantes, non tam genere quam gente: quia ab uno tribus cepta, sub unius successionis et originis familia  continetur. Cum enim filius Dauid atque Abrahe esset  ostendendus, quia ita Mattheus cepit; Liber generationis Iesu Christi, filii Dauid, filii Abrahe :  non differt quis in originis numero atque ordine collocetur, dummodo uniuersorum familia cepta esse intelligatur ab uno. Ita cum eiusdem tribus sit Ioseph et Maria; dum profectus esse ex Abrahe genere Ioseph ostenditur, profecta quoque docetur et Maria. Hec enim in lege ratio seruata est, ut si mortuus sine filiis familie princeps fuisset, defuncti uxorem posterior frater eiusdem  cognationis acciperet, susceptosque filios in familiam eius qui mortuus esset 670 referret : maneretque ita  in primogenitis successionis ordo, cum patres eorum, qui post nati essent, aut nomine haberentur, aut genere.

2. Cur generationes quedam omisse. Cur quatuordecim ubi tantum tredecim recensentur.---Sequens illud est, ut quia  diximus, secundum rerum fidem, generationis istius ordinem nec numero sibi nec successione constare; huius quoque rei ratio afferatur. Non enim leuis causa est, ut aliud in narratione sit, aliud fuerit in gestis; et aliud referatur in summa, aliud uero teneatur in numero. Namque ab Abraham usque ad Dauid quatuordecim generationes enumerate sunt,  et Dauid usque ad transmigrationem  Babylonis generationes quatuordecim, cum in Regnorum libris decem et septem deprehendantur. Sed in hoc non mendacii aut negligentie uitium est. Tres enim  ratione preterite sunt. Nam Ioras genuit Ochoziam, Ochozias uero genuit Ioam, Ioas deinde Amasiam, Amasias autem Oziam . Et in Mattheo Ioras Oziam genuisse scribitur, cum quartus ab eo sit. Hoc ita , quia ex gentili femina Ioras Ochoziam genuit,  ex Achab scilicet domo: dictumque erat per prophetam, non nisi quarta generatione in throno regni  Isrel quemquam de domo Achab esse sessurum. Purgata  igitur Achab familia gentili, tribusque preteritis, iam regalis in quarto generationum consequentium origo numeratur.  Quod uero usque ad Mariam generationes quatuordecim esse scribuntur, cum in numero  tredecim reperiantur; nullus error esse poterit scientibus non eam solum esse Domino nostro Iesu Christo originem, que cepit ex Maria; sed in procreatione  corporea, natiuitatis eterne significantiam comprehendi.

3. In eos qui nolunt Mariam uirginem permansisse.---Generationis autem  ratio simplex est. Nam conceptum ex Spiritu sancto, natum ex Maria uirgine, omnium opus prophetarum est. Sed plures  irreligiosi, et a spiritali doctrina 671 admodum alieni,  occasionem ex eo occupant turpiter de Maria opinandi, quod dictum sit, Priusquam conuenirent, inuenta est in utero habens : et illud, Noli timere accipere Mariam coniugem tuam : et illud, Non cognouit eam donec peperit ; non recordantes desponsatam fuisse, et dictum hoc Ioseph uolenti eam abiicere; quia iustus ipse nollet in eam lege decerni. Igitur ne qua de partu eius ambiguitas existeret, ipse concepti ex Spiritu sancto Christi testis assumitur: dehinc quia desponsata esset,  in coniugem recipitur. Cognoscitur itaque post partum id est, transit in coniugis nomen. Cognoscitur enim, non admiscetur. Denique cum transire Ioseph ad Aegyptum admonetur, ita dicitur: Accipe puerum et matrem eius; et, Reuertere cum puero et matre eius  ; et rursum in Luca : Et erat Ioseph et mater eius. Et quotienscumque de utroque fit sermo, mater potius Christi, quia id erat; non uxor Ioseph est nuncupata, quia non erat. Sed hec quoque ab angelo ratio seruata est: ut cum desponsatam cum iusto Ioseph significabat, coniugem nuncuparet. Nam ita ait: Ioseph fili Dauid, noli timere accipere Mariam coniugem tuam. Ergo et coniugis nomen sponsa suscepit, et post partum in coniugem recognita  tantum Iesu mater ostenditur: ut quemadmodum iusto Ioseph deputaretur eiusdem Marie in uirginitate coniugium, ita uenerabilis eius ostenderetur in Iesu matre uirginitas.

4. Iosepho ex priore coniugio filii.---uerum homines  prauissimi hinc presumunt opinionis sue auctoritatem, quod plures Dominum nostrum fratres habuisse sit traditum. Qui sit Marie filii fuissent, et non potius Ioseph  ex priore coniugio suscepti; numquam in tempore passionis Ioanni apostolo transcripta esset in matrem, Domino ad utrumque dicente: Mulier, ecce filius tuus ; et Ioanni: 672 Ecce mater tuas nisi quod ad desolate solatium, caritatem filii  in discipulo relinquebat.

5. Magorum fides et munera quid indicent.---Stelle autem ortus primum a Magis intellectus, indicat mox gentes in Christum credituras, et homines professionis longe a scientia diuine cognitionis  auerse, lumen quod statim in ortu eius exstitit cognituros.  Denique oblatio munerum intelligentiam in eo totius  qualitatis expressit: in auro regem, in thure Deum, in myrrha hominem confitendo. Atque ita per uenerationem eorum, sacramenti omnis est consummata cognitio: in homine mortis, in Deo resurrectionis, in rege iudicii. Quod uero repetere iter, atque ad Herodem in Iudeam redire prohibentur : nichil a Iudea petere scientie agnitionisque permittimur, sed in Christo salutem omnem et spem locantes, admonemur prioris uite itinere abstinere.

6. Quid fuga Christi in Aegyptum. Innocentes, martyres.---Parante autem Herode  paruuli necem, Ioseph per Angelum monetur, ut eum in Aegyptum transferat : Aegyptum idolis plenam, et  omnigenum deum monstra uenerantem. Iam post Iudeorum insectationem, et in exstinguendo eo profane plebis assensum, Christus ad gentes inanissimis religionibus deditas transit: et  Iudeam relinquens, ignoranti eum seculo colendus infertur, Bethlehem, id est, Iudea, martyrum sanguine redundante. Herodis uero furor et infantium interfectio, populi Iudaici in Christianos seuientis est forma: existimantis se beatorum Martyrum cede posse in omnium fide et professione Christi nomen exstinguere.

7. Ecclesia dolet Iudeorum perditionem.---Sed gloriosus per prophetam neci eorum honor redditur, dicentem, uox in Rama audita est, ploratus et ululatus multus, Rachel plorans filios suos: et noluit consolari,  quia non sunt . Rachel Iacob uxor fuit diu sterilis; sed nullum ex his quos genuit amisit. uerum hec in Genesi Ecclesie typum pretulit. Non igitur illius uox et ploratus auditur, que nullum habuit amissorum filiorum dolorem, sed huius Ecclesie diu sterilis, nunc uero fecunde. Huius ploratus ex filiis, non idcirco quia peremptos dolebat, auditur; sed quia ab his perimebantur, quos primum genitos filios retinere uoluisset. Denique consolari se noluit que dolebat.  Non enim non erant ii, qui mortui putabantur; in eternitatis enim profectum per martyrii gloriam efferebantur. Consolatio autem rei amisse erat prestanda, non aucte.



673 CAPUT II. De Iesu regresso ex Aegypto, et de predicatione Ioannis et baptismo ipsius, et de Domino baptizato.

1. Ioseph apostolorum typus.---Post que, mortuo Herode, Ioseph per Angelum monetur, ut in Iudeam cum puero et matre ipsius redeat . Et reuertens cum Archelaum Herodis filium regnare audisset, timuit eo uenire : et per angelum monetur, ut in Galileam transeat, et in regionis eius ciuitate Nazareth inhabitet. Reuerti ergo ad Iudeam monetur: et reuersus timet. Et rursum uisu admonitus, transire ad regionem gentium iubetur. Sed aut timere eum qui admonitus sit non oportuit,  aut per angelum deferri admonitio mox mutanda non debuit. uerum typica ratio seruata est. Ioseph enim apostolorum habet speciem, quibus Christus circumferendus est creditus. Hi tamquam Herode mortuo, id est, populo eius in passione Domini deperdito, Iudeis predicare sunt iussi; missi enim erant ad oues perditas domus Isrel: sed manente hereditarie infidelitatis dominatu metuunt et recedunt. Admoniti per uisum, sancti scilicet Spiritus donum in gentibus contemplantes, ad eas transferunt Christum, Iudee missum, sed uitam et salutem gentium nuncupatum.

2. Ioannis locus, predicatio, uestitus, cibus.---In diebus illis uenit Ioannes predicans in deserto Iudee, dicens, Penitentiam agite; appropinquauit enim regnum  celorum, etc. . In Ioanne locus, predicatio, uestitus, cibus est contuendus: atque ita, ut meminerimus gestorum ueritatem non idcirco corrumpi,  si gerendis rebus interioris intelligentie ratio subiecta sit. Fuerant enim predicanti et locus opportunior, et uestitus utilior, et cibus aptior: sed subest gestis rebus exemplum, et in eo operatio ipsa meditatio est. Nam et ad desertam Iudeam  uenit, desertam Dei frequentatione, non populi; et uacuam sancti Spiritus habitatione, non hominum; ut predicationis locus, eorum quibus predicatio erat missa, solitudinem protestaretur. Penitentiam quoque regno celorum propinquante pronuntiat, per quam est  reditus ab errore, et recursus a crimine, 674 et post  uitiorum pudorem professio desinendi: ut deserta Iudea meminisset eum se suscepturam, in quo celorum est regnum; non uacuam deinceps futuram, si se a ueteribus uitiis penitentie confessione purgasset. Pilis etiam camelorum uestis adtexta, peregrinum prophetice istius predicationis habitum designat: cum exuuiis immundarum pecudum, quibus pares  existimamur, Christi predicator induitur; fitque sanctificatum habitu prophetali, quidquid in nobis uel inutile fuerat ante, uel sordidum. Zone autem precinctio, efficax in omne opus bonum est apparatus: ut ad omne ministerium Christi  uoluntate simus accincti. In esum etiam eliguntur locuste, fugaces hominum, et ad omnem aduentus  nostri sensum euolantes: nos scilicet, qui ab omni sermone et congressu prophetarum  ipsis quibusdam corporum saltibus efferebamur. uoluntate uagi, operibus inutiles, uerbis queruli,  fide peregrini, nunc sumus sanctorum alimonia et satietas prophetarum electi simul cum melle siluestri: dulcissimum ex nobis cibum, non ex alueariis legis, sed ex truncis siluestrium arborum prebituri.

3. Filios Abrahe uel diaboli facit fides aut infidelitas.---Tali igitur Ioannes habitu predicans, uenientes Phariseos et Sadduceos ad baptismum, progenies nuncupat uiperarum: fructum ut dignum penitentie faciant monet, neue Abraham patrem habere se glorientur, quia ex lapidibus Deus potens est Abrahe filios excitare . Non  enim successio carnis queritur, sed fidei hereditas. Dignitas igitur originis in operum consistit exemplis: et prosapie gloria fidei imitatione retinetur.  Diabolus infidelis, Abraham fidelis. Nam ille in hominis transgressione fuit perfidus, hic uero iustificatus ex fide est. Igitur uniuscuiusque mores atque uita propinquitatem cognationis acquirit: ut qui fideles sunt, Abrahe propago per fidem sint; qui autem infideles  sunt, in diaboli progeniem infidelitate mutentur: quando et Pharisei uiperarum natio nuncupantur, et gloriatio 675 sanctificati parentis eis inhibetur, et ex saxis ac rupibus Abrahe filii excitantur, et ut operantes dignos fructus penitentie sint admonentur: ut qui diabolum patrem habere ceperant, cum eis, qui de lapidibus excitarentur, rursum Abrahe filii per fidem fiant.

4. Christus noster seruator et iudex.---Securis uero radicibus arborum apposita testatur   ius presentis in Christo potestatis, infructuosarum arborum cede et concrematione significans inutilis perfidie excidium  conflagrationi iudicii preparari. Et quia Legis opus  esset iam inefficax ad salutem, et Ioannes baptizandis in penitentiam  nuntius exstitisset ; se quidem baptizare in penitentiam dicit, sed fortiorem esse uenturum, cuius ferendorum  calceamentorum sit indignus officio : apostolis circumferende predicationis gloriam derelinquens, quibus speciosis pedibus pacem Dei erat debitum nuntiare . Salutis igitur nostre et iudicii tempus designat in Domino, dicens, Ille baptizabit uos in Spiritu sancto et igni: quia baptizatis in Spiritu sancto, reliquum sit consummari  igne iudicii. Habens uentilabrum in manu, et purgabit aream suam, et congregabit triticum suum in horreum; paleas autem comburet igni inexstinguibili . uentilabri opus est, ab infructuosis fructuosa discernere.  Quod in manu Domini sit, arbitrium indicat potestatis, triticum suum, perfectos scilicet credentium fructus, horreis recondentis; paleas uero,  id est, inutilium atque infructuosorum hominum inanitatem, igni iudicii concremantis.

5. Hominem assumptione, aquas lauacro sanctificauit.---Tunc uenit iehsu  a Galilea in Iordanem ad Ioannem, ut baptizaretur ab eo ; et reliqua.  Erat in Christo Iesu homo  totus; atque ideo in famulatum  spiritus corpus assumptum, omne in se sacramentum nostre salutis expleuit.  Ad Ioannem igitur uenit ex muliere natus, constitutus sub lege, et per uerbum  caro 676 factus. Ipse quidem lauacri egens non erat, quia de eo dictum est, Peccatum non fecit ; et ubi peccatum non est, remissio quoque  eius est otiosa. Sed assumptum ab eo creationis nostre fuerat et corpus et nomen: atque ita non ille necessitatem habuit abluendi, sed per illum in aquis ablutionis nostre erat sanctificanda purgatio. Denique et a Ioanne baptizari prohibetur, ut Deus : et ita in se fieri oportere, ut homo edocet . Erat enim per eum omnis implenda iustitia, per quem  solum lex poterat impleri. Atque ita et prophete testimonio lauacro non eget, et exempli sui auctoritate humane salutis sacramenta consummat, hominem et assumptione sanctificans et lauacro.

6. Baptismi nostri effectus in Christi baptismo adumbrati.---Ordo etiam in eo arcani celestis exprimitur. Nam baptizato eo, reseratis celorum aditibus, Spiritus sanctus emittitur, et specie columbe uisibilis agnoscitur, et istius modi paterne pietatis unctione perfunditur. uox deinde de celis ita loquitur:  Filius meus es tu, ego hodie genui te . Filius Dei auditu conspectuque monstratur, plebique infide et prophetis inobedienti testimonium de Domino suo mittitur et contemplationis et uocis: ac simul ut ex eis que consummabantur  in Christo cognosceremus, post aque lauacrum, et de celestibus portis sanctum in nos Spiritum inuolare, et celestis nos glorie unctione perfundi, et paterne uocis adoptione Dei filios fieri; cum ita dispositi in nos sacramenti imaginem ipsis rerum effectibus ueritas prefigurauerit.



CAPUT III. De tentatore diabolo, et de ieiunio Iesu quadraginta diebus, de Petro et Andrea piscatoribus.

1. Tunc iehsu ductus est in desertum ab Spiritu, ut tentaretur a diabolo , et reliqua. Et in desertum traductio, et quadraginta dierum ieiunium, et post ieiunium fames, et satane tentatio, et responsio Domini, magni celestisque consilii effectibus plena 677 sunt. Nam quod in desertum ductus est, significatur libertas  Spiritus sancti, hominem suum iam diabolo offerentis, et permittentis tentandi et assumendi occasionem, quam non nisi datam tentator habuisset. Erat igitur in diabolo de metu suspicio, non de suspicione cognitio: mouebatur enim quadraginta dierum ieiunio. Sciebat  totidem diebus aquas  abyssi effusas , exploratam repromissionis terram, Moysi legem a Deo scriptam, annorum quoque, quibus plebs in eremo uita angelorum habituque mansit, hunc numerum fuisse expletum. Igitur istius temporis metu, in tentando eo, quem hominem contuebatur, sumpsit temeritatem. Adam enim pellexerat, et in mortem fallendo traduxerat. Sed ita dignum nequitia eius et scelere erat, ut in eo, cuius morte et calamitatibus gloriabatur homine uinceretur; et qui Dei beneficia homini inuidisset, ante tentationem Deum in homine intelligere non posset. Tentatur igitur statim post baptismum Dominus, tentatione sua indicans in sanctificatis nobis maxime diaboli tentamenta grassari: quia uictoria ei est magis exoptata de  sanctis.

2. Fames Christi qualis.---Non cibum etiam hominum esuriit, sed salutem: nam post quadraginta dies, non in quadraginta diebus esuriit , Moyse et Elia in eodem ieiunii tempore non esurientibus. Igitur cum esuriit Dominus, non inedie subrepsit operatio:  sed uirtus illa, quadraginta  dierum non mota ieiunio, nature sue hominem dereliquit. Non enim erat a Deo diabolus, sed a carne uincendus: quam utique tentare ausus non fuisset, nisi in ea per esuritionis infirmitatem que sunt hominis recognouisset. Quam utique in eo sentiens ita orsus est: Si filius Dei es . Anceps sermo est, si filius Dei es. Licet esurientem uideret, quadraginta tamen dierum in eo ieiunium pertimescebat. Qua rerum ratione indicat, post quadraginta dierum conuersationem, quibus post passionem in seculo erat commoraturus, esuritionem se humane salutis habiturum. Quo in tempore, exspectatum Deo patri munus, hominem quem assumpserat reportauit.

3. Quid diabolus Christi deitatem explorare, uel  patientiam tentet frangere. Christus Deus et homo.---Contuendum itaque nunc illud est, quibus tandem interrogationibus usus sit. Ait: Si 678 filius Dei es, dic ut lapides isti panes fiant. Fallax diabolus, et ad traducendum artifex callidissimus, posse omnia Christum sciebat, et esuritionem in homine ex ipso ieiunii tempore sentiebat, ignarus quidnam esuriretur. Eam ergo in tentando conditionem operis proposuit, per quam et in Deo, ex demutatione lapidum in panes, uirtutem potestatis agnosceret; et in homine, oblectamento cibi, patientiam  esuritionis illuderet. Sed Dominus non panem potius, quam salutem hominum esuriens, ait: Non in pane solo uiuit homo : quia ipse non solum homo, sed et Deus, licet usque in tentationis diem  cibo hominis abstineret, Dei tamen Spiritu alebatur: ostendens non in pane hoc solitario, sed in uerbo Dei alimoniam eternitatis esse sperandam.

4. Diabolus silet que contra se: iactantia cauenda.---Sequens etiam interrogatio talis est, cum eum in summum templi sustulisset: Si filius Dei es, mitte te deorsum, et reliqua . Laborat tentatione Dominum de excelsis ad inferiora deducere: et positum in templi summo, id est, super leges et prophetas eminentem, in humilibus continere. Sciebat  quidem et ministeria angelorum prompta esse Dei filio, neque in lapidem posse offensionis incidere : quippe super aspidem et basiliscum ambulaturum, et calcaturum leonem et draconem. De his enim que in se dicta sunt tacuit; sed superiora memorando, uult quoquo modo obedientiam elicere  tentato; relaturus hinc gloriam, si sibi Dominus maiestatis, licet per confidentiam, paruisset. Sed nulla diabolo contigit tante fraudis occasio, idipsum Domino tempore posteriore testante, cum dicit: uenit princeps huius seculi, et non inuenit in me quidquam . Digna igitur hanc eius petulantiam Domini est secuta responsio: Non tentabis Deum et Dominum tuum . Diaboli conatus et tentamenta   contundens, et Deum se protestatur et Dominum: docens a fidelibus abesse oportere iactantiam, quia cum omnia possibilia Deo sint, nichil tamen in tentationem eius audendum sit.

5. Tentationum Christi idem ordo, qui Ade. Honor seculi, opus diaboli.---Sed iam tertio tota diabolice potestatis commouetur ambitio. Constituto igitur Domino in monte excelso, uniuersa orbis terrarum regna, eorumque gloriam obtulit, si modo adoraretur ipse . Iam gemina responsione opinionem suspicionis excesserat. Cibo Adam pellexerat, et de paradisi gloria in peccati locum, id est, in regionem uetite arboris deduxerat: tertio diuini nominis ambitione corruperat, diis futurum similem pollicendo. Igitur aduersus Dominum tota  iam seculi potestate pugnatur, et Creatori suo possessio huius uniuersitatis offertur: ut tenens ordinem fraudis antique, quem neque 679 cibo pellexerat, nec loco mouerat, nunc uel ambitione corrumperet, Sed responsio Domini dignum de superioribus gradum fecit. Ait enim: uade  satana. Scriptum est enim, Dominum Deum tuum adorabis, et illi soli seruies . Temeritatis tante congruum exitum tulit, cum et criminum suorum in satana nomen audiuit, et Dominum Deum suum adorandum  in homine cognouit. Prebuit etiam huius responsionis effectu magnum nobis Dominus exemplum: ut  contempta humane potestatis gloria, et seculi ambitione postposita, solum meminissemus Deum et Dominum adorandum; quia omnis seculi honor diaboli sit negotium. Post hanc ergo diaboli fugam, Angeli Christo ministrant ; ostendentes  , a nobis uicto calcatoque diaboli capite, et Angelorum ministeria, et uirtutum in nos celestium officia non defutura.

6. Apostolorum priorum uocatio quid designet.---Cum audisset autem iehsu, quod Ioannes traditus esset, secessit in Galileam . Transitus in  Capharnaum, et prophetia Esaie, rei geste ordo est. In piscatorum uero  electione, ex hominum  arte futuri eorum officii opus proditur; ut piscibus e mari, ita hominibus deinceps e seculo in locum superiorem, id est, in lumen celestis habitaculi protrahendis. Quibus et artem et patrias et domos relinquentibus, docemur Christum secuturi, et secularis uite sollicitudine, et paterne domus consuetudine non teneri. In quatuor uero primum Apostolis eligendis, preter rerum, fidem, quia et ita gestum est, futurorum Euangelistarum numerus prefiguratur. Galileam igitur circuit, et in synagogis predicat regni Euangelium: et omnium egritudinum infirmitates medendo, factis ipse se profert: ut quem in prophetarum uoluminibus legere erant soliti, presentem operibus contuerentur.



CAPUT Iu. De beatitudine et preceptis, de reconciliatione fratrum, de adulterio, de oculo et manu eruenda, de iuramentis et eleemosyna.

1. Christus in monte, quid.---Congregatis igitur pluribus turbis, montem conscendit, et docet : in paterne scilicet maiestatis positus celsitudine, celestis uite precepta constituit. Non enim eternitatis instituta, nisi in eternitate positus, tradidisset. Denique ita scriptum est: Aperuit os suum, et docebat eos . Locutum eum fuisse, promptius erat dicere. Sed quia in gloria paterne maiestatis  institerat, et eternitatem 680 docebat, idcirco ad motum Spiritus eloquentis obedisse ostenditur humani oris officium.

2. Humilitatis cause et premium.---Beati pauperes spiritu; quoniam ipsorum est regnum celorum . Exemplo Dominus docuerat humane ambitionis  gloriam relinquendam, dicens: Dominum Deum tuum adorabis, et illi soli seruies . Et cum se per prophetas populum humilem et ad uerba sua trementem  premonuisset esse electurum ; in spiritus humilitate perfecte beatitudinis posuit exordium. Igitur humilia spirantes, id est, esse se homines recordantes, in celestis regni possessione  constituti, conscii sibi ex sordentibus ac tenuissimis se principiis coalitos in hanc formam perfecti corporis procreari, et in hunc sentiendi, contuendi, iudicandi, agendi sensum, Deo profectum ministrante, procedere: nichil cuiquam suum esse, nichil proprium, sed cunctis dono parentis unius eadem et ueniendi in uitam tribui primordia, et utendi  ea substantiam ministrari: ac nos optimi  illius, qui nobis sit ista largitus, exemplo, perfuncte in nos bonitatis eius esse emulos oportere; ut boni omnibus simus, communia omnia omnibus existimemus; nulla nos nec secularis fastus insolentia, nec opum cupiditas, nec inanis glorie ambitio corrumpat: sed subiecti Deo simus, et de communione uiuendi in omnes communis uite caritate teneamur, magnum etiam in eo, quod nati sumus, diuine bonitatis futurum profectum  existimantes, cuius premium atque honor presentis uite operibus sit merendus: atque ita per hanc spiritus humilitatem qua de Deo nobis meminerimus et indulta omnia, et deinceps potiora speranda, celorum regnum erit nostrum.

3. Beati mites; quoniam ipsi hereditabunt terram. . Mitibus terre hereditatem pollicetur, id est, eius corporis, quod ipse Dominus assumpsit habitaculum . Quia per mansuetudinem mentis nostre habitauerit Christus in nobis, nos quoque 681 gloria clarificati eius corporis uestiemur.

4. Cuius luctus erit consolatio.---Beati lugentes; quoniam ipsi consolabuntur . Lugentibus eterne consolationis solatia repromittit. Non orbitates aut contumelias aut damna merentibus, sed peccata uetera flentibus, et criminum quibus obsordescimus conscientia erumnosis, hec sedula in celo consolatio preparatur.

5. Beati qui esuriunt et sitiunt iustitiam; quoniam ipsi saturabuntur . Sitientibus et esurientibus  iustitiam, beatitudinem tribuit: significans extensam in Dei doctrinam sanctorum auiditatem bonis perfecte in celo satientatis expleri.

6. Beati misericordes; quoniam ipsis miserebitur Deus . Misericordibus misericordie munera preparat. In tantum enim Deus beneuolentie nostre in omnes delectatur affectu, ut misericordiam suam sit  solis misericordibus prestiturus.

7. Dei conspectum ferre nequit immundus.---Beati mundo corde; quoniam Deum ipsi uidebunt . Mundis corde conspectum Dei spondet. Nihil enim pollutum et sordidum ad occursum diuine claritatis insistit, et ad conspectum Dei acies  obsolete mentis hebetatur: eos scilicet et uisui et occursui Dei esse  patentes, quibus per animi nitorem ac uite puritatem potestas sit contuendi. Non enim nisi spiritu perfecti,  et immortalitate immutati, quod solis mundis corde dispositum est, hoc quod  in Deo est immortale cernemus.

8. Beati pacifici; quoniam filii Dei uocabuntur . Pacificorum beatitudo adoptionis est merces, ut filii Dei maneant; parens enim omnium Deus unus est. Neque aliter transire in nuncupationem familie eius licebit, nisi obliuione earum rerum assumpta, quibus possemus offendi, fraterne inuicem caritatis pace uiuamus.

9. Beati qui persecutionem patiuntur propter iustitiam, et reliqua . Perfecta ad postremum  eos beatitudine muneratur, quibus omnia pro Christo pati  pronus affectus est: quia ipse iustitia est. His igitur et regnum reseruatur, et merces 682 in celo copiosa promittitur, qui in contemptu seculi pauperes spiritu, et damnis rerum presentium iacturisque probrosi, et aduersus maledicta hominum celestis iustitie confessores, ac deinceps gloriosi promissorum Dei martyres, omnem uite usum testimonio  eternitatis eius impenderint.

10. Sal terre apostoli.---uos estis sal terre. Quod si sal  infatuatum fuerit: ad nichilum ualet id quod salietur . Sal, ut arbitror, terre nullum est: quomodo ergo apostolos sal terre nuncupauit? Sed proprietas est querenda dictorum, quam et apostolorum officium, et ipsius salis natura monstrabit.  Sal est in se uno continens aque et ignis elementum; et hoc ex duobus est unum. Hic igitur  in unum usum humani generis effectus, incorruptionem corporibus quibus fuerit adspersus impertit, et ad omnem sensum conditi saporis aptissimus est. Apostoli autem sunt rerum celestium predicatores, et eternitatis uelut satores: immortalitatem omnibus corporibus, quibus eorum sermo adspersus fuerit,  conserentes, atque, ut Ioannes superius testis est, sacramento aque ignisque perfecti.   Merito igitur sal terre nuncupati sunt, per uirtutem doctrine saliendi modo eternitati corpora reseruantes. Sed natura salis semper eadem est, nec immutari umquam potest. uerum quia conuersioni homo subiacet, et solus beatus, qui  usque ad finem in omnibus Dei operibus permanserit; ideo eos, sal terre nuncupatos, monet in tradite sibi potestatis uirtute persistere, ne infatuati nichil saliant, et ipsi sensu accepti saporis amisso uiuificare corrupta non possint, et proiecti de Ecclesie promptuariis, cum his quos salierint, pedibus incedentium proterantur.

11. Mundi fugant tenebras.---uos estis lumen mundi . Natura luminis est, ut lucem quocumque circumferatur emittat, illatumque edibus  tenebras interimat, luce dominante. Igitur mundus extra cognitionem Dei positus  obscurabatur ignorantie tenebris: cui per apostolos scientie lumen inuehitur, et cognitio Dei claret, et de paruis eorum corpusculis, quocumque incesserint, lux tenebris ministratur.

12. Ciuitas caro a Christo assumpta, ciues homines.---Non potest ciuitas abscondi supra montem edificata, neque accendunt lucernam, et ponunt eam sub modio, et reliqua . Ciuitatem carnem quam 683 assumpserat nuncupat: quia ut ciuitas ex uarietate ac multitudine consistit habitantium; ita in eo, per naturam suscepti corporis, quedam uniuersi generis humani congregatio continetur. Atque ita et ille ex nostra in se congregatione fit ciuitas, et nos per  consortium carnis sue sumus ciuitatis habitatio. Abscondi ergo iam non potest: quia in altitudine positus celsitudinis Dei, admiratione operum suorum et contemplandus et intelligendus omnibus efferatur.

13. Synagoga, modium occultans lumen. Christus lucerna.---Sed nec lucerna accenditur, recondenda sub modio. Qui enim fructus est,  clauso impensam luminis continere? uerum Synagogam digne Dominus modio comparauit: que susceptos fructus  intra se tantum receptans, certum modum dimense obseruantie continebat; nunc tamen fructu omni, adueniente se,  uacua sit, non tamen adhuc potens luminis occulendi. Atque ideo iam lucerna Christi non recondenda sub modio est, neque operimento occultanda Synagoge: sed  in ligni passione suspensa, lumen eternum est in Ecclesia habitantibus prebitura. Pari etiam fulgere apostolos monet lumine ; ut admiratione operis eorum Deo laus impertiatur: non quod ab hominibus oporteat gloriam querere, quia omnia  in honorem Dei sunt agenda; sed ut, dissimulantibus licet nobis, opus nostrum his inter quos uiuimus eluceat.

14. Lex Christi prenuntia.---Nolite putare quoniam ueni dissoluere legem aut prophetas: non ueni  dissoluere, sed adimplere . uirtus et potestas uerborum celestium grandia in se momenta complexa sunt. Lex enim operum posita est, et omnia in fidem eorum, que in Christo erant reuelanda, conclusit: cuius et doctrina et passio grande et profundum est paterne uoluntatis arbitrium. Lex autem sub uelamento uerborum spiritalium natiuitatem Domini nostri Iesu Christi, et corporalitatem, et passionem, et resurrectionem locuta est: atque id ita iam ante tempora secularia in etatis nostre tempus esse dispositum, frequens et prophetica et apostolica auctoritas est. Igitur post ieiunium dierum quadraginta, satanas tantis suspicionibus anxius, usque ad tentandi erupit audaciam: ingens in Iesu pertimescens celestis molitionis arcanum.  iehsu  enim Domino nostro nomen ex corpore est. Itaque et 684 corporalitas eius et passio, uoluntas Dei et salus seculi est: et ultra humani sermonis eloquium est, Deum ex Deo, Filium ex Patris substantia atque intra Patris substantiam consistentem, primum in hominem corporatum, dehinc morti hominis conditione subiectum, postremo post triduum in uitam ex morte redeuntem,  consociatam Spiritus et substantie sue eternitati materiem ad celum assumpti corporis retulisse.

15. Qui a Christo impleta. Crux Christi non erusbescenda. ---Ne igitur aliud existimaremus in operibus suis esse, quam contineretur in lege; non soluere se legem professus est, sed implere: celum quidem et terram, maxime, ut arbitramur, elementa esse soluenda: ceterum ne minimum quidem posse esse de mandatis legis infectum; in ipso enim lex et prophetia omnis impletur. Sub passione et iamiam spiritum traditurus, magni huius in se certus arcani,  potus aceto consummata omnia est professus: fidem enim gestorum, omnia tum prophetarum dicta sumebant. Itaque ne minima quidem mandatorum Dei, nisi cum piaculo  Dei constituit esse soluenda : futuros minimos, id est, nouissimos ac pene nullos denuntians, minima soluentes.  Nulla autem his minora possunt esse, que minima sunt. Minimum autem est omnium, Domini passio et crucis mors: quam si quis tamquam erubescendam non confitebitur, erit minimus; confitenti uero magne in celo uocationis gloriam  pollicetur.

16. Euangelium qui legem excedat.---Dico autem uobis, quia nisi abundauerit iustitia uestra plus quam Scribarum et Phariseorum, non intrabitis in regnum celorum . Pulcherrimo ingressu opus legis cepit excedere, ut non dissolueret eam, sed profectu potiore precederet: aditum apostolis in celum, nisi iustitiam Phariseorum equitate anteissent, denuntians non futurum. Propositis igitur his que in lege prescripta sunt, profectu ea non abolitione transgreditur.

17. Ira sine causa homicidii rea. ---Lex uetuit occidere, reatum homicidii seueritate iudicii expiatura . Sed male in alterum commote mentis affectio idem in Euangeliis habet  pene; et ex precepto fidei non minus rea ira est sine ratione suscepta, quam in operibus legis homicidium. Et qui dixerit fratri suo racha, reus erit concilio . Racha uacuitatis opprobrium est: et qui sancto Spiritu plenum conuicio uacuitatis insimulat, fit reus concilio sanctorum; contumeliam Spiritus sancti 685 sanctorum iudicium animaduersione luiturus: Qui autem fatuum dixerit, reus erit gehenne ignis. Piaculi magni periculum est, quem salem Deus nuncupauerit, eum contumelia infatuati sensus lacescere:  et stultorum intelligentiam salientem , stulte intelligentie exasperare maledicto. Istiusmodi igitur eterni ignis erit pabulum. Ita quidquid lex  ne in ipsis quidem operibus damnauit, euangeliorum fides pro contumeliosa tantum uerborum facilitate condemnat.

18. Pax cum fratribus paci Dei premittenda.---Mutua igitur uniuersos caritate deuinciens, nullam impacifice orationis fieri precem patitur: sed altario munera offerentes, si recordentur habere se cum fratribus aliquid simultatum, reconciliatos humana pace reuerti in diuinam pacem iubet, in Dei caritatem de caritate hominum transituros .

19. Cito ineunda est.---Et quia nullum tempus uacuum affectu placabilitatis esse permittit, cito in  omni uite nostre uia reconciliari nos aduersario benignitate precepit: ne in reditu gratie morosi, in mortis tempus non inita pace ueniamus, nosque aduersarius iudici tradat, et iudex ministro, et in carcerem mittamur, et non exeamus inde, donec reddamus nouissimum quadrantem . In preceptis dominice orationis remitti nobis peccata nostra oramus exemplo, et data aduersariis conditione uenie, ipsius ueniam deprecamur . Hec itaque negabitur nobis, si aliis negetura nobis: nostroque ipsi iudicio rei sumus, si in iudicii tempus non remissis simultatibus transeamus; aduersario tradente nos iudici, quia manens in eum simultatis nostre ira nos arguit. Et quia caritas plurimum peccatorum tegit , et  errorum nostrorum ambitiosa ad Deum patrona est; nouissimum pene quadrantem soluemus, nisi pretio ipsius aliquantorum criminum culpa redimatur. Quid autem a pluribus in hoc capite sensum sit, non putaui esse tractandum. Hoc enim, quod aduersario reconciliari  beneuolentia iubemur, ad corporis et spiritus aduersantium sibi concordiam retulerunt; sed nos ordinem doctrine tenentes, et opus legis euangelicis profectibus excedentes, non putauimus intelligentie continuationem oportere conuelli.

20. Audistis quia dictum est antiquis, non mechaberis, etc. . Fertur suo cursu ordo precepti, et pretermissis legis operibus, iam in Euangeliis  adulterio motus tantum oculi incidentis equatur:  et cum fornicationis opere punitur illecebrosa uisus transcurrentis affectio.

686 21. Membra abscidenda, propinqui scandalizantes. Frustra corpus, et non cor, exsecatur.---Quod si oculus tuus dexter scandalizat te, erue eum, et proiice abs te, etc. . Fit innocentie gradus celsior, et profectum fides sumit. Carere enim non solum propriis uitiis, sed et extrinsecus incidentibus admonemur. Non enim ex causis peccantium membrorum, corporis damna precepta sunt: dextro enim oculo non minus sinister erraret. Certe pes sensu concupiscentie carens damno inutilis est, in quem pene causa  non incidet. Sed quia diuersa inuicem membra, corpus tamen omnes unum sumus; abiicere a nobis, uel potius eruere, propinquitates  carissimorum  nominum admonemur, si in illis aliquid tale cernamus, ne in consortium criminis eorum de familiaritate ueniamus: rectius utilibus et maxime necessariis, tamquam oculi et pedis membris carentes, quam usque in societatem gehenne, uitiose propinquitatis teneamur affectu. Esset autem abscisio membrorum utilis, si et cordis esse posset exsectio. Cum enim  concupiscentia efficientie comparetur, damnum corporis otiosum est, relicto uoluntatis instinctu.

22. Dictum est autem: Quicumque dimiserit uxorem suam, det illi repudium, etc. . Aequitatem in omnes concilians, manere eam maxime in coniugiorum pace precepit: legi addens plura, nichil demens. Nec sane profectus argui potest. Nam cum  lex libertatem dandi repudii ex libelli auctoritate tribuisset, nunc marito fides euangelica non solum  uoluntatem pacis indixit, uerum etiam reatum coacte in adulterium uxoris imposuit, si alii ex discessionis necessitate nubenda sit:  nullam aliam causam desinendi a coniugio prescribens, quam que uirum prostitute uxoris societate pollueret.

23. Iurandi consuetudo ac necessitas Christianis sublata.---Iterum audistis quia dictum est antiquis: Non periurabis, etc. . Lex penam posuerat periurio, ut fraudulentiam  mentientium sacramenti religio contineret; simulque plebs rudis atque insolens frequentem de Deo suo mentionem haberet familiaritate iurandi. Fides uero sacramenti consuetudinem remouet, uite nostre negotia in ueritate constituens, abiecto fallendi 687 affectu, simplicitatem loquendi audiendique prescribens; ut quod erat esset, non  esset uero quod non erat:  quia inter est et non, patens esset materia fallendi, et quod ultra est, id omne de malo est . Quod enim est, suum est ut semper sit: quod uero non est, nature est ut non sit. Ergo in simplicitate uiuentibus  iurandi religione opus non est, cum quibus semper quod est, est: quod non, non: et per hec eorum et opus et sermo omnis in uero est.

24. Iudeorum superstitio damnatur.---Neque per celum iurabis, quia sedes Dei est, et reliqua . Non solum nos reddere Deo sacramenta non patitur, quia omnis Dei ueritas dicti factique nostri simplicitate retinenda est: sed superstitionem contumacie ueteris condemnat. His enim elementorum nominibus Iudeis erat religio iurare, et celi, et terre, et  Ierusalem, sed et capitis sui, quibus in contumeliam Dei  sacramento uenerationem deferebant. Quid  enim momenti erat iurare per celum Dei sedem, iurare per terram scabellum pedum eius, iurare per Ierusalem urbem breui ob insolentiam et peccata inhabitantium destruendam: cum presertim in preformationem Ecclesie, id est, corporis Christi, que magni regis est ciuitas, esset constituta? Per caput autem iurare cur uellent? Numquid uel capilli unius mutandi facultas esse poterat iuranti, cum omnibus colorem natura a Deo profecta suggereret? Atque ita hec sacramentorum pignora plena apud eos piaculi fuisse demonstrat: cum ignorato aut neglecto opifice suo, religionem operibus impertirentur.

25. Ulciscendi libido cercetur.---Audistis, quia dictum est, oculum pro oculo, dentem pro dente, et reliqua . Extensam fidei nostre in eternum  spem rebus ipsis Dominus uult probari: ut ipsa dissimulande iniurie tolerantia testis iudicii sit futuri. Lex infidelem Isrel intra metum  metu continebat, et iniurie uoluntatem iniurie uicissitudine cercebat. Fides autem nullius tam grauem dolorem esse patitur iniurie, ut ultionem expetat, et illate sibi quisquam uindex sit contumelie: 688 quia in iudicio Dei, et perpessis iniuriam plus est consolationis, et pena seuerior iniuriosis. Atque ita non solum ab iniquitatibus nos abesse Euangelia precipiunt, uerum etiam ulciscende iniurie exigunt dissimulationem. Nam accepta alapa maxillam alteram iubemur offerre , et mille passus onus uehentes, progredi in spatium passuum duum millium, iniurie augmento profectum ultionis habituri, ipso  uirtutum celestium Domino ad incrementum glorie et maxillas palmis, et flagris scapulas offerente.

26. Litium cause amputantur. Munificentia iubetur. Gratie Dei grutuita sit dispensatio.---Non solum autem iudicii humani refugienda esse arbitria precipit, uerum etiam cum damni uoluntate uitanda; ut tunicam nobis uolenti iudicio  exuere, remittamus et pallium : et per spem bonorum futurorum secularem supellectilem contemnentes, inanem gentium cupiditatem et uanitatem infructuose auaritie arguamus. Omnibus etiam dari que poposcerint iubet, et a precibus uolentium mutuari os atque animum non referre; ut his, quibus indigent, per nostram munificentiam expleantur, et eorum uel sitim potu, uel famem cibo, uel nuditatem uestitu indulto  arceamus: ac sic bonorum eorum, quibus a Deo indigemus, digni reperiamur; cum obtinendi meritum indulgendi consuetudo conciliet. In officio quoque  dispensande eius quam accepimus gratie, pronos  esse oportere demonstrat; ut boni gratuiti sit dispensatio gratuita, et mutuari uolentibus non negemus quod mutuamur a Deo, semper sine habendi damno impertiendi ministerio  functuri.

27. Inimicorum dilectio.---Audistis quia dictum est, Diliges proximum tuum, et odies inimicum tuum, et reliqua . Conclusit omnia bonitate perfecta. Amari enim lex proximum exigebat, et in inimicum licentiam odii dabat. Diligi uero inimicos fides precipit, et petulantes humanarum mentium motus, publice caritatis frangit affectu ; non solum iram ab ultione depellens, sed etiam in amorem mitigans iniuriosi: quia gentium sit amantes amare, et commune sit diligere diligentes. uocat igitur nos in Dei ut hereditatem, ita et imitationem: bonis et  iniustis, Christi sui aduentu, in baptismi et Spiritus  sacramentis et solem tribuentis et pluuiam . Ita nos ad perfectam uitam, per hanc publice bonitatis concordiam, quia nobis in celo pater sit perfectus imitandus, instituit.

28. Iactantia fugienda.---Attendite, iustitiam uestram ne faciatis coram hominibus, etc. . Omnem curam rerum presentium amouet, et attentos tantum esse in spem futuri iubet, neque sectari uel hominum 689 fauorem ostentatione bonitatis, uel iactantiam religionis orationis publice copia, sed intra conscientiam fidei fructum boni operis continendum: quia humane laudis consectatio eam tantum, quam ab hominibus expetit, mercedem sit receptura; ceterum promerendi Dei exspectatio, premium  sit longe patientie consecutura. Sinistra quoque manus ut ignoret opus dextere  . Sed numquid istud natura corporis sinit? aut intelligentie sensum manuum ministeria sortiuntur? uerum  ut in Dei scientia opera nostra consistant: cum sub nuncupatione membrorum, in his que geramus, eorum que nostra sunt atque nobiscum sunt conscientia arceatur



CAPUT u. De oratione et ieiunio, de thesauro in celo, de lucerna corporis, de duobus dominis, de cibo et uestitu, de uolatilibus et liliis agri et feno, de sollicitudine diei, de festuca et trabe in oculo.

1. Orationis locus, cor.---Clauso quoque cubiculi  ostio iubemur orare, atque in omni loco precem fundere edocemur : et sanctorum oratio inter feras, carceres, flammas, et de profundo maris ac bestie uentre suscepta est . Ergo non  occulta domus, sed cordis nostri cubiculum ingredi, et clauso mentis nostre secreto orare ad Deum, non multiloquio, sed conscientia admonemur, quia dictorum uerbis opus omne precellat.  De orationis autem sacramento necessitate nos commentandi Cyprianus uir sancte memorie liberauit. Quamquam et Tertullianus hinc uolumen aptissimum scripserit: sed consequens error hominis, detraxit scriptis probabilibus auctoritatem.

2. Ieiunantis sit conscientia pura, et bona opera.---Cum autem ieiunatis, nolite fieri sicut hypocrite tristes: exterminant enim facies suas, ut pareant hominibus ieiunantes, etc. . Ieiuniorum profectum docet extra iactantiam confecti corporis esse oportere, neque de  iniurie ostentatione fauorem  gentium consectandum; sed omne ieiunium in sancte operationis decore ponendum. Oleum enim fructum misericordie esse, celestis et propheticus sermo est. Ergo bonitatis operibus caput nostrum, id est, uite nostre sensus ornandus est; quia intelligentia omnis in capite est: sordesque in facie abluende, ne quid sit horroris ex uitiis, sed magis gratia candoris sit in  occursu: atque ita nos 690 in splendorem bone conscientie elutos, et in gratiam misericordis operis delibutos, Deo ieiunia nostra commendent. Ceterum fugientes in ieiuniis hominum conscientiam  unctis capitibus, et ridiculi magis erimus, et cogniti.

3. Ubi cor hic, ibi post hanc uitam erit.---Nolite thesaurizare uobis thesauros in terra, et reliqua .  Pretermissa igitur humane glorie et opulentie sollicitudine, omnem placendi Deo curam sumi oportere demonstrat: quia humanam laudem uel corporum uitia, uel obtrectatio inuidentium corrumpat; et hic thesaurus pecunie, aut detrimento sit periculosus, aut furto. Ceterum laus celestis eterna est, nec subrepentis furto subtrahenda, nec tinea aut rubigine inuidie exedenda: corde nostro sedem thesauri utram sit  secutum habituro, et intelligentie nostre lumine aut cum pecunia damnosa futuro, aut cum Deo sempiterno.

4. Corporum claritas aut tenebre eterne pro diuersa ratione animorum. ---Lucerna corporis tui est oculus tuus . Continens sensus est. De oculi enim  luminis officio lumen cordis expressit. Quod si simplex et lucidum manebit; claritatem eterni luminis corpori tribuet, et splendorem originis  sue corruptioni carnis infundet. Si autem obscurum peccatis, et uoluntate erit nequam; uitiis mentis natura corporis subiacebit. Et si lumen, quod in nobis est, tenebrosum sit; quantas necesse est ipsarum tenebras esse tenebrarum ? quia iam periculose soleat animi generositati terrene carnis uitiosa origo dominari, longeque magis peccata corporum ingrauescere, si etiam cupiditatibus adiuuentur animorum: ex eoque  fieri preter naturam suam corpora  nostra tenebrosa, si in illis mentium lumen exstinctum sit; quod si per simplicitatem spiritus retinuerimus, lumine suo necesse est et corpus illuminet.

5. Deo et seculo seruiri nequit.---Nemo potest duobus dominis seruire, etc. . Duum dominorum infidele seruitium est, nec par eiusdem potest esse ad seculum atque ad Deum cura. In alterum enim necesse est odium sit, in alterum amor: quia idem opus diuerse dominorum non conueniat uoluntati, nec pauperes spiritu Deo placentes ambitiose seculi huius possint apti esse iactantie.

6. Seculi contemptu celum unum suspiret animus.---Ideo dico uobis, ne cogitetis in corde uestro, quid manducetis; neque corpori uestro, quid uestiatis. Nonne anima uestra pluris est quam esca, et corpus pluris est  quam uestimentum ? Contemptum seculi, et fiduciam futurorum toto superiore 691 sermone preceperat. Nam cum ad iniuriam pronos iubet esse, et ad damnum uoluntarios, et ad ultionem negligentes, et ad diligendum  promiscuos, et ad humanam gloriam incuriosos; confirmari nos in spem bonorum eternorum laborat. Plures enim et amor presentium, et desperatio futurorum incertos facit: et aut illecebris capit, aut infidelitate confundit: Ergo regnum celorum, quod prophete nuntiauerunt, Ioannes predicauit, Dominus noster in se esse positum  est professus, uult sine aliqua incerte uoluntatis ambiguitate sperari: alioquin iustificatio ex fide nulla est, si fides ipsa fiat ambigua. Igitur curam nullam esse uestitus et cibi precipit, dicens et escis animam, et cibo corpus esse pretiosius.

7. Altior sensus latet in predictis.---Et quidem pulchrum est, presentium rerum contemptu, curam tantum diuinis rebus impendere: sed altius sermo descendit, et in celestis dicti intelligentiam uerbis subiecta ratio extenditur. Thesaurum Dominus condi iussit in celo, et ex oculi lumine corpori quoque splendorem spopondit, et dominis duobus neminem placere posse testatus est: et post hec ait: Ideo dico uobis, ne cogitetis in corde uestro, quid manducetis; neque corpori uestro, quid induatis.  Que consequuntur,  non satis propositionibus congruunt. Numquid et unius domini seruus non possit circa uestem esse cibumque sollicitus? Numquid per aduersam ualetudinem hebetato oculi lumine obscurabitur corpus? aut quod corporis lumen esse possit ex oculo? Numquid thesaurizare in celis sola nuditas aut fames poterit?

8. De resurrectione quedam dubia soluuntur. ---Sed quia corruptus circa futurorum curam infidelium sensus est, calumniantium que in resurrectione corporum species sit futura, que  in substantiam eternitatis alimonia; et cum ex difficultatibus questionum inutilium, quedam utendarum presentium uoluptatum ratio quesita est, inutili  metu circa Dei reuerentiam demorantes, in seculi gaudia transeunt; atque ita est, ut duobus dominis unius infidele seruitium sit: igitur ex summo pietatis affectu, grauissimo  diffidentie periculo ante predicto, ita admonet: Nonne anima pluris est quam esca, et corpus pluris est quam uestimentum ? In dictis Dei ueritas est, et rerum creandarum efficientia omnis in uerbo est. Ita nec quod spopondit ambiguum  est, nec inefficax 692 quod locutus est. Nihil est quod non in substantia sua et creatione  corporeum sit: et omnium, siue in celo siue in terra, siue uisibilium siue inuisibilium, elementa formata sunt. Nam et animarum species, siue obtinentium corpora, siue corporibus exsulantium,  corpoream tamen nature sue substantiam sortiuntur; quia  omne quod creatum est, in aliquo sit necesse est. Atque ideo  ineptiam inutilissime questionis Deus arguens, non patitur, anima et corpore in eternitatis substantia collocandis, spem nostram futuri in resurrectione cibi et uestitus sollicitudine demorari: ne  tanto pretiosa reddenti, corpus scilicet atque animam, contumelia in non efficiendis leuioribus inferatur.

9. Non laborant demones ut habeant unde uiuant.---Respicite uolatilia celi, quoniam non serunt, neque congregant in horrea: et pater uester celestis pascit illa. Nonne uos magis pluris estis ? Sub nomine uolucrum exemplo nos immundorum spirituum adhortatur: quibus sine aliquo negotio querendi et congregandi, uiuendi tamen tribuitur de eterni consilii  potestate substantia. Atque ut ad immundos istud spiritus referri oportere monstraret, adiecit: Nonne uos magis pluris estis illis? de comparationis prestantia, discrimen nequitie et sanctitatis ostendens.

10. Corpora in statura uiri perfecti suscitandi.---Quis autem uestrum potest adiicere ad staturam suam cubitum unum? Et de uestimento quid 693 solliciti estis ? Fidem uitalis substantie nostre de documento spirituum firmauit: opinionem autem habitus futuri, iudicio communis intelligentie dereliquit. Cum enim uniuersorum corporum, que uitam hauserint, diuersitatem in unum consummatum uirum perfectumque sit excitaturus, solusque potens sit ad uniuscuiusque proceritatem cubitum unum et alterum tertiumue prestare, de uestitu, id  est, de specie corporum, cum quanta eius contumelia ambigimus ! qui ut equalem atque uniformem omnem hominem efficiat, tantum mensure sit humanis corporibus additurus.

11. Lilia non laborantia angeli. Cur liliis comparati angeli.---Considerate lilia agri quomodo crescunt;  non laborant, neque nent. Dico autem uobis, quoniam nec Salomon in omni gloria sua coopertus est sicut unum ex istis, etc. . Lilia non laborant, neque nent: et Salomon coopertus eorum gloria non fuit, propheta magnus, et merito dilecte sapientie Deo carus. Sed lilia nascuntur potius, quam operiuntur. Coopertio autem uelamentum est corporis, non corpus ipsum. Quod si ad sensum humane intelligentie refertur, colorem lilii, uelamenti candor potuerat emulari. Sed lilia non laborantia neque nentia significari intelligenda sunt  angelorum celestium claritates, quibus extra humane scientie eruditionem, suique operis mercedem, a Deo glorie 694 candor indultus est: ne quid ex proprio labore aut arte existimarentur habuisse. Et cum in resurrectione similes homines  Angelis erunt, sperare nos celestis glorie uoluit operimentum, exemplo angelice claritatis. Est autem in natura istius germinis, ut aptissime celestibus Angelorum substantiis comparetur. Hoc enim efflorescens, cum a stirpe detente humi radicis auellitur, nature sue uirtutem licet aruisse putetur occultat, et redeunte tempore rursum lilii sui honore uestitur. Ex se  enim efflorescit ac redditur; et quod est, nec radici potest debere nec terre: cum ille qui se subeat succus, ex se sit. Atque ita annue licet huius uiriditatis exemplo, uirtutem  sue celestis substantie emulatur: cum ex eo tantum, quod intra se acceptum habeat, alatur in florem. Ideo ergo lilia non laborant, neque nent: quia uirtutes angelorum, ex ea quam adepte sunt originis sue sorte,  ut sint semper accipiant.

12. Fenum, gentes. Resurgent ad ignem eternum. Iustorum resurrectio longe minus ambigenda.---Si enim fenum agri, quod hodie est, et cras in ignem mittitur, Deus sic uestit; quanto magis uos  modice fidei ? Fidei nostre inuiolabilem confidentiam exemplorum  auctoritate confirmat: ut tanto maioris periculi res sit ambigere, quanto impensiore cura omnem occasionem infidelitatis abstulerit. Fenum non idcirco nascitur, ut detur igni; neque ideo uestiendi eius peculiaris Deo cura est, ut cremetur: sed sub feni nomine nuncupatas esse a Deo gentes, crebro inuenimus. Germen autem illud est, quod uirtutis sue flore dilapso, ad calorem solis arescit. Igitur requies nulla gentibus, neque mortis, ut uolunt, compendio quies dabitur: sed corporalis et ipsis eternitas destinabitur ut ignis eterni in ipsis sit eterna materies, et in uniuersis sempiternis exerceatur ultio sempiterna. Si igitur gentibus idcirco tantum indulgetur eternitas corporalis, ut mox  igni iudicii destinentur; quam profanum est, sanctos de gloria  eternitatis ambigere, cum iniquis eternitatis opus prestetur ad penam. Omnem igitur exspectationem nostram in fide repromissionum et uirtutis sue potestate exigit collocari: ut cura rerum quibus indigemus omissa, ab eo potius omnia, a quo ipsi uitale exordium sumpsimus, exspectemus, regnumque Dei uite nostre stipendiis queramus. Et hec recte perfecteque uiuentium merces est, ut in nouam celestemque substantiam ex hac corruptibilis corporis materie transferantur, et corruptio terrena celesti incorruptione mutetur. Gentium igitur est, infidelitatis istius cura angi: quibus seculi amore detentis, et corporis gaudiis occupatis, nullum per fidem et confessionem Dei in celeste regnum iter queritur et optatur.

13. Dies quid. Sollicitudo in diem non cadit. Circa que tota uersari debeat hominis cura. ---Nolite ergo solliciti esse de crastino. Crastinus 695 enim dies sollicitus erit sibi ipse. Sufficit diei malitia sua . Commune iudicium est, diem esse labentium temporum cursum luce solis illuminatum, quem nox interiecta discriminat, et interuentu suo diei diem subrogat: futuri autem temporis significantia continetur in crastino. Ergo de futuro sollicitos nos esse Deus uetuit. Incuria autem sollicitudinis relaxate, non negligentie. sed fidei est. Cur enim solliciti simus in crastino; cum crastinus dies sibi ipse sollicitus sit? Ergo anxietatem nostram ipsa pro nobis dies sollicita depellit. Sed sollicitudo, ut arbitror, proprius est hominis affectus: hanc enim excitat aut cure, aut metus, aut doloris anxietas, Dies uero cursus est temporis:  et sola  prouidentiam consecuta sollicitudinis recipiunt affectum. Constituetur ergo dies esse animal, quod et caueat, et prospiciat, et curet; cui et malitia propria sufficiat, neque extrinsecus accidenti sit cumulanda peccato. Sed natura rei non capit,  diei deputare mentis affectum: ergo et quod sibi ipsa sollicita est, et quod ei malitia sua sufficit, et quod inhibemur solliciti esse de crastino; totum  sub dictis celestis significantie continetur. Iubemur igitur non ambigere de futuris; satis enim uite nostre malitia, et dierum quibus uiuimus peccata sufficiunt, ut circa hec purganda et promerenda omnis uite nostre meditatio laborque uersetur, ne etiam de futurorum diffidentia inexpiabilis irreligiositas contrahatur: cum cessante cura nostra, ipsa in officio suo, que sunt futura, sollicita sint, et nobis eterne claritatis profectus, Dei procurante bonitate, iam non sollicitis preparetur.

14. Iudicare de Dei sponsionibus nefas est. Cur.---Nolite iudicare, ne iudicemini. Quo enim iudicio iudicaueritis,  iudicabitur de uobis . Omne iudicii officium penitus Deus submouet, nec ullum omnino suscipi patitur. Sed compugnare propositis subsequentia existimantur, cum dicit: Quo iudicio iudicaueritis, iudicabitur de uobis. Sed superius ait: Nolite iudicare, ne iudicemini. Numquid boni iudicii arbitrium suscipi non oportebit? Atquin profitetur pro conditione iudicii iudicandos, et uniuersis genere quo mensi sunt metiendum. Ergo numquam bene iudicabitur, si omnino non erit iudicandum. Sed iam dudum, ut superius cognoscitur, nichil in uerbis Dei leue aut inane tractatur: omnisque hic ultra sensum gentilium aurium sermo est. Iudicari enim de sponsionibus suis uetuit: quia ut iudicia ex incertis rebus inter homines sumuntur, ita et hoc iudicium  aduersum Deum ex sentiendi atque opinandi ambiguitate suscipitur, quod penitus repellit a nobis, ut constans potius fides retineatur; quia non sicut in rebus ceteris, peccatum sit 696 perperam iudicasse; sed  in his rebus tantummodo de Deo iudicium, initium esse sit criminis.

15. Infidelitas quale et quantum peccatum. Frustra alios corrigit non correctus.---Quid autem uides festucam in oculo fratris tui, et trabem in oculo tuo non uides, et reliqua ? In consequentibus docuit, solam in Spiritum blasphemiam extra ueniam futuram, ceteris omnibus Deo indulgentiam largiente. Peccatum autem in Spiritum est, Deo uirtutis potestatem negare, et Christo substantiam adimere eternitatis: per quem, quia in hominem Deus uenit,  homo rursum fiet in Deum. Ergo quantum inter festucam et trabem discriminis est, tantum ostendit peccatum in Spiritum conditionem ceterorum criminum excedere: ut cum infideles delicta corporis aliis exprobrent, onus peccati  quo de promissis  Dei ambigant, in se ante non uideant,  infidelitatis trabe in oculo tamquam in mentis acie insidente. Fit enim sepe, ut assumamus nobis arguendi alios auctoritatem, sine ullo proprie emendationis exemplo; et medende cecitatis aliene iactantiam preferamus, ipsi in tenebris corrupti luminis constituti: cum difficile quemquam sit prestare  quod egeat, et optimum sit exemplo potius docere quam dictis. Cura erga proprie abhibenda est cecitati: quia ex natura rerum est, non prius aliquem purgande de oculo fratris festuce idoneum effici posse doctorem, quam de mentis sue lumine trabem perfidie grauantes eiecerit.



CAPUT uI. De margaritis ante porcos, de pseudopropheta, de domo edificata supra petram.

1. Mysteria Christi caute gentibus et hereticis aperienda.---Nolite dare sanctum canibus, neque miseritis margaritas uestras ante porcos, et reliqua . Preceptis et promissis Dei nichil pretiosius sanctiusque est, que sanctificatis nobis immortalitatis thesaurum largiuntur. Horum igitur sacramenta atque uirtutes neque in gentes efferre, neque cum hereticis conferre permittimur. Canes enim, de oblatrandi aduersus Deum rabie, gentes sunt nuncupate. Porcorum uero hereticis est nomen: quia quamuis ungule bifide sint, acceptam tamen Dei cognitionem non ruminando disponunt. Ergo et  concorporationem uerbi Dei, et passionis mysterium, et uirtutem  resurrectionis non promiscue tractare nos conuenit, neque imperite incurioseque proferre: ne ignorantiam nostram, si perfecte 697 scientie desit instructio, proterant atque conculcent, et infirmitatem in Deo passionis irrideant; conuersique in nos, contradictionum aculeis imperitiam nostram fidemque disrumpant.

2. Orationis uis contra imperitiam. Lex caritatis.---Sed in his, que ignorabimus, uia nobis consequende ueritatis aperitur: quam obtinere in sola precum mora est. Ut igitur sentiamus credamusque omnia, et nullo ambigue uoluntatis differamur incerto; orandum est, querendum est, pulsandum est : oratione  misericordiam, inquisitione profectum, tentamento aditum reperturi. Quin etiam ad  spem obtinendi, exemplo humani affectus docemur. Nam cum nos filiis piscem panemue poscentibus, non serpentem simus aut lapidem reddituri; quanto magis nobis optimus ac prestantissimus pater Deus orantibus perfecte fidei munera largietur ; neque sit pro uite cibo lapidem duritie  gentilis, aut pro baptismi conseruatione serpentem ueneni heretici prestiturus? Consummauit deinde omnia bonitatis exemplo, uniuersos amoris mutui pace coniungens: in eo legis et prophetarum mandata constituens, ut uniuersorum in nos bonitatem optantes, ipsi omnibus boni simus.

3. uia celi a paucis trita, et e contra.---Intrate per angustam portam. Quam lata et spatiosa uia, que ducit ad perditionem! Arduum in celum iter hominis est, et aditus angustus ac tenuis: ceterum perditionis uia lata est. Hanc plures obtinent, illam porro pauci inueniunt. Paucis enim damna rerum presentium cara sunt: quibus cupiditates et animi uincere et corporis frangere, et exposita totis seculi uiribus illecebrarum omnium lenocinia preterire, maximum celestis  spei lucrum est. Illis autem quibus solum bonum est scortari, comessari, ambire, insolescere, fastidire, odisse, diripere, plurimus est frequentatum iter tale comitatus.

4. Dei seruus non uerbis, sed factis dignoscitur.---Et quia paucorum esset uiam angustam inuenire, fraudelentiam eorum qui eam se querere mentirentur exponit, dicens: Attendite a pseudoprophetis, qui ueniunt ad uos in uestimentis ouium, etc. . Blandimenta uerborum et mansuetudinis simulationem admonet fructu operationis expendi oportere: ut non qualem quis se uerbis referat, sed qualem se rebus efficiat spectemus; quia in multis uestitu ouium rabies lupina contegitur. Ergo, ut spine uuas, ut tribuli ficus non generant, et ut inique arbores  utilia poma non afferunt : ita ne in istis quidem consistere docet boni operis effectum; et idcirco omnes cognoscendos esse de fructibus. Regnum enim celorum sola uerborum officia non obtinent: neque qui dixerit: Domine, 698 Domine, heres illius erit . Quid enim meriti est Domino dicere Domine, Domine? Numquid Dominus non erit, nisi fuerit dictus a nobis? Et que officii sanctitas est nominis nuncupatio; cum celestis regni iter obedientia potius uoluntatis,  non Dei nuncupatio repertura sit?

5. Celum non mirabilibus sed bonis operibus redditur.---Multi mihi dicent in illa die, Domine Domine, nonne in tuo nomine prophetauimus? et reliqua . Etiam nunc pseudoprophetarum fraudulentiam et hypocritarum  simulamenta condemnat, qui gloriam sibi ex uerbi uirtute presumunt, in doctrine prophetia, et demoniorum fuga, et istiusmodi operum uirtutibus: atque hinc sibi regnum celorum pollicentur. Quasi uero eorum aliquid proprium sit, que loquuntur aut faciunt, et non omnia uirtus Dei inuocata perficiat:  cum doctrine scientiam lectio afferat,  demoniorum fugam Christi nomen exagitet. De nostro igitur est beata illa eternitas promerenda: prestandumque est aliquid ex proprio, ut bonum  uelimus, malum omne uitemus, totoque affectu preceptis celestibus obtemperemus: ac talibus officiis cogniti Deo simus, agamusque potius quod uult, quam  quod potest gloriemur: repudians eos ac repellens, quos a cognitione sua opera iniquitatis auerterint.

6. Tentationum progressus.---Omnis ergo qui audit uerba mea, et facit, similem eum estimabo uiro sapienti, qui edificauit domum suam super petram, et reliqua . Sensus est superioribus iunctus.  Obiurgans enim pseudoprophetarum iactantiam et hypocritarum figmenta, per comparationis  exemplum perfecte in se fidei hominem exponit, quod is, qui uerba sua et audiat et faciat, super petram sit edificatus, et fundamento stabili firmoque consistat,  eumque incidentium tempestatum impetu non posse dissolui; in petra se ipsum Dominus significans, ualidum edificii fundamentum.  Cum autem qui ex se in sublime opus excreuerit, moueri non possit uel pluuiis, uel fluminibus, uel uento; in pluuiis, blandarum et sensim illabentium uoluptatum illecebras significat, quibus primum fides rimis patentibus immadescit: post quas torrentium procursus, id est, grauiorum cupiditatum motus incurrit: atque exinde tota uentorum uis circumflantium  deseuit, uniuersus scilicet diabolice potestatis spiritus infertur. Sed fundamento petre  homo edificatus 699 insistet, nec moueri loco suo poterit. Stultus uero hec audita dissimulans, tamquam super arenam opus edificationis impenderit, infideliter stat, cito pluuiis illabentibus  subluendus, et fluminibus propellendus, et uentis differendus, secundum naturam super quas edificatus est arenarum, cum graui ruine sue strage soluendus .

7. Scopus predictorum.---Atque ita superiorum  comparationum exemplo Dominus nos uoluit, et  efficere que iussit, et credere que spopondit. Consummatis igitur omnibus, turbe mirabantur doctrinam eius, qua se non Scribarum et Phariseorum more docuisset . In uerborum enim uirtutibus effectus potestatum metiebantur.



CAPUT uII. De leproso quem curauit, de puero tribuni paralytico, de socru Petri, de plurimis et diuersis curis.

1. Sensus allegoricus nil detrahit littere ueritati. Lex iam inutilis.---Et descendente eo de monte, secute sunt eum turbe multe. Et ecce leprosus quidam ueniens adorabat eum dicens, Domine, si uis, potes me mundare, et reliqua . In exordio sermonis  admonuimus, ne quis forte existimaret  aliquid rerum gestarum fidei detrahendum, si res ipsas profectus rerum consequentium continere in se doceremus. Nihil enim ueritati detrahit, imitationem ueritas consecuta. Toto igitur superiore sermone Dominus fidei precepta tradiderat, legem excesserat, iam inutilem atque inefficacem excedendo significans. Mandatorum obseruantiam exegerat, ante promissorum suorum spem fidissimam imperauerat: quod igitur post hec primum gesserit, contuendum est.

2. Legis infirmitas a Christo suppletur.---Adest leprosus, emundari se rogat, purgatur uerbi potestate  cum tactu, iubetur silere , sed tamen ostendere se sacerdoti et munus quod Moyses in testimonium fieri precepit offerre. Curatio igitur   audientis et credentis turbe et cum Domino de monte uenientis in leproso ostenditur: que uitiosa labe corporis contaminata, auditaque regni celorum predicatione curari se rogat;  cum tactu corporis uisitatur, uerbi uirtute curatur, et ut salus hec 700 non offerretur potius, quam quereretur, silentium imperatur, et ostendere se sacerdotibus iubetur: ut prenuntiatus in lege factis et operibus cernatur; et in quo lex infirmabatur, in eo  uerbi uirtus intelligeretur: premium quoque recepte salutis,  qui purgatus est, Deo offerat  ; sed ut donum illud non sit ex auibus, sed ut homo ipse a sordibus peccati corporis emundatus, in sacrificium Dei transeat ; quia quod Moyses in lege preceperit, testimonium sit, non effectus.

3. Tribunus, princeps gentium crediturarum.---Post hec autem cum introisset Capharnaum, accessit ad eum quidam tribunus rogans eum, et dicens: Puer meus iacet in domo paralyticus, etc. . Sequitur emundationem leprosi, paralytici pueri curatio. Sed quid istud est, quod non dignum se tribunus pueri dominus profitetur esse, ut Christus domum eius intreat, puerum uideat, et presens presenti opem afferat; seque habere milites, iubere quod uelit, et in potestate posito parere sibi plurimos, similiter  et Dominum curationem uerbo posse prestare? De tribuno posuisse me satis sit, principem esse gentium crediturarum. Quis hic princeps sit cui subiecti sunt plures, qui uolet scire, Moysi in Deuteronomio canticum , et Salomonis librum Ecclesiasticum, ubi de dispersione gentium quedam locuti sunt, legat: nobis tantum de puero tractatus sit.

4. Gentium salus ex fide.---Succedit deinde in hoc puero post paralysis sanitatem  curationi populi de monte descendentis, salus gentium. Iacebat enim puer dissolutus in domo humili, corruptibili, et ingressu eius, cuius tamen egens erat, Saluatoris indigna. Et tribunus scit puerum uerbo posse sanari: quia salus gentium omnis ex fide est, et in preceptis  Domini uita est uniuersorum. Igitur iacentes in seculo, et peccatorum morbis dissolute gentes existimande sunt: omnibus undique artubus fluidis, et ad consistendi officium ingrediendique corruptis. Quarum salutis sacramentum in tribuni puero expletur, non tamen ingressuro domum Christo. Licet enim in seculo demoratus sit, uitia tamen seculi et peccata non adiit.

5. Tribunus non erat de gentibus---Miratus deinde fidem ait, Non inueni tantam fidem in Isrel .  Non erat tribunus iste de gentibus: et quomodo in Isrel fides talis non est reperta; cum qui crederet esset Isrelita? Sed ut similitudinem futuri hec ipsa ueritas emularetur; idcirco uerbi ratio subiecta est, tantam fidem, quanta gentium est, in Isrel  non reperiendam, et cum Abraham et Isaac et Iacob in regno celorum ex ultimis gentibus quieturos . Perfecta quidem est in puero secundum credentis fidem ueritas sanitatis: sed presentium  efficientia etiam futurorum imagini proficere monstratur, quando et tribuno credente, 701 et puero saluato, nec talis in Isrel fides reperta est, et regni celorum consortium cum Abraham gentibus destinatur.

6. Petri socrus infidelitatis affectio. Petrus fidei et apostolatus princeps.---Cum uenisset iehsu in domum Petri, uidit socrum eius iacentem et febricitantem, et reliqua . In socru Petri, uitiosa infidelitatis estimatur affectio, cui adiacet libertas uoluntatis, que nos quadam sibi coniugii societate coniungit. Ergo ingressu Domini,  in Petri domu, id est, in corpore curatur infidelitas peccatorum calore exestuans, et uitiorum egra dominatu. Mox deinde sanata, officii famulatu ministrat. Nam primus credidit,  et  apostolatus est princeps: et quod in eo ante languebat, Dei uerbo inualescens  ministerio tamquam publice salutis operatum est. Recte autem hanc ex socru Petri similitudinem ad affectionem infidelitatis aptari, loco qui de nuru et socru consequitur tractabimus . Nunc autem ideo infidelitatis socrus Petri nuncupabitur, quia usque dum credidit, uoluntatis sue seruitio detinebatur.

7. Christus passione sua infirmitates nostras sanauit.---uespere autem facto obtulerunt ei multos demonia habentes: et eiiciebat spiritus immundos, etc. . Curationem promiscuam horis uespertinis, concursu eorum quos post passionem docuit recognoscimus: omnium peccata dimittens, omnium infirmitates  auferens, et malarum uoluptatum insidentium incentiua depellens, passione corporis sui, secundum prophetarum dicta, infirmitates humane imbecillitatis absorbens .

8. Qua ratione hec explicanda.---uidens autem iehsu turbas multas circum se, iussit discipulos suos ire trans fretum. Et accedens ad eum quidam Scriba ait, Magister, sequar te quocumque ieris, et reliqua . Multa incurrunt, que sensum communem mouere possunt.  Atque non nos intelligentiam fingimus, sed gesta ipsa intelligentiam nobis impertiuntur. Neque enim res intelligentie, sed rei intelligentia subsecundat. Turbe plures sunt, et ire trans fretum Dominus discipulis precipit. Non existimo cadere in Saluatoris bonitatem, ut circumcursantes  relinquere uoluerit, et secretum quoddam  impertiende salutis eligere. Deinde consequitur Scriba, dicens magistrum se quocumque ierit secuturum: sed nichil a Scriba dictum factumue legitur, quod posset  offendere. Dominus respondit, uulpibus esse foueas, et celi uolucribus nidos quiescendi, filio autem hominis, quo reclinet caput suum, locum esse nullum . Et discipulum postulasse, dari sibi tempus patris sepeliendi: hoc negatum, et pii atque humani officii uetitam religionem . Ergo rerum tantarum, et tam diuersarum ratio promenda est: atque ita, ut secundum continentem rerum ordinem, et grauissimas ueritatis ipsius causas, interioris significantie intelligentia explicetur.

702 9. Fidelium electionis typus. Ecclesie nauis.---Discipulorum nomen non in duodecim tantum Apostolis uersari existimandum est. Nam preter Apostolos, plures fuisse discipulos legimus. Ex omni igitur turba quedam fieri  iubetur electio: eorum  scilicet, qui Dominum per multa seculi huius pericula et iactationes essent secuturi. Ecclesia enim instar est nauis, et plurimis locis ita nuncupata est: que diuersissimi generis et gentis  uectore suscepto, subiecta est omnibus et uentorum flatibus et maris motibus. Atque ita illa et seculi et immundorum spirituum uexatur incursibus. Propositis enim periculorum omnium motibus, Christi nauem, id est, Ecclesiam introimus: scientes nos mari uentoque iactandos. Ut igitur ordo typice significantie cohereret, possetque intelligi fidelium portio conscendentium nauem, et infidelium turba residentium; Scribe et discipuli persona subiungitur.

10. Scriba doctor legis, infideles adumbrat. uulpes, pseudoprophete. uolucres celi, demones. Caput Christi Deus. Omnes in Ecclesiam inuitati. ---Et quidem Scriba, qui est unus ex doctoribus legis, an sit secuturus interrogat. Quasi uero lege non hunc esse Christum, quem sequi esset utile, contineretur. Igitur infidelitatis affectum sub diffidentia interrogationis expressit: quia fidei assumptio non interroganda est, sed sequenda. Ut autem eadem interrogatio infidelitatis esset punita iudicio; Dominus respondit, uulpes habere foueas, et uolucres celi nidos quibus requiescant, hominis autem filium non habere ubi caput suum reclinet.  uulpes est animal insidiosum, circa domorum se occulens foueas, et domesticis auibus insidians: atque hoc nomine pseudoprophetas nuncupari aliquot locis legimus. uolucres autem celi sepe numero immundos spiritus  cognominari didicimus. Dei ergo filius paucitatem sequentium contuens, et doctore legis diffidente an sequeretur ipsum, exprobrat pseudoprophetis esse foueas, et immundis spiritibus nidos quiescendi; quod extra nauem relicti, id est, extra Ecclesiam positi, effecti sint incolatus pseudoprophetarum, et habitatio demonum: filium autem hominis, se scilicet cui  caput Deus sit, non reperire in quos collocata Dei cognitione requieseat: inuitatis omnibus ut in nauem, ita in Ecclesiam; paucis metu maris, id est seculi, secuturis.

11. Patri infideli an ius in filium fidelem.---Adest post hec discipulus, non interrogans an sequatur , sed permitti sibi orans sepelire patrem. Accepimus in dominice orationis exordio, ita primum precandum: Pater noster qui es in celis . Ergo quia credentis in discipulo populi persona est, admonetur ut meminerit quod pater sibi  uiuus in celis est. Sequi autem 703 Dominum iubetur, quia et uolebat, ita ut mortui mortuum sepeliant. Sed nullum arbitror officium exspectari a mortuis posse. Quomodo  ergo mortui mortuos humabunt? Primum igitur ostendit, perfectam in se fidem nulla secularis in alterum officii religione esse deuinctam: deinde inter fidelem filium patremque infidelem ius paterni nominis non relinqui. Non igitur obsequium humandi patris negauit: sed addendo, Dimitte mortuos sepelire mortuos suos, admonuit non admisceri memoriis sanctorum mortuos infideles: mortuos autem etiam eos esse, qui extra Deum uiuant. Et idcirco mutua mortuis officia relinquenda, ut mortui sepeliantur a mortuis: quia per Dei fidem uiuos uiuo oporteat adherere.



CAPUT uIII. De discipulis in naui excitantibus Iesum, de duobus  demoniacis in terra Gerasenorum, de paralytico curato et lectum auferente.

1. Christus quando et quanto periculo dormiat in nobis.---Et ascendente eo in nauiculam, secuti sunt eum discipuli. Et ecce tempestas magna facta est in mari, et reliqua . Nauem discipulis introgressis tempestas oritur, mare commouetur, nauigantes turbantur. Ipse uero somno consopitus  timentium metu excitatur, oratur ut opem afferat. Et increpitis iis quod modice essent fidei, uento et mari tranquillitatem imperauit,  cum admiratione hominum preceptis eius uentum et mare obedisse. Igitur secundum hec ecclesie, intra quas uerbum Dei non uigilauerit, naufrage sunt: non quod Christus in somnum relaxetur, sed quod somno nostro  consopiatur in nobis. Maxime autem illud accidit, ut a Deo  precipue in periculi metu et uexatione speremus. Atque utinam uel spes sera confidat sese periculum posse euadere, Christi  intra se uirtute uigilante. Perpetuam autem nobis obiurgationis sue recordationem reliquit, dicens: Modice fidei, quid timidi estis ? metum scilicet motuum secularium,  cum quibus  Christi fides uigilet, nullum esse oportere.

2. Discipuli cur iam homines, non discipuli dicantur.---Consequitur deinde hominum admiratio dicentium: Qualis hic homo est, quod uenti et mare obediunt ei ? Non discipulorum hic sermo, sed gentium est. Nam cum superius et discipulos tantum nauem introisse, et a discipulis tantum excitatum esse dixisset; nunc admiratos esse homines significat,  hominibus hominem 704 in ipsa admiratione dicentibus. Qua nominum conuersione intelligitur, omnia opera Christi, omnesque eius uirtutes ut Dei esse laudandas: quia piaculi gentilis miserrimique erroris stultitiam demonstrat, quod eum ex humilitate passionis hominem potius nuncupent,  quam ex uirtutibus Deum.

3. Et cum uenisset trans fretum in regionem Gerasenorum, occurrerunt ei duo homines demonia habentes de monumentis exeuntes, periculosi nimis, et reliqua . Duum hominum occursus, demonum in duos homines longa possessio, et periculosa transeuntibus uia, et transfugiendi in porcos deprecatio, et purgatis hominibus gregis ipsius per preceps in mare casus, dehinc pastorum in oppidum fuga, populi de ciuitate progressus, et ne urbem Dominus adiret legatio, et reditus eius in patriam, et illic paralytici in lecto iacentis oblatio, et  pro fidei merito in tempore ipso peccatorum remissio, et murmur Scribarum, et uirtutis confessio, et paralytici etiam sub onere lectuli in domum reditus, et hominum  admiratio, hanc habent causam.

4. Demones e gentibus expulsi hereticos obtinent. Christus a Iudeis repudiatus ABIT AD GENTES.---In exordio generis humani in tres fuit humani generis diuisio, Ne scilicet filios, ex quibus secundum prophetiam Genesis, Sem in possessionem Dei delectus est. Extra urbem autem, id est, extra legis et prophetarum synagogam, duos homines in monumentis demones detinebant: duarum scilicet gentium origines intra defunctorum sedes et mortuorum reliquias obsederant, efficientes pretereuntibus uiam uite  presentis infestam. Igitur ut esset in rebus gerendis futuri plena meditatio, uenienti Domino duo homines occurrunt: ut occursu eorum, concurrentium ad salutem uoluntas indicaretur. Sed in hominibus demones proclamant, cur sedem inuideat, cur ante iudicii tempus infestet. Adiacebat etiam eis duobus gentium populis plebs  ex Sem genere Sadduceorum, quorum heresis ex Iudeis negate resurrectionis piaculum est. uidentes igitur demones, non sibi iam locum in gentibus derelinqui, ut patiatur habitare se in hereticis deprecantur: quibus occupatis, totus in mare impetu rapido per preceps grex coactus est: in cupiditatem scilicet  secularem demonum precipitantur instinctu, in aquis multis, id est, cum reliquarum gentium 705 infidelitate morituri.  Atque etiam in hoc typica ratio seruata est, ut non satis esset dixisse precipitatos in mare, nisi etiam adderetur, Et mortui sunt in aquis multis. Quorum principes atque pastores rerum talium admiratione turbati ad urbem ueniunt, et que gesta sunt nuntiant . Urbs illa Iudaici populi habet speciem,  que Christi operibus auditis, Domino suo obuiam pergit, prohibens ne fines suos urbemque contingeret; neque enim Euangelia  lex recipit: a qua repudiatus, in ciuitatem suam reuertitur .  Deo ciuitas fidelium plebs est. In hanc igitur naui, id est  Ecclesia, uectus introiit.

5. Adam obtinuit ueniam.---Iamque in paralytico gentium uniuersitas offertur medenda. Sed et curationis ipsius uerba sunt contuenda. Non dicitur paralytico,  Sanus esto; non dicitur, Surge et ambula; sed dicitur, Constans esto fili, remissa sunt tibi peccata tua . In Adam uno peccata uniuersis gentibus remittuntur. Hic itaque Angelis ministrantibus curandus offertur, hic filius nuncupatur,  quia primum Dei opus est: huic remittuntur anime peccata, et indulgentia prime transgressionis ex uenia est. Non enim paralyticum peccasse aliquid accepimus: cum presertim alio in loco idem Dominus dixerit, cecitatem a natiuitate non ex peccato aut proprio aut paterno fuisse contractam .

6. Christum esse Deum. ---  ueritatis deinde ordo succedit in gestis, quamuis futuri species expleatur in dictis. Mouet Scribas remissum ab homine peccatum : hominem enim tantum in Iesu Christo contuebantur. Et remissum est  ab eo, quod lex laxare non poterat; fides enim sola iustificat. Deinde murmurationem eorum Dominus introspicit,  dicitque facile esse filio hominis in terra peccata dimittere . uerum enim nemo potest dimittere peccata, nisi solus Deus: ergo qui remittit Deus est. Quia nemo remittit nisi Deus, Deus in homine manens curationem homini prestabat: et nulla ei agendi et loquendi erat difficultas, cui subest totum posse quod loquitur.

7.Paralytici curatione quam multa doceantur.--- Porro autem ut ipse  esse in corpore positus intelligi posset, qui et animis peccata dimitteret, et resurrectionem corporibus prestaret; ait, Ut sciatis quoniam filius hominis habet potestatem in terra dimittere peccata, ait paralytico, Surge, et tolle lectum tuum . Satis fuerat 706 dixisse, Surge: sed quia omnis erat perficiendi operis ratio explicanda; adiecit, Tolle lectum tuum, et uade in domum tuam. Primum remissionem tribuit peccati, dehinc uirtutem resurrectionis ostendit, tum sublatione lectuli infirmitatem ac dolorem corporibus docuit afuturum , postremo reditu in domum propriam iter in paradisum credentibus esse redhibendum, ex quo Adam parens uniuersorum peccati labe dissolutus excesserat.

8. uenia omnes egent. Non miranda in Christo potestas dimittendi peccata. ---uidentes autem turbe timuerunt . Opus istud admiratio potius consequi, non metus debuit; sed manet etiam nunc ordo mysterii; ut ueritati presentium, futurorum species  adiecta sit dictorum et factorum Domini uirtutem turbe timent. Magni enim timoris res est, non dimissis a Christo peccatis in mortem resolui: quia nullus sit in domum eternam reditus, si cui indulta non fuerit uenia delictorum. Et honorificauerunt Deum, qui tantam dedit potestatem hominibus. Conclusa sunt omnia suo ordine, et cessante iam desperationis timore honor Deo redditur, quod tantam dederit hominibus potestatem: sed soli hoc Christo erat debitum, soli de communione paterne substantie hec  agere erat familiare. Non ergo hoc uenit in admirationem, quod posset ista ; alioquin laus de uno homine, non de pluribus exstitisset: sed delati Deo honoris hinc causa est, quod potestas hominibus  ac uia data sit per uerbum eius, et peccatorum remissionis, et corporum resurrectionis, et reuersionis in celum.



CAPUT IX. De Mattheo publicano, de Phariseorum et discipulorum Ioannis ieiunio, de assuto panno rudi, de profluuio mulieris, de filia principis excitata a mortuis, de duobus cecis, de surdo et muto.

1. Et cum transiret inde iehsu, uidit hominem sedentem in teloneo Mattheum nomine, et ait illi, Sequere me, et reliqua . Mattheum publicanum sedentem in teloneo sequi se iubet. Et concedens in  domum conuiuium instruit, et cum eo publicanorum et peccatorum turba discumbit: Phariseis discipulos obiurgantibus, cur magistro cum publicanis cibus esset. Quibus respondet, Sanis medico opus non esse, sed curatione egrotos indigere: euntesque iubet discere quid sit, Misericordiam 707  uolo quam sacrificium.

2. Publicani. Matthei uocatio. Salus omnibus necessaria, nulli a lege prestatur.---Publicanorum nomen ex uita, est, qui relictis legis operibus, gerere se usu communi et publico maluerunt. Ergo ex domo, id est, ex peccatis corporis, Mattheum Dominus euocauit, in cuius mentem ingressus recumbit. Hic enim idem Euangelii istius scriptor est, et de peccati sui domo exiens, Dominum ipse   suscepit, interiore eius habitatione illuminatus, intra quem euangelicis cibis peccatoribus et publicanis conuiuium diuite copia preparatur. AEmulatio deinde agitat Iudeos, Dominum publicanis et peccatoribus communicare . Quibus ille operta infidelitatis uelamine uerba legis exprompsit, se quidem egrotis opem ferre et medicinam egentibus prestare; eis autem, qui se sanos existimarent, necessariam curationem nullam esse. Sed ut intelligerent, neminem suorum sanum esse; admonuit ut discerent quid est, Misericordiam uolo, non sacrificium : legem scilicet, sacrificiorum obseruatione deuinctam, opem ferre non posse; sed salutem uniuersis in misericordie indulgentia reseruari. Non enim ueni iustos uocare, sed peccatores in penitentiam. Omnibus  uenerat; quomodo ergo non se iustis uenisse dicit? Erant ergo quibus necesse non erat ut ueniret?  Sed nemo iustus ex lege est. Ostendit ergo inanem iustitie esse iactantiam: quia sacrificiis infirmibus ad salutem, misericordia erat uniuersis in lege positis necessaria. Nam si iustitia fuisset ex lege, uenia per gratiam necessaria non fuisset.

3. Christus sponsus. Cibus uite, quo presente nemo esurit.---Tunc accesserunt ad eum Ioannis discipuli dicentes, Quare nos et Pharisei ieiunamus frequenter, discipuli autem tui non ieiunant ? Ieiunabant Pharisei et discipuli Ioannis, et Apostoli non ieiunabant. Sed istis spiritaliter respondet, sponsumque se Ioannis discipulis ostendit. Ioannes enim repositam in Christo omnem uite spem spopondit; et recipi a Domino discipuli eius adhuc eo predicante non poterant. Usque in eum enim lex et prophete  sunt; et, nisi lege finita, in fidem euangelicam eorum nemo concederet. Quod uero presente sponso ieiunandi necessitatem discipulis non esse respondet ; presentie sue gaudium, et sacramentum sancti cibi edocet, quo nemo se presente, id est, in conspectu mentis Christum continens,  indigebit. Ablato autem se ieiunaturos esse dicit: quia omnes non credentes resurrexisse Christum, habituri non essent cibum uite.  In fide enim resurrectionis sacramentum panis celestis accipitur: et quisquis sine Christo est,  in uite cibi ieiunio relinquetur.

708 4.Hunc cibum non percipit uetus homo.---Ut autem intelligerent, non posse sibi in ueteribus positis perfecta hec salutis sacramenta committi, comparationis posuit exemplum. Pannum rudem uestimento  ueteri non adsui, quia uetustatis infirmitatem uirtus  adsumenti rudis dissoluat: et uinum nouum ueteribus utribus non infundi; feruentis enim musti calor utres ueteres abrumpit : infirmas uidelicet uetustate peccatorum et animas et corpora, noue gratie sacramenta non capere. Fiet enim scissura peior, effusoque uino utres ueteres peribunt. Duplex enim talium erit reatus, si preter uetustatem peccatorum suorum uirtutem noue gratie non sustinebunt: atque ideo et Phariseos et discipulos Ioannis noua non accepturos esse, nisi noui fierent.

5.Princeps filie uitam deprecans, legis typus.---Hec illo loquente, ecce princeps unus accessit, et adorabat eum, dicens, Domine, filia mea modo defuncta est, ueni et pone manum super eam, etc. . Preces principis, fides mulieris, turbe in domo conuentus, et cecorum duum clamor, muti et surdi et demoniaci oblatio, ex superioribus dictis connexe sibi intelligentie tenent ordinem. Princeps hic, lex esse intelligitur; que Dominum  orat pro plebe, quam ipsa Christo predicata aduentus eius exspectatione nutriuerat, ut uitam mortue reddat. Nam nullum principem credidisse legimus: ex quo persona principis huius orantis merito in typum legis aptabitur. Cui quidem Dominus opem spopondit, ad quam prestandam profectus est.

6. Salutem Iudeis paratam gentes preripiunt. ---Sed prior cum apostolis peccatorum turba saluatur. Et cum primum electionem, que ex lege destinabatur, uiuere oportuisset: anterior tamen in mulieris specie salus publicanis et peccatoribus redditur. Hec itaque ad Domini pretereuntis occursum tactu uestis Domini sanam se de profluuio sanguinis futuram esse confidit: sordibus scilicet polluta corporis sui, et interioris uitii immunditiis dissoluta, fimbriam uestis per fidem festinat attingere, donum uidelicet  Spiritus sancti, de Christi corpore modo fimbrie exeuntis, cum apostolis conuersata contingere; fitque mox sana . Ita alteri salus, dum alii defertur, est reddita. Cuius fidem et constantiam Dominus mox laudauit: quia quod Isreli  parabatur, plebs gentium occupauit.

7. uirtus Christi infinita.---Est autem in simplici intelligentia, magna uirtutis dominice admiratio: cum potestas intra corpus manens rebus caducis efficientiam 709 adderet sanitatis, et usque in uestium fimbrias operatio diuina procederet. Non enim diuisibilis et comprehensibilis erat Deus, ut corpore clauderetur. Ipse enim dona in Spiritu diuidit; ceterum non diuiditur in donis. uirtutem autem eius fides ubicumque consequitur: quia ubique est, et nusquam abest. Et assumptio corporis non naturam uirtutis inclusit, sed ad redemptionem  suam, fragilitatem corporis  uirtus assumpsit: que tam infinita, tam libera est, ut etiam  in fimbriis eius humane salutis operatio contineretur.

8. Iudei resurrectionem rident. Pauci ex eis credituri.---Ingreditur deinde Dominus domum principis, synagogam uidelicet, cui in canticis legis hymnus luctuum personabat : et irridetur a plurimis. Numquam enim illi Deum in homine crediderunt, quin potius predicari resurrectionem ex mortuis riserunt. Apprehensam igitur puellam manu, cuius apud se mors erat somnus, retraxit ad uitam . Atque ut rarus hinc esse ex lege credentium electionis numerus intelligi posset, turba omnis expulsa est: quam utique saluari Dominus optasset; sed irridendo dicta  gestaque eius, resurrectionis non fuit digna consortio. Et exeunte fama in uniuersam terram illam ,  post electionis salutem donum Christi atque opera predicantur.

9. Fides ad salutem prerequisita.---Exeunte igitur Domino, mox ceci duo sequuntur . Sed ceci et egressum et nomen Domini quomodo scire potuerunt? Quin etiam et filium Dauid nuncupant, et saluari se rogant. In cecis duobus ratio totius superioris prefigurationis absoluitur. Ex his enim filia principis esse monstratur,  Pharisei scilicet et discipuli Ioannis, qui Dominum iam superius in commune tentauerant. His igitur nescientibus a quo salutem peterent, indicauit lex, et his saluatorem suum in corpore ex Dauid genere monstrauit,  et cecis uetere peccato, quia Christum nisi admoniti non uidebant, lumen mentis inseruit. Quibus Dominus,  ostendens non ex salute fidem, sed per fidem salutem exspectandam (ceci enim quia crediderant uiderunt, non quia uiderant crediderunt , si credidissent, uisum pollicetur, et credentibus prestat, et silentium imperat : quia apostolorum erat proprium predicare.

10. Gentes demoniaco designantur.---Quin etiam post hec, in muto et surdo 710 et demoniaco , gentium plebs  indiga totius salutis  offertur. Omnibus enim undique malis circumsessa, totius corporis uitiis implicabatur. Et in eo rerum ordo seruatus est. Nam demon prius eiicitur, et tum reliqua corporis officia succedunt.  Dei quippe cognitione superstitionum omnium uesania effugata, et uisus et auditus et sermo salutis inuehitur. Cuius facti admirationem talis turbe est consecuta confessio, Numquam sic apparuit in Isrel : cum, cui per legem nichil afferri opis potuerat, uerbi uirtute saluari; quodque laudes Dei homo mutus surdusque loqueretur. Salute autem gentibus data, ciuitates omnes et castella omnia uirtute et ingressu Christi illuminantur, et omnem infirmitatem ueterni languoris euadunt.



CAPUT X. Ubi duodecim discipulos premittit cum doctrina.

I. uidens autem turbas, misertus est: quod essent uexate et iacentes, et reliqua . uerborum uirtutes non minus oportet introspicere, quam rerum: quia, ut diximus, paria in dictis atque in factis significationum momenta consistunt. Turbarum Dominus miseretur uexatarum et iacentium, tamquam gregis sine pastore dispersi. Et ait, messem multam, paucos operarios, orandum Dominum messis, ut operarios plures in messem eiiciat . Et discipulis conuocatis, dedit potestatem eiiciendorum spirituum immundorum, curandeque cuncte infirmitatis, omnisque languoris . Hec igitur licet in presens gesta sint, quid tamen in futurum  significent, contuendum est.

2. Messis Spiritus sancti munus. Quam abundet. Per precem prestatur uirtus eius.---Nullus in turbas uexator irruperat, neque casu aliquo motuque perculse iacebant: quomodo ergo iacentes uexatasque miseratur ? Immundi uidelicet spiritus dominante uiolentia uexatam, et sub legis onere egrotam plebem Dominus miseratur, quia  nullus adhuc his pastor esset, custodiam sancti Spiritus redditurus. Erat autem doni istius copiosissimus fructus, sed nondum  messus a quoquam. Eius enim copia haurientium  de se multitudinem uincit. Nam quantumlibet assumatur a cunctis, ad largiendum  se tamen semper exuberat. Et quia plures esse utile sit, per quos ministretur; rogari Dominum messis iubet, ut in messem operarios plures eiiciat: ad capessendum scilicet quod preparabatur donum 711 Spiritus sancti, messorum copiam Deus prestet: per orationem enim ac precem hoc nobis a Deo munus  effunditur. Atque ut in messem illam messores numerosos ex his duodecim primum Apostolis diffundendos indicaret; conuocatis illis dedit eiiciendorum spirituum potestatem, et omnis infirmitatis medende. Huius enim doni  uirtutibus, poterant et turbator expelli, et infirma curari. Et dignum est preceptorum singulorum significantiam contueri.

3. Precepta Christi apostolicum munus spectantia.---Abstinere se a uiis gentium admonentur :  non quod non etiam ad salutem gentium mitterentur, sed ut opere et uita gentilis ignorantie abstinerent. In ciuitates Samaritanorum uetiti sunt introire. Numquid non potius Samaritanam ipse curauit ? Sed ut ecclesias hereticorum non adeant admonentur. Nihil enim differt ab ignoratione peruersitas. Mittuntur deinde ad oues perditas domus Isrel . Atquin in eum  luporum ac uiperarum linguis et faucibus seuierunt. Sed  legislatio obtinere priuilegium Euangelii debebat: hoc minus Isrel sceleris sui excusationem habiturus, quo plus sedulitatis in admonitione sensisset.

4. Perfecta in Apostolis Christi imago.---Tota deinde in apostolos potestas uirtutis dominice transfertur:   et qui in Adam in imaginem et similitudinem Dei erant figurati, nunc perfectam Christi imaginem et similitudinem sortiuntur, nichil a Domini sui uirtutibus differentes; et qui terrestres antea erant, celestes modo fiunt. Predicent regnum celorum propinquare , imaginem scilicet et similitudinem Dei nunc in consortium ueritatis assumi; ut sancti omnes, qui celi nuncupati sunt, Domino conregnent.  Infirmos curent, mortuos suscitent, leprosos emundent, demones eiiciant ; quidquid malorum Ade corpori satane instinctus intulerat, hoc rursum ipsi de communione dominice potestatis emundent. Et ut ex toto, secundum Genesis prophetiam , Dei similitudinem consequantur, dare gratis quod gratis acceperunt iubentur:  ut sit scilicet ministratio gratuita muneris gratuiti.

5. In apostolico ministerio nil uenale. ---Aurum, argentum, pecuniam possidere inhibentur in zonis, et peram in uia ferre, et duas tunicas et calceamenta, et uirgam in manibus assumere: et dignus mercede sua est operarius . Non inuidiosus, ut arbitror, thesaurus in zona est: et quid sibi uult auri, argenti, atque eris in zona inhibita possessio? Zona est ministerii apparatus, et ad efficaciam operis precinctio. Ergo ne quid in ministerio nostro uenale sit admonemur;  neque hoc apostolatus 712 nostri opus fiat auri, argenti, erisque possessio. Nec peram in uia, curam scilicet secularis substantie relinquendam: quia omnis thesaurus sit perniciosus in terra, corde nostro illic futuro, ubi condatur et thesaurus. Non duas tunicas. Sufficit enim  nobis semel Christus indutus: neue, per prauitatem intelligentie nostre, altera deinceps uel herescos uel legis ueste induamur. Non calceamenta. Numquid humanorum pedum infirmitas patiens est nuditatis? Sed in sancta terra, et peccatorum spinis atque aculeis non obsessa, ut Moysi dictum est, nudis pedibus staturi , admonemur non alium ingressus nostri habere, quam quem a Christo accepimus, apparatum. Neque uirgam in manibus, id est, potestatis extranee non  indigi, querere iura, habentes uirgam de radice Iesse; nam quecumque alia fuerit, non erit Christi: instructi omni superiore sermone ad conficiendum iter seculi, gratia, uiatico, ueste, calceamento, potestate; in his enim operantes, digni mercede nostra reperiemur, id est, per  horum obseruantiam celestis spei premia recepturi.

6. In quamcumque ciuitatem introieritis interrogate quis in ea dignus est, et reliqua . Leuia forte Dominus dedisse Apostolis precepta existimabitur: quod se usque ad monita intreundi, habitandi, morandi, exeundique summiserit. Hec quidem intellecta simpliciter sanctorum modestie congruunt, ut cum digno sit hospitalitas, neue per incuriam aut ignorantiam cohabitatione probrose familie polluantur. Sed intreuntes ciuitatem de digno iubet interrogare, et cum eo habitare usque ad profectionem: domum quoque ab intreuntibus pacifice salutari: que si digna est, et pacis  communione sit digna; si indigna, pax inuicem reuertatur: qui autem non receperint eos, sermonesque  eorum; his excusso pedum puluere, eterne maledictionis semina relinquenda .

7. Domus digna, Ecclesia; dignus hospes, cuius Christus habitator. ---Hec non mediocriter sensum intelligentie commouent. Si enim successuri hospitio non erunt, nisi ante quis dignus sit interrogauerint; quomodo indigna domus postea reperietur? Et quomodo  sermones eorum non audiet, et ipsos non audiens, et ipsos non recipiens? Aut enim hoc in eo qui iustus est non est uerendum: aut si indignus repertus sit, nec communio erit habitationis ineunda. Et quid interrogasse proderit et quesisse de digno, si aduersus indignum hospitem et obseruantia precipiatur et pena? Sed instruit eos Dominus, non admisceri eorum domibus ac familiaritatibus, qui Christum aut insectantur, aut nesciunt: et in quacumque ciuitate interrogare quis eorum habitatione  sit dignus, id est, sicubi Ecclesia sit, et Christus habitator: neque quoquam alibi transire, quia sit domus digna, et iustus hospes.

8. Qui pax dicta reuerti queat.---Quod autem ab intreuntibus salutari domum uoce precepit, dicens, Dicite, Pax 713 huic domui: et si digna domus reperta sit, uenire super eam pacem oportere; si uero indigna, pacem ad ipsos reuerti: sed si iam primo ingressu in salutationis officio dicta pax est; quomodo postea ueniet, aut quomodo postea reuertetur? Aut enim dici pax ante non debuit, quam utrum digna esset probaretur: aut si digna fuit et salutata cum pace est, conditio et uenture et reuersure pacis non potest ex ratione superioribus coherere. Que ergo dictorum sit proprietas monstranda est.

9. Iudeorum fidem profitentium uaria fallacia. Pax indignis optata, non data. ---Iudeorum plures erant futuri, quorum tantus in fauorem legis affectus esset, ut quamuis per admirationem operum in Christum credidissent, tamen in legis operibus morarentur; alii uero  explorande libertatis que in Christo est curiosi, transisse se ad Euangelia ex lege essent simulaturi: multi autem etiam in heresim per intelligentie peruersitatem traducerentur. Et quia istius modi omnes fallentes, et audientibus blandientes, penes se esse ueritatem catholicam mentiuntur; ideo superius admonuit, dignum cum quo habitandum sit esse querendum: quia uero per uerborum fallaciam incidere ignorantes in istius modi hospitem possent; domo ipsa que digna sit dicta, id est, Ecclesia que catholica dicitur, caute et diligenter utendum; salutandam quidem cum pacis affectu, sedita ut potius pax dicta,  quam data sit. Nam ita precepit: Salutate eam, dicentes,  Pax huic domui. Ergo pax salutationis in uerbis est et orationis sermone tribuenda. Porro autem pacem propriam, que uiscera miserationis sunt, non oportere in eam uenire nisi digna sit: que si digna reperta non fuerit, sacramentum pacis celestis intra propriam eorum conscientiam continendum.

10. Habitationis communio.---In eos autem, qui audita celestis regni predicatione apostolorum precepta respuerint, egressu eorum, et signo pulueris de pedibus excussi, eterna maledictio relinquatur . Nescio enim que  insistenti in loco cum eo in quo institerit loco uidetur esse communio, et fit inter eos quedam corporis solique coniunctio. Ergo omne domus illius habitationisque peccatum intra ipsam excusso puluere pedum relinquitur,  nichilque sanctitatis de insistentium apostolorum uestigiis mutuatur: ut quorum aditu ingressuque delicta terrene originis auferuntur, eorum testimonio infidelitas cum omni terre sue puluere iudicetur. Tolerabilius in die iudicii terre Sodomorum et Gomorrheorum erit, quam ciuitati isti : quia illis ignorato Christo errasse sit leuius, his uero inexpiabile sit, aut predicatum non recepisse, aut receptum non sancte neque catholice predicasse.

11. Serpentis prudentia quatenus imitanda secundum quosdam.---Et quidem plures hos, qui uesano furore in Apostolos deseuituri essent, futuros esse significat, cum se eos sicut oues in medio luporum ait mittere, predicans simplices sicut 714 columbas, et prudentes sicut serpentes esse oportere . Sed columbe simplicitas in absoluto est: que autem sit serpentis prudentia, contuendum est. Nescio quid in illo prudentie consiliique exstet, licet quedam hinc aliqui memorie  mandauerint, quod ubi se in manus hominum uenisse intelligat, omni genere ab ictu caput subtrahat, idque aut collecto in orbem corpore contegat, aut fouee immergat, cedique partem reliquam derelinquat: nosque hoc exemplo oportere, si quid acciderit persecutionum, caput nostrum, quod est Christus, occulere; ut oblatis nobis in omnes cruciatus, fidem ab eo acceptam iactura corporis communiamus.

12. Sed omnis hic Domini de Iudeis atque hereticis sermo est: Tradet frater fratrem, et pater filium, et insurgent filii in parentes : id est, familiam inter se  eiusdem modi dissidere: quia  de parentum cognationumque  nominibus, populi  quondam unitas indicatur nunc hostili inuicem odio diuersi; iudicibus etiam et regibus terre offerendos , dum extorquere aut silentium nostrum, aut conniuentiam tentant.  Testes enim ipsis et gentibus futuri: quo testimonio excusatio ignorate diuinitatis adimenda sit persequentibus; gentibus uero uia pandenda credendi Christum, pertinacibus inter seuientium penas confessorum uocibus predicatum. Instructos igitur nos serpentis prudentia monet esse oportere.

13. Serpens uti predicatoribus imitandus.---Hunc antequam Adam traduceret, iam sapientem Genesis nuncupauit ; et prudentiam eius malignantis consilii ordine docuit. Primum enim animum sexus mollioris aggressus est, spe  deinde illexit, communionem immortalitatis spopondit: et per hec tanta premia, opus consilii et uoluntatis sue gessit. Pari igitur opportunitate, introspecta uniuscuiusque et natura et uoluntate, uerborum adhibenda prudentia est. Spes bonorum futurorum reuelanda, et  sic celestia perfecte fidei premia proferenda: ut quod ille mentitus est, nos predicemus ex uero, secundum sponsionem Dei angelis similes futuros esse qui crederent: ut mentes plebium faciles et absolutas, circumseuientibus licet et lupis et hereticis, promissis regnorum celestium occupemus, et rerum fidem serpentis prudentia, columbe simplicitate tradamus.

14. Gentes quando crediture, quando Iudei.---Monet etiam traditis abesse oportere 715 curam  responsionis, sed exspectandum potius quid Spiritus Dei suggerat ; quia fides nostra omnibus preceptis diuine uoluntatis intenta,  ad responsionis scientiam instruetur: in exemplo habentes Abraham, cui postulato ad hostiam Isaac non defuit aries ad uictimam . Ex una deinde in duas urbes fugam suadet . Quia predicatio eius primum a Iudea effugata transit ad Greciam, dehinc diuersis intra Grecie urbes apostolorum passionibus  fatigata, tertio in uniuersis gentibus demoratur. Sed ut ostenderet, gentes quidem apostolorum predicationi credituras, uerum ut  reliquum Isrel crederet, esse aduentui suo debitum; ait, Non consummabitis ciuitates Isrel, donec ueniat filius hominis : post plenitudinem scilicet  gentium, quod erit reliquum Isrel, ad implendum numerum sanctorum, futuro claritatis sue aduentu  in Ecclesia collocandum.

15. Passionum est solatium, quod per eas Domino assimilamur.---Non est discipulus super magistrum, nec seruus super dominum . Multum proficit ad tolerantie assumptionem rerum imminentium cognitio  , maxime si patientie uoluntas presumatur exemplo. Dominus noster, lumen eternum, et dux credentium, et immortalitatis parens, discipulis suis futurarum passionum solatia ante premisit: ne se quis discipulus magistro potiorem, aut super dominum esse seruus existimaret. Si enim patri-familias cognomentum, per inuidiam, demonis addiderunt; quanto magis in domesticos eius omnia iniuriarum et  contumeliarum genera perficient ? Sed ea nichil nos terreant, glorie loco potius amplectentes, si Domino nostro uel passionum conditionibus adequemur.

16. Iudicii die occulta prodentur.---Nihil est occultum, quod non reuelabitur . Diem scilicet iudicii ostendit, que abstrusam uoluntatis nostre conscientiam prodet: et ea que nun occulta existimamus, luce cognitionis publice deteget. Igitur non minas, non consilia, non potestates insectantium monet esse metuendas: quia dies iudicii nulla hec fuisse atque inania reuelabit.

17. Dei cognitio constanter ingerenda.---Et quod dico uobis in tenebris, dicite in lumine: et quod in aure auditis, predicate super tecta . Non legimus  Dominum solitum fuisse noctibus sermocinari, et doctrinam in tenebris tradidisse. Sed quia omnis sermo eius carnalibus tenebre sunt, et uerbum eius infidelibus nox est;  et cuique quod a se dictum est, 716 cum libertate fidei et confessionis est loquendum; idcirco que in tenebris dicta sunt, predicari iussit in lumine, et que secreto aurium commissa sunt, super tecta, id est,  excelsa, ut loquentium preconio audiantur. Constanter enim Dei ingerenda cognitio est, et profundum doctrine euangelice secretum lumine predicationis apostolice reuelandum: non timentes eos, quibus cum sit licentia  in corpora, tamen in animam ius nullum est ; sed timentes potius Deum, cui perdende in gehenna et anime et corporis sit potestas.

 18. Passeres duo asse, corpus et anima peccato uendita.---Nonne duo passeres asse ueneunt; et unus ex illis non cadit in terram sine uoluntate patris uestri ? Non est, ut puto, criminis agere aucupium; neque uenditio passerum habet culpam. Et quod ait: Unus ex illis non cadit super terram sine uoluntate Patris uestri, contra apostolicum dictum facere uidetur quod ait: Non est pecudum Deo cura . Et auctoritati eius multum derogabitur, si sensisse aliter, quam in euangeliis traditum est, reperietur. Nec enim apostolis multum dignitatis tribuitur, si passeribus ante stabunt. Locus hic ex sensu superiore proficiscitur. Iniquitates enim eorum exaggerantur, qui tradituri sunt, qui insectaturi, qui in fugam coacturi, quibus propter nomen Domini esse  odio nos oportet, qui omne ius suum in solis corporibus exerceant, potestatem in animam non habentes. Hi igitur passeres  duos asse ueneunt. Et quidem que sub peccato uendita sunt, redemit ex lege Christus: ergo quod uenditur, corpus atque anima est; et cui uenditur, peccatum est: quia Christus et de peccato redemit, et anime ac corporis est redemptor.  Qui igitur duos passeres asse ueneunt, se ipsos peccato minimo ueneunt, natos ad uolandum, et ad celum pennis spiritalibus efferendos. Sed capti pretiis presentium uoluptatum, et ad luxum seculi uenales, totos se talibus  actionibus nundinantur.

19. Corpus et anima nata ut sint unum in celis, qui cadant unum in terram. ---Sed querendum est, quomodo  unum ex 717 illis  est, quod sine uoluntate Dei non cadet. Dei  uoluntas est, ut unum ex illis magis euolet, sed lex ex constitutione Dei profecta decernit unum ex eis potius decidere. Quemadmodum autem si euolarent, unum essent, id est corpus in naturam anime transisset, et grauitas illa terrene materie in profectum et substantiam anime  aboleretur, fieretque corpus potius spiritale: ita peccatorum pretio uenditis, in naturam corporum anime subtilitas ingrauescit, et terrenam contrahit ex uitiorum sorde materiem, fitque unum ex illis quod tradatur  in terram. Plurimis autem eos ante stare passeribus cum dicit, ostendit multitudini infidelium electionem fidelium presse: quia his casus in terram sit, illis uolatus in celum.

20. uite melioris spe timor mortis aufertur. ---In numerum autem aliquid colligi, diligentie ac sollicitudinis cura est: neque enim dignum negotium est, peritura numerare. Ut igitur nichil ex nobis periturum esse cognosceremus, quia multo passeribus meliores simus; ipso capillorum nostrorum supputatorum numero indicatur, saluis nobis ex solido futuris : cum quod innumerabile in nobis sit,  conseruandi et affectu et potestate numeretur. Nullus igitur corporum nostrorum casus est pertimescendus, neque ullus interimende carnis admittendus est dolor: quando pro nature sue atque originis conditione resoluta, in substantiam spiritalis anime refundatur.

 21. Et quia doctrinis talibus confirmatos, oportet  liberam confitendi Dei habere constantiam; etiam conditionem qua teneremur adiecit, negaturum se eum Patri in celis, qui se hominibus in terra negasset : eum porro, qui confessus coram hominibus se fuisset, a se in celis confitendum; qualesque nos nominis sui testes hominibus fuissemus, tali nos apud Deum patrem testimonio eius usuros.

22. Questiones uarie proponuntur.---Nolite arbitrari quoniam ueni pacem mittere in terram. Non ueni pacem mittere, sed gladium. 718 ueni enim separare filium aduersus patrem, et filiam aduersus matrem, et nurum aduersus socrum suam, et inimici hominis domestici eius . Que ista diuisio est? Inter prima enim legis precepta accepimus: Honora patrem  tuum et matrem tuam . Et ipse Dominus ait: Pacem meam do uobis, pacem relinquo uobis . Quid sibi uult missus potius gladius in terram, et separatus a patre filius, et filia a matre, et nurus aduersus socrum, et hominis domestici eius inimici? Igitur  exinde publica auctoritas impietati proferetur. Ubique odia, ubique bella, et gladius Domini inter patrem et filium, et inter filiam matremque deseuiens. Et in Luca quidem talis de hoc sermo est: Erunt enim ex hoc quinque in una domo diuisi,  tres in duos, et duo super tres diuidentur . Numquid non in maiorem numerum potest agnationis domestice familia diffundi? Aut prescripto temporis continebatur, ut ex hoc essent quinque tantum in domo una, iidemque diuisi?  Ergo qui sit gladius in terra, que proprietas nominum, et in numero quinque que ratio, et quomodo tres in duos, et duo super tres diuidendi, et quatenus homini domestici eius inimici, contuendum est.

23. Gladii natura. Dei uerbum significat. In Adam ante peccatum tria, in posteris quinque.---Et singularum quidem rerum, et uniuerse questionis primum natura est explicanda: nec minus intelligentiam nostram sensus et superior et consequens adiuuabit. Gladius telorum omnium telum acutissimum est, in quo sit ius potestatis, et iudicii seueritas, et animaduersio  peccatorum. Et huius quidem teli nomine noui Euangelii predicationem appellatam, frequens in prophetis auctoritas est. Dei igitur uerbum nuncupatum meminerimus in gladio: qui gladius missus in terram est, id est, predicatio eius hominum  corporibus infusa. Hic igitur quinque habitantes in una domo diuidit, et diuidit tres in duos, et duos super tres. Sed tria tantum in homine reperimus, id est, et corpus et animam et uoluntatem. Nam ut corpori anima data est, ita et potestas utrique utendi se ut uellet indulta est: atque ob id lex est  proposita uoluntati. Sed hoc in illis deprehenditur, qui primi a Deo figurati sunt, in quibus cepte originis ortus effectus 719 est, non traductus aliunde. Sed ex peccato atque infidelitate primi parentis, sequentibus  generationibus cepit esse corporis nostri pater peccatum, mater anime infidelitas; ab his enim  ortum per transgressionem primi parentis accepimus. Nam uoluntas unicuique sua adiacet. Ergo iam unius domus quinque sunt: pater corporis peccatum, mater anime infidelitas, et  accedens uoluntatis arbitrium, quod totum hominem quodam coniugii sibi iure distringit. Huic infidelitas socrus est,  que nos ex ea natos, atque a fide metuque Dei peregrinantes accipiens, ut inter infidelitatem  uoluptatemque possessos, et in ignoratione Dei et in omnium uitiorum oblectatione detineat.

24. Regenerationis effectus. Concupiscentie lucta in regeneratis.---Cum ergo innouamur baptismi lauacro per  uerbi uirtutem, ab originis nostre  peccatis atque auctoribus separamur; recisique quadam exsectione gladii Dei, a patris et matris affectionibus dissidemus: et ueterem cum peccatis atque infidelitate sua hominem exuentes, et per Spiritum anima et corpore innouati, necesse est ut ingeniti et uetusti operis consuetudinem oderimus. Et quia corpus ipsum per fidem mortificatum, in naturam anime, que ex afflatu Dei uenit , euadat; quia communio ipsis inuicem concilietur ex uerbo: idcirco iam unum atque idem cum anima uelle cepit effici, scilicet ut illa est spiritalis, quibus  libertas uoluntatis a socru  sua, id est, ab infidelitate diuisa, ius suum omne concedit: ut quod erat libertas uoluntatis, deinceps anime sit potestas. Fitque grauis in domo una dissensio, et domestica nouo homini erunt inimica: quia ille per uerbum Dei diuisus ab illis, manere et interior et exterior , id est, et corpus et anima, in spiritus nouitate gaudebit: ea uero, que  ingenita et a quadam prosapie antiquitate deducta, consistere in his quibus oblectata sunt concupiscent. Et origo carnis et origo anime et libertas potestatis in duos diuidentur, animam scilicet et corpus hominis noui,  que unum atque idem uelle ceperunt: diuisique tres duobus subiacebunt, in dominatum eorum de Spiritus nouitate potioribus. Et idcirco illi, qui domesticas nominum  caritates  dilectioni eius pretulerint, 720 futurorum bonorum indigni erunt hereditate.

25. Crux, sacramentum fidei.---Pergit deinde eodem preceptorum et intelligentie decursu. Nam postea quam relinquenda omnia que in seculo carissima sunt imperauerat; adiecit, Qui non accipit crucem suam, et sequitur me, non est me dignus : quia qui Christi sunt, crucifixerunt corpus cum uitiis et concupiscentiis. Et indignus est Christo, qui non crucem suam, in qua compatimur, commorimur, consepelimur, conresurgimus, accipiens, Dominum sit secutus, in hoc sacramento fidei spiritus nouitate uicturus.

26. Mortem infert uitiis, mortis aufert metum.---Qui inuenerit animam suam, perdet illam; et qui perdiderit  animam suam propter me, inueniet eam . uerbi scilicet potestate, et ueterum diuisione  uitiorum, proficiet lucrum anime in mortem, et damnum in salutem. Ergo suscipienda mors est in nouitate uite, et cruci Domini configenda sunt uitia: et aduersus persequentes, contemptu presentium, gloriose confessionis retinenda libertas est, et damnosum anime lucrum refugiendum: scientes cuiquam ius in animam non relinqui, et detrimento breuis uite, fenus immortalitatis acquiri.

27. Christus qui mediator.---Qui recipit uos, me recipit: et qui me recipit, recipit eum qui me misit . Uniuersis doctrine affectum et preceptorum sedulitatem impendit. Et qui periculum non recipientium apostolos excussi pulueris testimonio  denuntiasset, recipientium, meritum ultra gratiam  sperati officii commendat: docetque in se etiam mediatoris officium, qui cum sit receptus a nobis, atque ille profectus ex Deo sit, Deus per illum transfusus   in nos sit. Atque ita qui apostolos recipit, Christum recipit; qui uero Christum recipit, patrem Deum recipit: quia non aliud in apostolis recipit, quam quod in Christo est, neque in Christo aliud est, quam quod in Deo est: perque hunc ordinem gratiarum, non aliud est apostolos recepisse, quam Deum; quia et in illis Christus, et in Christo Deus habitet.

28. Plures consequende eternitatis occasiones.---Qui recipit prophetam in nomine prophete, mercedem prophete accipiet . Qui prophetam recipit, habitantem recipit in propheta: fitque prophete mercede dignus, prophetam prophete nomine recipiens. Par quoque recepisse iustum merces deputatur, fitque iustus ex honore iustitie. Ac sic consummatur iustitia ex fide, et mercedem acquirit officium,  plures consequende eternitatis occasiones Deo largiente: quando in recipiendo iusto et propheta, ipse reuerentie affectus et iusti honorem accipiat et prophete.

29. Obsequium sub religionis opinione delatum indigno, mercede non fraudatur.---Et quicumque potum dederit uni ex minimis isti calicem aque frigide, et reliqua . Non inane esse bone conscientie opus docuit, neque spem fidei aliene infidelitatis crimine laborare. 721 Prouidens enim plures futuros tantum apostolatus nomine gloriosos, omni uero uite sue opere improbabiles, eosdemque diu fallere diuque mentiri, tamen obsequium, quod ipsis sub religionis opinione delatum sit, mercede operis sui speique non fraudat. Nam licet ipsi minimi essent,  id est, peccatorum omnium ultimi , non inania tamen in eos etiam leuia, que sub frigide aque nomine designat, officia esse decernit. Non enim peccatis hominis, sed discipuli nomini honor prestitus est. Atque ita probitatem obsequentis, fallentis de se probra non ledunt: cum mercedem suam dantis fide, non assumentis mendacio consequatur.



CAPUT XI. Ioannes de carcere ad Iesum mittit, et iehsu de Ioanne ad turbas loquitur. Item confessio Iesu ad Patrem.

1. Ioannes Christum non ignorauit.---Ioannes cum audisset  in carcere opera Christi, mittens ad eum discipulos suos, ait illi: Tu es qui uenturus es,  an alium exspectamus ? Ioannes detentus in carcere Dominum ignorat? et propheta tantus Deum suum nescit? Atquin uenturum ut preitor nuntiauit, consistentem ut propheta agnouit, adeuntem  ut confessor ueneratus est. Unde tam uarie et tam abundanti eius scientie error obrepsit? Sed consequens de eo Domini testimonium sentiri hoc ita non sinit. Neque sane credi potest, Spiritus sancti gloriam in carcere posito defuisse, cum Apostolis uirtutis sue lumen esset in carcere positis ministraturus.

2. Legis forma fuit. Legis opus. Cur Ioannes ad Christum misit.---Sed prebetur in his, que in Ioanne gesta sunt, intelligentia amplior: et cum facti efficientia, gratia in eo expressa sentitur; ut propheta ipse, ipso quoque conditionis sue genere prophetaret, quia in eo forma legis elata est. Christum enim lex annuntiauit, et remissionem peccatorum predicauit, et regnum celorum spopondit: et  Ioannes totum hoc opus legis expleuit. Igitur cessante iam lege, que peccatis plebis  inclusa, et populi uincta uitiis, ne Christus posset intelligi, uinculis et carcere continebatur. Ergo ad Euangelia contuenda lex mittit: ut infidelitas fidem dictorum contempletur in factis; et quod intra eam peccatorum fraude sit uinctum, per intelligentiam libertatis euangelice  absoluatur. Tali igitur Ioannes exemplo, non sue, sed discipulorum ignorantie consulit: ipse enim uenturum in remissionem peccatorum predicauit. 722 Sed ut scirent non alium a se predicatum, ad opera eius intuenda discipulos suos misit: ut auctoritatem dictis suis illius opera conferrent, neque Christus alius exspectaretur, quam cui testimonium opera prestitissent.

3. Scandalum crucis predicit Christus. ---Et cum totum se Dominus rerum miraculis prodidisset, cecorum scilicet uisu, claudorum  cursu, leprosorum curatione, surdorum auditu, uoce mutorum, uita mortuorum, pauperum predicatione; ait, Beatus qui in me non fuerit scandalizatus . Numquid aliquid iam in Christo erat gestum, quod Ioannem scandalizaret? Non utique. Nam in ipso doctrine sue cursu et operis morabatur. Sed superioris sententie uis et proprietas contuenda est, quid illud sit quod pauperes  bene nuntiantur; id est, qui perdiderint animam, qui crucem suam acceperint et sequentur, qui humiles spiritu fient, quorum regnum preparatur in celo. Ergo quia in Domino hec passionum  uniuersitas conueniret, futuraque esset crux  sua plurimis scandalum; beatos eos professus est, quorum fidei nichil tentamenti afferret crux, mors, sepultura. Itaque cui  rei Ioannes cauisset ostendit, dicens beatos eos, quibus aliquid in se scandali non fuisset: quia metu eius discipulos suos Ioannes, ut Christum audirent uiderentque, misisset.

4. Arundo quos significet.---Ac ne istud referri ad Ioannem posset, tamquam aliquid scandalizatus esset in Christo; abeuntibus illis, ad turbas de eo locutus est: Quid existis in desertum uidere? Arundinem  uento moueri ? Desertum sancto Spiritu uacuum sentiendum est, in quo habitatio Dei nulla sit. In arundine enim homo  talis ostenditur, de gloria seculi uite sue inanitate speciosus,  in se autem fructu ueritatis cauus; exterior placens, et  nullus interior; ad omnem uentorum motum, id est, immundorum spirituum flatum mouendus, neque ad consistendi firmitatem ualens, et animi medullis inanis. Ergo cum dicit: Quid existis in desertum uidere? Arundinem uento moueri? hoc loquitur: Numquid existis uidere hominem cognitione Dei uacuum, et ad immundorum spirituum flatum uagantem? Nam increpantis affectu potius quam confirmantis hoc loquitur: ostendens scilicet non eum in Ioanne conspici, qui et inanis et mobilis sit.

5. Corpora luxu dissoluta domus sunt demonum.---Sed quid existis uidere? Hominem, mollibus uestitum? Ecce qui mollibus uestiuntur, in domibus regum sunt .  uestem ambitum corporis quo induitur 723 anima significat, quod luxu ac lasciuiis mollescat.  Sed qui uestiti mollibus sunt in domibus regum sunt. In regibus, transgressorum angelorum nuncupatio est: hi enim seculi sunt potentes, mundique dominantes. Ergo uestiti mollibus in domibus regum sunt, id est eos, quibus per luxum fluida et dissoluta sunt corpora,  esse demonum habitationem, consimilem sedem propositis suis atque operibus eligentium.

6. Ioannis gloria.---Sed quid existis uidere? Prophetam? Dico uobis, etiam plus quam prophetam, etc. . Gloriam omnem Ioannis Dominus ostendit, dicens esse eum ultra prophetam: quia soli ipsi licuerit et prophetare Christum, et uidere. Et quomodo Christum ignorare creditur, qui  missus in angeli potestate uiam uenturo parauerit,  et quo ex natis mulierum nullus maior propheta surrexerit  ; nisi quod qui minor eo est, id est, qui interrogatur, cui non creditur, cui testimonium nec opera sua prestant, hic in regno celorum maior est?

7. Regnum celorum qui rapiant gentes iudeis.---A diebus autem Ioannis Baptiste usque nunc regnum celorum uim patitur, et uim facientes diripiunt illud . Ut rerum natura exigit, uim potior affert; minorque erit, cui uis afferatur. Quid ergo est quod diripiens est, quodque uim patitur, contuendum est. Infidelitatem discipulorum Ioannis Dominus aduerterat, turbe etiam opinionem de eius nuntio intellexerat, in crucis scandalo ingens fidei periculum sentiebat. Ire potius apostolos  ad oues  Isrel perditas iusserat: ipsos constitui oportebat in regno, et in Abrahe et Isaac et Iacob familia  atque agnatione retineri. Sed omnis hec predicatio profectum publicanis et peccatoribus afferebat. Ex his enim iam credentes, ex his iam apostoli, ex his  iam regnum celorum. Ceterum Ioanni a plebe non creditur, auctoritatem Christi opera non merentur, crux futura erat scandalo. Iam prophetia cessat, iam lex expletur, iam predicatio omnis includitur, iam Elie spiritus in Ioannis uoce premittitur. Aliis Christus predicatur, et ab aliis agnoscitur: aliis nascitur, et ab aliis diligitur.  Sui eum respuunt, alieni suscipiunt: proprii insectantur, complectuntur inimici. Hereditatem adoptio expetit, familia reiicit. Testamentum filii repudiant,  serui recognoscunt. Itaque uim regnum celorum patitur, inferentesque diripiunt: quia gloria Isrel  a patribus debita, a prophetis 724 nuntiata, a Christo oblata, fide gentium occupatur et rapitur.

8. Iudei a Lege et Euangelio abdicati exciderunt.---Cui autem similem estimabo generationem istam? Similis est pueris sedentibus in foro, et clamantibus ad inuicem, et reliqua . Totus hic sermo infidelitatis opprobrium est, et de affectu superioris querimonie descendit; quia insolens plebs per diuersa predicationum genera edocta non fuerit: in  pueris scilicet prophetas significans, qui in medio synagoge, tamquam in publico fori conuentu, populum coarguant, quod cantantibus sibi officio corporis non obsecundauerint, id est, quod dictis suis non paruerint. Ad cantantium enim modum saltantium  motus aptatur. In simplicitate autem sensus, ut pueri, predicauerunt, et ad confessionem psallendi Deo prouocauerunt, ut cantico Moysi tenetur, ut Esaie, ut Dauid, ut ceterorum prophetarum: rursumque  eos in penitentiam peccatorum,  et ad dolorem ac luctum ueterum delictorum nec Ioannis predicatio inflexerit: quibus et lex grauis uisa sit  potus cibique prescriptis et difficilis et molesta, peccatum in se, quod demonium nuncupat, habens : quia per obseruantie difficultatem  necesse sibi esset in lege peccare: rursumque in Christo Euangelii predicatio uite libertate non placeat, per quam difficultates legis et onera laxata sint, et iam publicani peccatoresque crediderint : atque ita tot et tantis admonitionum generibus frustra habitis, nec per gratiam iustificentur, et a lege sint abdicati.

9. Iuste reprobati sunt. Christus Sapientia ipsa, non solum Sapientie opus.---Et iustificata est Sapientia a filiis suis: ab his scilicet, qui uim facientes regno celorum, ipsum illud fidei iustificatione diripiunt: confitentes iustum Sapientie opus esse, quia munus suum ad fideles et obsequentes a contumacibus infidelibusque transtulerit. Est autem non otiosum hoc in loco uirtutem dicti contueri. Et iustificata est Sapienta  de se utique locutus est. Est enim ipse Sapientia, non ex efficientiis, sed ex natura: rei enim omnis habet potestatem. Ceterum negotium omne potestatis effectus est: et non idem est opus uirtutis et uirtus, et efficiens discernitur ab effecto. Plures  enim eludere dictum apostolicum, quo ait Christum Dei sapientiam et Dei uirtutem , his modis solent: quod in eo ex uirgine creando efficax Dei sapientia et uirtus exstiterit, et in natiuitate eius diuine prudentie et potestatis opus intelligatur; sitque in eo efficientia potius, quam 725 natura sapientie.  Quorum ne quid tale intelligi posset, ipsum se Sapientiam nuncupauit; eam in se, non que eius sunt ostendens. Est enim Sapientie opus, fides, spes, caritas,  pudicitia, ieiunium, continentia, humilitas, humanitas: sed hec nature opera sunt, non ipsa natura; et non in his que fiunt, consistit res ipsa que faciat.  Cur Apostolus Dei uirtutem et Dei sapientiam dixerit, quia ex ea Sapientia que erat, creata sapientia est?

10. Iudeorum incredulitas quam rea.---ue tibi Corozain et Bethsaida; quia si in Tyro et Sidone facte essent uirtutes que facte sunt in uobis, et reliqua . Inobedientie maledictum cum obedientie benedictione decernitur. Primis enim Iudeis oportuit predicari; sed priuilegio predicationis infidelitatis  cumulatur inuidia, cum credentium arguantur exemplo, quibus nulla factorum admiratione proposita, salus omnis ex fide sit. Dominum enim in Bethsaida et Capharnaum muti laudant, ceci uident, surdi audiunt, claudi circumcurrunt, mortui sentiunt; et  nullum fidei uoluntate rerum tantarum admiratio commouebat, cum sola gestorum auditio uocare  ad metum, atque ad fidem rapere debuisset. Sed non solum Tyri et Sidonis, sed ipsa Sodomorum et Gomorrheorum facient leuia peccata: quia forte illis credendi fuisset affectus, si talium uirtutum contemplatio contigisset.

11. Christi de fide gentium gaudium.---In illo tempore respondens iehsu dixit, Confiteor tibi, Domine pater celi et terre, quia abscondisti hec a sapientibus,  et reuelasti ea paruulis, et reliqua . Digne superioribus dictis confessio talis adiungitur. Nam tametsi optabilis fuerit salus Isrel, tamen non extra gaudium Domini erat predicata olim fides gentium. Celestium enim uerborum arcana atque uirtutes sapientibus absconduntur, et paruulis reuelantur: paruulis malitia, non sensu; sapientibus uero stultitie sue presumptione, non prudentie causis. Factique huius equitatem Dominus paterne uoluntatis iudicio confirmat : ut qui dedignantur paruuli in Deo fieri, stulti deinceps in sapientia sua fiant.

12. Pater et Filius unius substantie.---Ac ne quid in illo minus, quam quod in Deo est, existimaretur; omnia sibi a Patre ait tradita esse, solique se Patri cognitum, Patremque soli sibi notum, uel cui ipse  reuelare uoluisset : reuelaturus ei, a quo ut reuelare uelit oretur. Qua reuelatione eamdem  utriusque in mutua cognitione esse substantiam docet, 726 cum qui Filium cognosceret, Patrem quoque cogniturus esset in Filio: quia omnia ei a Patre sint tradita. Tradita autem non alia sunt, quam que in Filio soli nota sunt Patri. Nota uero Filio  soli esse, que Patris sunt. Atque ita in hoc mutue cognitionis secreto intelligitur, non aliud in Filio, quam quod in Patre ignorabile sit, exstitisse.

13. Iugum Christi unde suaue.---Legis deinde difficultatibus laborantes, et peccatis seculi oneratos ad se aduocat : dempturumque se laborem onusque promittit, si modo eius iugum tollant, mandatorum scilicet suorum precepta suscipiant, eumque sacramento crucis adeant: quia corde humilis  et mitis sit, et in his animabus suis requiem inueniant : iugi suauis et leuis oneris blandimenta proponens, ut credentibus eius boni scientiam prestet, quod solus ipse nouit in Patre. Et quid iugo ipsius suauius, quid onere leuius, probabilem fieri, scelere abstinere, bonum uelle, malum nolle, amare omnes, odisse nullum, eterna consequi, presentibus non capi, nolle inferre alteri, quod ipsi sibi perpeti sit molestum.



CAPUT XII. Discipuli spicas uellunt. Manus aride hominem sabbato curauit iehsu. Cecum et demoniacum curauit. De blasphemia Spiritus, de fructu arboris bone et male, de omni uerbo otioso, de Niniuitis et regina Austri, de septem spiritibus et octauo, de matre  Iesu et fratribus.

1. Christi gesta aliud portendunt.---In illo tempore abiit iehsu per segetes sabbatis: discipuli autem eius esurientes ceperunt uellere spicas, et manducare . Et egressus in segetem, et dies sabbati, et discipulorum esuritio, et spicarum precerptio, et Phariseorum insimulatio, et Domini responsio habent, ut cetera, subiacentem interioris cause intelligentiam. Omnes enim, ut diximus, factorum ueritates, in ipsis illis gestorum effectibus sui similem atque ex se intelligendam future ueritatis imaginem consequuntur.

2. Gentium fides et Iudeorum infidelitas premonstrantur.---Ac principio contuendum, sermonem  hunc ita ceptum esse: In illo tempore abiit iehsu per segetes, id est, in eo tempore quo patri Deo gratiam  de data gentibus salute confessus est: ut idem sensus et superiora et consequentia contineret. Ergo per reliqua curramus. Ager mundus est,  sabbatum otium est, seges crediturorum profectus in messem est. Ergo sabbato in agrum profectus, in legis otio Domini progressus in hunc mundum est, segetem eam, id est, sationem humani generis inuisens. Et quia esuritio fames est salutis humane; 727 spicas precerpere ac uellere, scilicet sanctorum se salute satiare discipuli festinant. Neque enim homini congruit cibus spice, neque precerptarum esus est utilis aristarum: sed futuri fidem facti species exsequitur, et uirtus interiecta uerborum sacramentum et esuritionis et satietatis absoluit.

3. Pharisei, qui penes se clauem celorum esse existimarent,  illicita agere discipulos coarguunt : quos Dominus facti eius, in quo sub rerum argumento prophetie ratio continetur, admonuit Dauid una cum his qui secum aderant esurientem panibus illicitis  expletum fuisse . Neque enim si non licebat fieri, Dauid creditus fuisset fecisse sine crimine. uerum sine criminis piaculo factis  prophetat in lege; ut ipse cum ceteris, panibus propositionis expletus sit: ita ostendens Christum cum apostolis gentium salute satiandum, quod Iudeis illicitum uideretur.

4. Alterius quoque eos admonet prophetie, ut consummari in se omnia, que anterius sunt dicta, cognoscerent in lege; sabbatum in templo sacerdotes  uiolare sine crimine ; templum se ipsum  scilicet indicans, in quo per apostolicam doctrinam, populo legis infideliter  otiante, salus gentibus datur: quia maior ipse sit sabbato, et absque uiolate legis culpa, euangelica fides operetur in Christo.

5. Lege cessante Dei bonitate saluamur.---Atque ut ostenderet omnem rerum efficientiam hanc speciem futuri operis continere, adiecit: Si enim sciretis quid est, Misericordiam uolo, non sacrificium; numquam condemnassetis innocentes . Opus salutis nostre non in sacrificio, sed in misericordia est: et lege cessante, in Dei bonitate saluamur. Cuius rei donum si intellexissent, numquam condemnassent innocentes, id est, apostolos: quos insimulaturi erant transgresse legis inuidia, cum sacrificiorum uetustate cessante uniuersis per eos misericordie nouitas subueniret;  neque existimassent sabbati prescripto Dominum sabbati contineri. Hec in campo dicta gestaque sunt.

6. Manci curatio.---Et post hec synagogam ingresso hominem aride manus offerunt, interrogantes  an curare sabbatis liceret : occasionem arguendi eum ex responsione querentes. Quos decidentis in foueam ouis conclusit exemplo, quam sine crimine sabbato extrahere  sint solliciti : rectiusque homini, qui oui prestet, medendum esse; neque ministerio salutis humane existimandum sabbatum posse uiolari, quod extrahende de fouea ouis sollicitudo non uiolet.

7. Eos significat, quibus uirtutum potestatem fecit Christus.---Subiicitur recte talis Domini curatio. Nam post reditum de segete, ex qua iam apostoli fructus sationis acceperant, ad synagogam uenit: etiam illinc messis sue operarios paraturus, qui plures postmodum una 728 cum apostolis exstiterunt. Hi igitur  curantur in manco. Dande enim salutis substantiam  non habebant, et manus officium cessabat, et ministerium corporis, quo aliquid agitur atque  impertitur, aruerat. Dominus igitur manum eum iussit extendere, que restituta est ei sicut altera . Curatio omnis in uerbo est, et manus sicut altera redditur, id est, similis ministerio apostolorum in officium dande salutis efficitur: docetque Phariseos egre ferre non oportere  operationem humane salutis in apostolis; cum ipsis ad officii eiusdem ministerium manus sit reformanda, si credant.

8. Sed inuidia facti Phariseos commouet, et aduersus eum ineunt consilium : quia contuentes hominem in corpore, Deum in operibus non intelligebant. Sciensque eorum consilia secessit ; ut a consiliis malignantium procul affuturus  cognosceretur. Pluresque turbe eum secute sunt: ab infidelibus uidelicet recedenti, fidelium comitatus assistit.

9. Cur sanatis silentium de se iubeat Christus.---His uero, quos curat, silentium imperauit . Sed numquid curationis taciturnitas iubebatur? Non utique; nam salus unicuique reddita, erat sibi ipsa testis. Sed iubendo secretum, et gloriandi de se iactantiam declinat, et nichilominus cognitionem sui prestat in eo ipso, dum admonet de se taceri; quia obseruantia silentii ex re que sit silenda proficiscitur.

10. Qui arundinem quassatam non frangat. Qui linum fumigans non exstinguat.---Quin etiam per hanc tacendi de se uoluntatem, dictorum per Esaiam effectus  impletur : de cuius prophetia illud nunc tantum admonemus, hunc et dilectum a Deo, et in eo paterne beneplacitum uoluntati, et Spiritum Dei super eum esse, et ab eo iudicium gentibus nuntiari, et arundinem que quassata  sit non esse confractam, et linum fumigans non exstinctum: id est, caduca et quassata gentium corpora non fuisse contrita, sed in salutem potius reseruata: neque exiguitatem ignis tantum iam in lino fumigantis exstinctam,  exiguum Isrel ex reliquiis ueteris gratie spiritum non ablatum; quia resumendi totius luminis in tempore penitentie sit facultas. Sed istud intra certi temporis statuta prescribitur, donec cum eiiciat uictoriam ad iudicium , sublata scilicet mortis potestate iudicium claritatis sue reditu introducat, in nomine eius per fidem gentibus credituris.

11. Demoniaci ceci et muti curatio, gentium salus. Tunc oblatus est ei homo demonium habens cecus et mutus, et reliqua . Sequitur demoniaci  et ceci et muti opportuna curatio. Non enim sine ratione, cum turbas omnes curatas in commune dixisset, nunc extrinsecus demonium habens cecus et mutus offertur: ut sine ambiguitate aliqua idem intelligentie ordo sequeretur. Spicas uellere, id est, homines seculi precerpere, apostolos Pharisei arguebant, misericordia 729 super sacrificium predicabatur, manus aride homo oblatus in synagoga curabatur: atque hec ad conuertendum Isrel non solum nichil proficiunt, uerum etiam Pharisei consilium necis ineunt. Oportebat igitur, ut post hec in unius huius forma gentium salus fieret: ut qui erat habitatio demonis et cecus et mutus, Deo capax pararetur, et Deum contueretur in Christo, et Christi opera Dei confessione laudaret. Stupuerunt facti  istius opus turbe; sed Phariseorum ingrauescit inuidia. Nam quia humanam infirmitatem hec tanta eius opera excederent, pudorem confessionis sue maiore perfidie scelere declinant: ut quia hec opera esse existimare hominis non possent, confiteri Dei nollent, omnemque hanc eius ex Beelzebub principe demonum esse dicerent in demonas potestatem .

12. Sermo Dei quam diues.---iehsu autem sciens cogitationes eorum dixit illis: Omne regnum diuisum contra se desolabitur . Sermo Dei diues est, et ad argumentum positus intelligentie, plurimam de se exemplorum copiam prebet: et uel simpliciter intellectus, uel inspectus interius, ad omnem profectum est necessarius. Sed relictis his, que ad communem  intelligentiam patent, causis interioribus immoremur.

13. Predicitur regni Isrel iactura.---Omne regnum diuisum contra se desolabitur. Responsurus ad id quod de Beelzebub erat dictum, in eos ipsos, quibus  respondebat, responsionis ipsius conditionem retorsit. Lex enim a Deo est, et regni Isrel pollicitatio ex lege est, et Christi ortus et aduentus ex lege est. Si regnum legis contra se diuiditur,  dissoluatur necesse est. Et potestas omnis diuisione detrahitur, et regni uirtus aduersum se separata consumitur: ac sic regnum Isrel amisit ex lege, cum quando adimpletionem legis in Christo plebs legis impugnet.

14. Ierusalem excidium.---Sed et ciuitas et domus diuisa contra se, non stabit . Domus quoque et ciuitatis eadem est ratio, que regni. Sed ciuitas hic Ierusalem  indicatur, gentium semper gloriosa dominatu. Nunc posteaquam in Dominum suum furore plebis exarsit, et apostolos eius cum credentium  turbis effugauit, discedentium illinc diuisione non stabit: atque ita, quod mox consecutum est per hanc diuisionem, ciuitatis illius denuntiatur excidium.

15. uirtute diuina Christum eiicere demonia.---Si enim satanas satanam eiicit, aduersus se diuisus est . Dicti superioris maleuolentiam, quo cum in Beelzebub hec agere loquebantur, eo ipso quo locuti sunt genere condemnant: non intelligentes confessos se fuisse, Beelzebub esse diuisum: et si ad diuisionem suam coactus est, ut demon demones proturbaret, et aduersus se diuisio ipsa consisteret; hinc quoque existimandum esse, plus in eo qui diuiserit, 730 quam in his qui diuisi sint, inesse uirtutis. Ergo iam diuisus est, et aduersum se coactus est, regnumque eius diuisione tali est dissolutum.  Quod si in uirtute Beelzebub Christus demones eiicit, filii eorum, id est apostoli, in cuius nomine eiiciunt ? Atque idcirco digne sunt in eos iudices constituti, quibus id dedisse Christus aduersus demones potestatis reperietur, quod ipse sit negatus habuisse. Ergo si discipuli operantur in Christo, et ex  Spiritu Dei Christus operatur; adest Dei regnum, iam in Apostolos mediatoris officio transfusum. Sed cum per Beelzebub posse Christus arguitur, Deus blasphematur in Christo: atque ita in Deum inexpiabilis conuicii contumelia per Phariseos in Beelzebub nomine comparatur.

16. Quomodo potest intrare quis in domum fortis, et uasa eius diripere? et reliqua . Contusam a se in tentatione prima omnem diaboli indicat potestatem,  quia nemo domum fortis intreat eiusque uasa diripiat, nisi fortem alligauerit, et tunc domum eius diripiet: et necesse est hec agens illo forte sit fortior. Ligatus est ergo tum, cum satanas a Domino nuncupatus, ipsa nequitie sue nuncupatione constrictus  est : cui ita uincto spolia detraxit, et domum abstulit, nos scilicet quondam arma eius, regnique militiam in ius suum redegit, uictoque atque uincto domum sibi ex nobis uacuam et utilem comparauit. Longe autem a se esse, ut aliquid ab eo mutuatus sit potestatis ostendit: quando qui secum non est, aduersum se sit; et qui secum non congregat, dispergat . Ex quo ingentis periculi res intelligitur, male de eo opinari, cum quo non esse, idipsum est quod contra esse: et non congregare, dispergere sit.

17. Blasphemia Spiritus, negare Christo diuinitatem, quam operibus prodit.---Omne peccatum et blasphemia remittetur hominibus; Spiritus autem  blasphemia non remittetur . Phariseorum sententiam,  et eorum qui ita cum his sentiunt peruersitatem seuerissima definitione condemnat; peccatorum omnium ueniam promittens, et blasphemie Spiritus indulgentiam abnegans . Nam cum cetera dicta gestaque liberali uenia relaxentur, caret misericordia, si Deus negetur in Christo. Et in quo sine uenia  peccator, beneuolentiam iterate admonitionis impendit: omnino peccata cuiusque generis remittenda, blasphemiam in Spiritum 731 sanctum non remittendam. Quid enim tam extra ueniam est, quam  in Christo negare quod Deus sit, et consistentem in eo paterni Spiritus substantiam adimere: cum in Spiritu Dei opus omne consummet, et ipse sit regnum celorum, et in eo Deus sit mundum reconcilians sibi ? Ergo quidquid contumelie  exstiterit in Christo, id omne exstabit in Deo: quia et in Christo Deus, et Christus in Deo sit.

18. Contra Iudeos et Arianos. Christum qui colunt, sed Deum negant, peiores sunt quam qui ignorant.---Aut facite arborem bonam, et fructus eius bonos: aut facite arborem malam, et fructus eius malos, et reliqua  . Sermo se et in presens exserit, et effert in futurum. Nam in presens Iudeos refellit, qui cum intelligerent Christi opera ultra humanam esse uirtutem, nollent tamen quod Dei sint confiteri. In futurum uero omnem fidei peruersitatem coarguit, eorum scilicet, qui  diuinitatem et communionem paterne substantie Domino detrahentes, in diuersa hereseos studia efferbuerunt: neutrum facientes, nec inter gentes sub uenia ignorationis habitantes, nec in ueritatis cognitione uersantes. Arborem se in corpore positum significat: quia per interiorem uirtutis sue fecunditatem exeat ubertas omnis in fructus. Igitur aut arbor bona facienda cum bonis fructibus est, aut mala constituenda cum malis fructibus; quia ex fructibus suis de se arbor ipsa testabitur: non quod  secundum arborum naturam arbor mala possit constitui que bona sit, aut eadem ipsa cum ramis suis bona esse si mala sit; sed ut per hanc significantiam intelligeremus, Christum aut tamquam inutilem relinquendum, aut tamquam bonum bonorum fructuum utilitate retinendum: quia aduersum filium hominis dicta sub uenia sint, blasphemia autem Spiritus careat uenia. Ceterum medium se agere, et Christo aliqua deferre, negare que maxima sunt; uenerari tamquam Deum, Dei communione spoliare, hec blasphemia Spiritus est: ut cum per admirationem operum tantorum Dei nomen detrahere non audeas; per maleuolentiam mentis et sensus, generositatem eius, quam confiteri es coactus  in nomine, abnegata paterne substantie communione decerpas.  Atque ideo etiam in eo Dominus bonitatis sue munus extendit, dicens aut malam arborem cum malis fructibus, aut bonam cum 732 bonis fructibus esse faciendam: quia in male arboris opinione sub secreto  , indulgentie Dei reposita sit uenia; (quia omne [; in bone confessione fructus eternus sit: ne incidentes   mediam inter utrumque sententiam, cum constituere malum non audeamus; confiteri bonum nolimus, indissolubili corrupte de se opinionis iudicio relinquamur.

19. Omnem autem ita sentiendi corruptelam, ex nature uitio proficisci docuit, dicens: De malo thesauro non nisi que mala sunt posse proferri, et omnis otiosi, id est, inepti et inutilis dicti rationem Deo esse reddendam : quia de confessionis nostre uerbis aut condemnandi simus, aut iustificandi; talem futuri iudicii beneuolentiam recepturi, qualem de celestis glorie Domino sententiam tenuerimus.

20. Fide gentium arguitur infidelitas Iudeorum.---Signum deinde rogatur ut prestet, quod se ex Ione  signo daturum esse respondit : et sicut triduo et totidem noctibus Ionas in ceti uentre detentus sit, ita se intra interiora terre pari temporis spatio demoraturum. Sed maiorem futuram gentium fidem monstrat. Niniuite enim Iona predicante penitentiam egerunt, et a Deo ueniam penitendi confessione meruerunt. Sed et Austri regina nunc in exemplum Ecclesie presumpta, sapientiam admirata Salomonis, ex ultimis terre partibus uenit audire quam erat admirata sapientiam . Cumulat igitur inuidiam comparatio, et Iudeos sine excusatione facit fides gentium: ut cum illi prophetis, id est, Ione Salomonique crediderint, Christo isti non credant Iona Salomoneque potiori. Et idcirco in resurrectione eos iudicabunt, quia in his repertus timor Dei fuerit,  quibus lex non erat predicata: hoc magis indigni uenia  qui ex lege sunt infideles, quo plus fidei in eis qui legem ignorauerunt sit repertum.

21. Cum autem immundus spiritus exierit ab homine, ambulat per loca arida, querens requiem, et non inueniet, et reliqua . Continens lectio est, et, ex ipso initi sermonis exordio,  ex sensu superiore proficisci indicatur: ex uerbi enim coniunctione cepit. Sed totius proposite comparationis ratio tractanda est. Exiens ab homine immundus spiritus, arida et inaquosa loca circuit, in quibus nullus fons uite effluebat. Et cum requiem non inueniet, tum intra se loquetur, congruum sibi esse, ad domum suam unde exiuit reuerti; quam inueniet uacantem, scopis mundatam et ornatam; assumetque secum 733 septem  spiritus se nequiores, intreuntesque habitabunt ibi, et nouissima hominis illius primis peiora erunt.  Et quidem Dominus absoluit, dicens: Sic erit generationi huic pessime .

22. Iudeis superiora aptantur. Demon ante legem Isrelitas obtinebat. Lege expulsus gentes inuasit.---Non igitur ambigere possumus, totum hoc ad personam populi huius esse referendum: sed contuendum est quatenus proposita singula singulis temporibus rebusque reddantur. Superius,  nempe in Niniuitarum et regine Austri nomine, iustificata fides gentium est: sed longe antea, post multa in Deum et grauia peccata, Iudeis data lex est. Et peccata quidem eorum  libris Moysi continentur. uerum post tot diuine uirtutis documenta, id est, decem plagis percussam Aegyptum, et columnam nubis ac luminis nocte dieque famulantem, et in Erythreo mari iter  prebitum, et fontes ruptis saxis effluentes, et  ministratam esurientibus mannam, et ad postremum in quadraginta annorum tempore uita atque habitu angelorum populum uiuentem;  adoratum supplicatumque postea pecudibus et saxis, hisque cum choris canticisque saltatum, et metalla deos nuncupata. Ergo insidentem plebis istius pectoribus spiritum immundum lex, que postea data est, interuentu suo eiecit, et ueluti quadam custodia circumiecte potestatis exclusit. Qui illinc exiens, circum gentes desertas atque aridas oberrauit, domum ueterem derelinquens: ut in his usque in diem iudicii non inquietata habitatione requiesceret.

23. Gentibus indulta gratia ad Iudeos rediit. Cur septem secum assumat.---Sed rursum Dei gratia impertita  gentibus, postquam in aque lauacro fons uiuus effluxit, habitandi cum his locus nullus est: et cum iam in his requiem non haberet, intra se reputans, optimum credit regredi in eam ex qua profectus est domum. Hec emundata per legem, et prophetarum ornata preconiis, et Christi aduentu preparata, uacua inuenitur: a qua et custodia legis abscesserit (quia omnis lex usque ad Ioannem est , et ad habitandum non receptus sit Christus. Atque ita et habitatore uacua est, et deserta custodibus: cum tamen  ueniente habitatore, preeuntium sollicitudine, et mundata sit et ornata. Septem igitur spiritus nequiores assumuntur; quia tot erant gratiarum munera destinata  cum Christo, que in eo multiformis illa Dei sapientia septiformi gloria collocauit: ut  tanta iniquitatis fieret possessio, quanta futura fuerat gratiarum. Atque ita nouissima hominis illius peiora  erunt prioribus: quia  ex Iudeis immundus spiritus metu 734 legis excesserat, nunc autem in eos cum ultione repudiate ab eis gratie reuertetur.

24. Propinquitatum ius iam unde sumendum. Christi propinqui foris stantes, Synagoga.---Et quia totum istud in paterne maiestatis uirtute loqueretur; nuntianti sibi quod foris a matre atque a fratribus exspectaretur, manum in discipulos extendens, eos sibi fratres esse matremque respondit; et quicumque uoluntati paterne obsecutus esset, eum esse et fratrem et sororem et matrem: formam se ipsum uniuersis agendi sentiendique constituens, propinquitatum omnium ius atque nomen, iam non de conditione nascendi, sed de Ecclesie communione retinendum.  Ceterum non fastidiose de matre sua sensisse existimandus est, cui in passione positus maxime sollicitudinis tribuerit affectum . Est autem etiam in eo typica ratio seruata, ut mater eius et fratres foris starent, cum utuiqe ingrediendi ad eum haberent ut ceteri potestatem. Sed quia in sua uenit, et sui eum  non receperunt; in matre eius ac fratribus Synagoga et Isrelite prefigurantur, ingressu eius atque aditu abstinentes.



CAPUT XIII. Sedens in nauicula iehsu turbis parabolas loquitur de seminante bonum semen, de zizania et tritico, de grano sinapis, de fermento absconso in farina, et expositio zizanie, de thesauro in agro, de bona margarita, de reti misso in mare.

1. uerbum Dei non capiunt ab Ecclesia alieni.---In illa die exiit iehsu, et sedebat secus mare: et congregate sunt ad eum turbe, ita ut in nauiculam ascenderet : Sedisse Dominum in naui, et turbas foris stetisse, ex subiectis rebus est ratio. In parabolis enim erat locuturus: et facti istius genere significat eos, qui extra Ecclesiam positi sunt, nullam diuini sermonis capere posse intelligentiam. Nauis enim Ecclesie typum prefert: intra quam uerbum uite positum et predicatum hi, qui extra sunt, et arene modo steriles atque inutiles adiacent, intelligere non possunt. De parabolis autem iam a Domino absolutis  loqui otiosum est.

2. Legem ob inopiam fidei perdiderunt Iudei.--- Qui enim habet, dabitur ei, et abundabit: qui autem non habet, et quod habet auferetur ab eo . Regni mysteria fides percipit. Hec in quibus fuerit proficiet, et incrementis profectus sui abundabit: in quibus uero non fuerit, etiam quod habent auferetur  ab eis. Damnum scilicet legis ex fidei inopia declarat:  quam fidem Iudei non habentes, legem quoque quam 735 habuerant perdiderunt. Et ideo perfectum fides euangelica habet donum; quia suscepta nouis fructibus ditat, repudiata uero etiam ueteris substantie opes detrahit.

3. uestri autem beati oculi qui uident, et aures que audiunt . Apostoloci temporis beatitudinem docet, quorum oculis atque auribus contigit Dei Salutare uisere et audire: prophetis atque iustis cupientibus uidere et audire in plenitudinem temporum  destinatorum, et exspectationis istius gaudium Apostolis reseruatum.

4. Granum sinapis Dominus. Olera prophetarum uerba. Apostoli quomodo rami.---Simile est regnum  celorum grano sinapis, et reliqua . Grano sinapis se ipsum Dominus comparauit, acri maxime, et omnium seminum minimo, cuius uirtus ac potestas tribulationibus et pressuris accenditur. Granum hoc igitur postquam in agro satum fuerit, id est, ubi a populo comprehensus et traditus morti, tamquam in agro, satione quadam fuit corporis consepultus; ultra mensuram omnium olerum excrescit, et uniuersam prophetarum gloriam excedit. Oleris enim uice, tamquam egroto, Isreli data est predicatio prophetarum. Sed iam ex ramis arboris ex solo in sublime prolate, celi uolucres inhabitant. Apostolos scilicet, et Christi uirtute protensos, et mundum inumbrantes, in ramis intelligemus: in quos gentes in spem uite aduolabunt, et aurarum turbine, id est,  diaboli spiritu flatuque uexate, tamquam in ramis arboris acquiescent.

5. Christus in lege, prophetis et euangeliis.---Simile est regnum celorum fermento, quod acceptum mulier abscondit in farine mensuris tribus, donec fermentatum est totum . Fermentum de farina est, quod uirtutem acceptam aceruo generis sui reddit. Huic se Dominus comparauit, quod acceptum mulier, synagoga scilicet, per iudicium mortis abscondit, arguens legem et prophetas  euangeliis dissolui. Hoc autem farine mensuris tribus, id est, legis, prophetarum, euangeliorum equalitate coopertum, omnia unum facit: ut quod lex constituit, prophete nuntiauerunt, id ipsum euangeliorum profectibus expleatur. Fiuntque omnia per Dei Spiritum eiusdem et  uirtutis et sensus: nichilque aliud ab alio mensuris equalibus fermentatum dissentiens reperietur.

6. Ad Trinitatis unitatem aut trium gentium uocationem predicta non recte referuntur.---Quamquam ad fidei  sacramentum, id est, ad Patris et Filii  et Spiritus sancti unitatem, sed et ad trium gentium uocationem, ex Sem, Cham et Iaphet, tres mensuras farine esse referendas, sensisse multos meminerim. Sed nescio an hoc ita opinari ratio permittat: cum tametsi omnium gentium uocatio sit  eque, tamen in his Christus non absconsus sit, sed ostensus; et in tanta infidelium multitudine non fermentatum sit totum: in Patre autem 736 et Filio et Spiritu sancto,  sine admixti extrinsecus fermenti necessitate in Christo, omnia unum sint.

7. Thesaurus in agro, Christus in carne.---Iterum simile est regnum celorum thesauro abscondito, et reliqua . Per similitudinem thesauri in agro, spei nostre opes intra se positas ostendit: quia Deus in homine sit repertus, in cuius pretium omnes seculi  uendende sunt facultates, ut uestitu, cibo, potuque indigentium, eternas celestis thesauri diuitias comparemus. Sed contuendum est,  inuentum thesaurum et absconsum fuisse; cum utique qui inuenit, et secreto et tempore quo abscondit auferre potuisset, et auferens emendi necessitate caruisset. Sed ut rei, ita et dicti fuerit ratio explicanda. Ideo enim absconsus est thesaurus, quia et agrum emi oportebat. Thesaurus enim in agro, ut diximus, Christus intelligitur in carne, quem inuenisse  est gratuitum. Euangeliorum enim predicatio in absoluto est, sed utendi et possidendi huius thesauri cum agro potestas non potest esse sine pretio; quia celestes diuitie non nisi damno seculi possidentur.

8. Negotiator, a lege ad Euangelium transiens.--- Et de margarita par ratio est . Sed ad negotiatorem iamdiu in lege uersantem proficiens hic sermo est, qui longo ac diutino labore ad margarite scientiam peruenerit, et ea que sub onere legis adeptus sit, derelinquat. Diu enim est negotiatus, et margaritam aliquando qualem optabat inuenit: cui et unius huius desiderati lapidis pretium, reliqui laboris iactura est comparandum.

9. Predicatio qui rete. ---Iterum simile est regnum celorum reti misso in mare, et reliqua . Merito predicationem suam reti comparauit, que in seculum ueniens, sine seculi damno habitantes intra seculum congregauit, modo retis, quod mare penetrans ita agitur de profundo, ut per omne elementi illius corpus euadens, clausos intra ambitum suum extrahat, nosque ex seculo in lumen ueri solis educat: in bonorum electione, et malorum abiectione, futuri iudicii examen ostendens.



737 CAPUT XIu. De scriba in regno celorum, de fratribus et sororibus Domini, de Ioannis capite in disco, de quinque panibus et duobus piscibus, ubi supra mare ambulat, et Petrum mersum erexit.

 1. Intellexistis hec omnia? Dicunt ei, utique. Et ait illis: Ideo omnis scriba doctus in regno celorum, etc. . Non turbis, sed discipulis est locutus; et intelligentibus parabolas dignum testimonium reddit, ipsos scilicet sub patris familie nomine sibi comparans, quod doctrinam de thesauro suo nouorum  ac ueterum sint adepti: quosque scribas propter scientiam nuncupat, quod intellexerint ea, que ille noua et uetera, id est, in Euangeliis et in lege protulerit,  et eiusdem patrisfamilias, et unius utraque thesauri.

2. Et factum est, cum consummasset iehsu parabolas istas, transiit inde, et uenit in patriam suam, et reliqua . Inhonoratur Dominus a suis. Quamquam  et docendi prudentia, et operandi uirtus admirationem commoueret; infidelitas tamen eorum ueritatem iudicii non recipit. Non enim credunt hec in homine Deum agere: quin etiam patrem ipsius, matrem, fratresque nuncupant, et paterne artis quodam opprobrio lacessunt . Sed plane hic fabri erat filius, ferrum igne uincentis, omnem seculi uirtutem  iudicio decoquentis, massamque  formantis in omne opus utilitatis humane:  informem scilicet corporum nostrorum materiem in diuersa membrorum ministeria, et ad omnia eterne uite opera fingentis. In his igitur scandalizabantur omnes: et inter tot  tamque magnifica que gerebat, corporis eius contemplatione commouebantur. Quibus Dominus inhonorabilem in patria sua prophetam esse respondit , quia in Iudea esset usque ad crucis sententiam contemnendus. Et quia penes solos 738 fideles Dei uirtus est, propter eorum incredulitatem omnibus diuine operibus uirtutis abstinuit.

3. Euangeliis est et interior sensus.---In illo tempore audiuit Herodes tetrarcha famam Iesu, et ait pueris suis, et reliqua . Frequenter  monuimus, omnem diligentiam Euangeliorum lectioni adhiberi oportere: quia in his, que gesta narrantur, subesse interioris intelligentie ratio reperiatur. Habet enim omnium operum narratio suum ordinem: sed gestorum effectibus cause subiacentis species preformatur, ut in Herode ac Ioanne intelligitur. Nam et Herodes princeps erat populi, et Herodiadem uxorem Philippi fratris sui in matrimonium suum iure potestatis assumpserat. Et huic Herodiadi erat filia: que natali die, cum saltans placeret, potestatem cuius uellet premii, sacramento iurantis accepit: et Ioannis caput  in carcere diu habiti, puella matre admonente disco sibi inferri precata est. Et Herodes, tristis licet, sacramento fidem reddidit, et matri puella munus exhibuit: et  sepulto eo discipuli eius ad Dominum transierunt .

4. Auditisque his Dominus in nauiculam in loca deserta secessit, et sequentium se turbarum uexationem misertus est, et dimitti eas in castella ad cemendos cibos Apostoli admonent. Et Dominus respondet, necessitatem eo reuertendi ipsas non habere, darique his cibum precipit. Et solos se quinque panes et duos pisces habere causantur. Et offerri sibi eos iussit, turbamque sub strato feno accumbere. Et oblata benedixit, et turbe manducanda comminuit, et dedit discipulis ut offerrent: et saturatis omnibus supplementa cophinorum duodecim superfuerunt, cum tamen extra mulierum puerorumque numerum, quinque millia uirorum expleta essent  .

5. Et discipulos nauiculam conscendere, et trans fretum precedere iubet, dimissaque ipse turba in montem orare solus ascendit: factoque uespere solus  fuit: et nauis mari medio, uento aduersante, fluctibus iactabatur. Et quarta uigilia Dominus uenit super mare ambulans: uidentesque turbati sunt, et inanis uisus phantasma credentes, clamauerunt pre timore. Quibus mox Dominus locutus est, et constantes esse iussit. Et ex plurimis Petrus respondens, postulauit uti ad Dominum super aquas ueniret. Qui de nauicula descendens, et progressus aliquantulum, uento inualescente et timere cepit et mergi. Quem apprehendens Dominus, obiurgauit cur fidei modice sit: ingressusque nauem, tranquillitatem uento et mari quiescente reuocauit .

6. Igitur hec ut commemorauimus gesta sunt: sed his omnibus personis, effectibus, causis, numeris modus adiacet, ut que gesserunt, preter gerendi  munus instinctumque, quem unusquisque ex natura sua sumpsit, extrinsecus omnia gesserint in exemplum: hoc 739 maiore ita opinandi reuerentia, si tam diuersarum causarum efficientiam una atque eadem intelligentia consequatur. Sermo igitur ad originem propositionis referendus est.

7. Ioannes, lex. Herodes et frater, Iudei et gentes. Gentium uxor, infidelitas. Filia, uoluptas.---Ioannes, ut frequenter admonuimus, formam pretulit legis: quia lex Christum predicauit, et Ioannes profectus ex lege est, Christum ex lege prenuntians. Herodes uero princeps est populi: et populi princeps, subiecte sibi uniuersitatis nomen causamque complectitur. Ioannes ergo Herodem monebat, ne fratris sui uxorem sibi iungeret . Sunt enim  atque erant duo populi, circumcisionis et gentium. Sed Isrelem lex admonebat, ne opera gentium infidelitatemque sibi iungeret. Gentium enim socia infidelitas est, que ipsis tamquam uinculo coniugalis amoris annexa est. Hi igitur fratres ex eodem humani generis sunt parente. Ob hanc itaque aspere admonitionis ueritatem, Ioannes tamquam lex in carcere continebatur. Die autem natalis, id est, rerum corporalium gaudiis, Herodiadis filia saltauit : uoluptas enim tamquam ex infidelitate orta, per omnia Isrelis gaudia totis illecebre sue cursibus efferebatur. Cui se omnem etiam sacramento uenalem populus addixit: sub peccatis enim et seculi uoluptatibus, Isrelite uite eterne munera uendiderunt. Hec matris sue, id est, infidelitatis  instinctu, deferri sibi Ioannis caput, id est, gloriam legis orauit : quia lex incestuosum Isrelem auctoritate diuinorum preceptorum arguebat.

8. Lex infidelitate ac uoluptate interiit. ---Sed superius Herodes significatus est Ioannem uelle occidere, et metu populi demorari, quia sicut propheta habebatur . Nunc uero petita ipsius nece, cum presertim religione sacramenti detineretur, quomodo tristis efficitur ? Contrarium uidelicet est, tunc eum uoluisse, nunc nolle: et presens molestia anteriori non conuenit uoluntati. uerum in superioribus geste rei ordo est, in his autem nunc species cause consequentis exponitur. Gloriam legis uoluptas ex infidelitate orta occupauit. Sed populus boni eius quod in lege erat conscius,  uoluptatis conditionibus non sine aliquo certi periculi sui dolore  conniuet. Scitque se  tali preceptorum gloria non oportuisse concedere: sed peccatis tamquam  sacramento coactus, et principum adiacentium metu atque exemplo deprauatus et uictus, illecebris uoluptatis etiam mestus obtemperat. Igitur inter reliqua dissoluti populi gaudia, in disco Ioannis caput affertur ; damno scilicet legis uoluptas corporum et secularis luxus augetur: et ita per puellam ad matrem defertur. Ac sic probrosus Isrel et uoluptati et infidelitati sue familie, scilicet antea gentium, gloriam legis addixit. Finitis igitur legis temporibus, et cum Ioanne consepultis, discipuli eius res ita gestas Domino nuntiant, ad Euangelia scilicet ex lege uenientes .

9. 740 Legis finis, Ecclesie initium.---Ergo Dei uerbum lege finita nauem conscendens Ecclesiam adit, et in desertum concedit : relicta quippe  conuersatione Isrel, in uacua diuine cognitionis pectora transiturus. Turba hec audiens, Dominum de ciuitate pedes sequitur in desertum: de Synagoga uidelicet ad Ecclesiam concedit. Quam uidens misertus est, et omnem languorem eius infirmitatemque curat : obsessas scilicet mentes et corpora infidelitatis ueterno ad intelligentiam noue predicationis emundat.

10. Legalis doctrine cibus. Quinque panes et duo pisces quid significent.---Et cum discipuli dimitti turbas in castella proxima ad cemendos cibos admonerent ; respondit: Non habent necesse ire : ostendens eos, quibus mederetur,  legalis doctrine cibo non egere, neque necessitatem habere regredi ad Iudeam cibumque mercari;  iubetque apostolis ut eis escam darent. Numquid ignorabat, non esse quod dari posset; et humanarum mentium interna conspiciens, modum repositi penes apostolos cibi nesciebat? Sed erat omnis typica ratio explicanda. Nondum enim concessum apostolis erat, ad uite eterne cibum, celestem panem perficere ac ministrare. Quorum responsio ad spiritalis intelligentie ordinem tendit. Solos enim se quinque panes et duos pisces responderunt habere : quia adhuc sub quinque panibus,  , id est, quinque libris legis continebantur, et piscium duorum, id est, prophetarum et Ioannis predicationibus alebantur. In operibus enim legis, tamquam ex pane erat uita: predicatio autem Ioannis et prophetarum, in uirtute aque, uite humane spem confouebat. Hec  igitur primum, quia in his adhuc erant, apostoli obtulerunt: sed ex his euangeliorum predicatio  profecta monstratur, et his originibus deducta in maiorem uirtutis sue abundantiam crescit.

11. Christus in cibum uersus. Cur dentur apostolis panes, u. 20. Cur quinque millia inde saturentur: cur duodecim cophini reseruentur.---Acceptis igitur panibus atque piscibus, Dominus respexit ad celum, benedixit et fregit, Patri agens gratias post tempora legis ac prophetarum se in euangelicum cibum uerti  . Accumbere post hec supra fenum populus iubetur; non iam in terra iacens, sed lege suffultus: et tanquam terre feno, fructibus operis sui unusquisque substernitur.  Dantur quoque apostolis panes, quia per eos erant diuine gratie dona reddenda.  Plebs deinde quinque panibus et duobus piscibus pascitur et expletur: et fragmenta panis et piscium, saturatis accumbentibus, usque in duodecim cophinorum plenitudinem abundauerunt, Dei scilicet 741 uerbo ex doctrina legis prophetarumque ueniente, multitudo satiatur: et reseruata gentium plebi  ex eterni cibi ministerio, in duodecim apostolorum plenitudinem, copia diuine uirtutis exuberat. Idem autem edentium numerus inuenitur, qui futurus fuerat crediturorum. Nam sicut libro  Praxeos continetur, ex Isrel populi infinitate, uirorum quinque millia crediderunt . Rerum enim  admiratio usque in mensuram cause subiacentis extenditur. Confractique cum piscibus panes, saturato populo, in tantum deinceps cumulantur augmentum,  quantus et credentis populi, et explendorum celesti gratia apostolorum numerus destinabatur: ut et modus numero, et numerus modo obtemperaret; intra fines suos ratio conclusa, ad consequentis effectus conditionem ipso diuine uirtutis moderamine contineretur.

12. Cur in celum respexerit Christus. Mundi auctor hoc facto innotescit.---uincit autem humanam intelligentiam opus facti: et cum frequenter quedam sint que concepta sensu, sermo non explicet; in his tamen ipsa  sensus subtilitas ingrauescit, et ad rei contemplationem pro difficultate tam inuisibilis negotii obstupescit. Acceptis enim panibus quinque, in celum Dominus respexit, honorem eius, a quo erat, ipse confessus: non quod carnalibus oculis contueri Patrem esset necesse; sed ut qui adessent, intelligerent a quo uirtutis tante accepisset effectum. Dat  deinde discipulis panes. Non quinque multiplicantur in plures, sed fragmentis fragmenta succedunt, et fallunt semper  prefractu frangentes. Crescit deinde materies:  nescio utrum in mensarum loco, an in manibus sumentium, an in ore  edentium. Ne mirere fontes fluere, inesse uuas uitibus, et uuis uina diffundi, et omnes mundi opes annuo quodam meatu indefessoque defluere: auctorem enim huius uniuersitatis tantus panum profectus ostendit, per quem tali incremento modus pertractate materie adderetur. Agitur enim in opere uisibili inuisibilis molitio: et arcanorum celestium Dominus, arcanum negotii presentis operatur. Superat autem omnem naturam uirtus operantis, et supergreditur facti intelligentiam ratio uirtutis, et sola relinquitur admiratio potestatis.  Ordo etiam causarum operumque consequitur.

13. Isrel reliquiis erit salus.---Conscendere post hec in nauem discipulos precepit, donec turbas ipse dimitteret: et dimissa turba montem conscendit orare, et uespere facto solus erat . Horum ratio distinguenda temporibus 742 est. Quod uespere solus est; solitudinem suam in tempore passionis ostendit, ceteris trepidatione dilapsis. Quod autem nauem conscendere discipulos iubet, et ire trans fretum, dum turbas ipse dimittit, et dimissis turbis ascendit in montem, esse  intra Eccelesiam, et per fretum, id est, per seculum ferri usque in id tempus iubet, quo reuertens in claritatis aduentu populo omni, qui ex Isrel erit reliquus, salutem reddat ipse, eiusque peccata dimittat: dimissoque,  uel in celeste regnum potius admisso, agens Deo patri gratias, in gloria eius et maiestate consistat.

14. Dei supra Ecclesiam uigilie quatuor. Antichristi terror.---Sed inter hec discipuli uento ac mari differuntur, et totis seculi motibus, immundo spiritu aduersante, iactantur . Sed quarta uigilia  Dominus uenit: quarto enim tum ad Ecclesiam uagam et naufragam reuertetur. In quarta enim noctis uigilia, totidem sollicitudinis eius numerus reperitur . Prima enim uigilia fuit legis, secunda prophetarum, tertia  corporalis aduentus, quarta autem in reditu claritatis. Sed inueniet fessam, et antichristi spiritu et totius seculi motibus circumactam. ueniet enim maxime anxiis atque uexatis. Et quia de antechristi consuetudine ad omnem tentationum  nouitatem solliciti erunt; etiam ad Domini aduentum expauescent, falsas rerum imagines, et subrepentia oculis figmenta metuentes. Sed bonus Dominus statim loquetur, timoremque apellet, dicetque: Ego sum , aduentus sui fide metum naufragii imminentis apellens.

15. Petri feruor, lapsus, penitentia.---Quod uero  ex omnium consistentium in naui numero, respondere Petrus solus audet, et iuberi sibi ut super aquas ad Dominum ueniat precatur ; passionis tempore uoluntatis sue designat affectum, tum cum solus retro ueniens, et uestigiis Domini inherens, contemptis seculi, ut maris, motibus, pari ad contemnendam mortem uirtute comitatus est: sed infirmitatem future tentationis timiditas eius ostendit. Nam quamuis incedere ausus esset, tamen submergebatur : per imbecilitatem enim carnis et metum mortis, etiam usque ad negandi necessitatem coactus est. Sed proclamat, et salutem orat a Domino. Clamor iste, penitentie sue genitus est. Nondum enim passo Domino in confessionem reuersus est, et negandi ueniam habuit in tempore;  Christo postea pro uniuersorum redemptione passuro.

16. Cur non a trepidatione liberatus. Christus omnium redemptio.---Quod autem trepidandi illi, non uirtutem perueniendi ad se Dominus indulsit, sed manum extendit, apprehensumque sustinuit; hec ratio est. Non erat quidem Petrus Domini sui indignus accessu, nam et tentauit accedere, sed et typicus in eo ordo seruatus est. Non enim Domino seculi motus tempestatesque 743 calcanti, quisquam passionis esse particeps poterat; solus enim passurus pro omnibus omnium peccata soluebat: nec socium admittit, quidquid uniuersitati prestatur ab uno. Ita cum esset ipse redemptio uniuersorum, erat etiam Petrus ante redimendus, ad redemptionis istius fidem  tum in Christi martyrem reseruatus.

17. Petrus fide ceteros anteiit. ---Et hoc in Petro considerandum est, fide eum ceteros anteisse: nam ignorantibus ceteris, primus respondit: Tu es Filius Dei uiui . Primus passionem, dum malum putat, detestatus est . Primus et moriturum se, et non negaturum spopondit . Primus lauari sibi pedes prohibuit . Gladium quoque aduersus eos, qui Dominum comprehendebant, eduxit .

18. Ascensu autem eius in nauim, uentum et mare esse sedatum: post claritatis sue reditum,  eterna Ecclesie pax et tranquillitas indicatur. Et quia tum manifestus adueniet, recte admirantes uniuersi locuti sunt: uere filius Dei est . Confessio enim uniuersorum tum et absoluta et publica erit, Dei filium non iam in humilitate corporea, sed in gloria celesti pacem Ecclesie  reddidisse.

19. Ex Christo prodit apostolorum uirtus.---Cum transfretassent, uenerunt in terram Gennesar: et cum cognouissent eum uiri loci illius, adorabant eum .  Multa et media inciderunt, que nos,  post quinque millium uirorum et congregationem et satietatem, reddende rationis studio demorata sunt: sensus autem usque in hunc locum idem est. Finitis enim legis temporibus, et ex Isrel quinque millibus uirorum intra Ecclesiam collocatis, iam credentium  populus occurit: iam ipse ex lege per fidem saluus, reliquos ex suis infirmos egrotosque afferens Domino, oblatique fimbrias uestimentorum contingere optabant, sani per fidem futuri. Sed ut ex ueste tota fimbrie, ita ex Domini nostro Iesu Christo sancti Spiritus uirtus exiit: que apostolis data, ipsis quoque tamquam ex eodem corpore exeuntibus, salutem his qui contingere cupiunt, subministrat.



CAPUT Xu. De lauandis manibus, et non ea que in os intrant, sed  ea que ex ore exeunt inquinare, de filia Chananee mulieris, de septem panibus et paucis piscibus.

1.  Tunc accesserunt ad eum Scribe et Pharisei ab Ierosolymis, dicentes, etc. . Absoluta et dictorum et gestorum in consequentibus ratio est: nam his, que 744 proposita fuerant, ipse respondit, omnem plantationem, que non a Patre sit, eradicandam dicens , id est, traditionem hominum eruendam, cuius fauore, legis precepta transgressi sunt: et ideo esse eos duces cecos, uite eterne iter quod non uideant pollicentes, cecisque ipsis et ducibus cecorum casum in foueam esse communem.

2.  Et egressus inde iehsu secessit in partes Tyri et Sidonis. Et ecce mulier Chananea a finibus  illis egressa, clamauit, et reliqua . Diuersa curationum genera diuersos causarum complectuntur effectus: sed res atque sermo ordinem ex  superioribus sumit. Infidelitatem enim Phariseorum, et  opprobrio cecorum ducum, et humanarum traditionum superstitionibus coarguit. Et post hec ad regiones Tyri et Sidonis uenit, et Chananea a finibus illis egressa clamat atque orat, et Dominum Dauid filium confitetur, et filie sue opem poscit. Dominus silet, discipuli pro ea rogant: quibus se perditis ouibus domus Isrel missum esse respondet. Illa uero adorans, adiuuari se postulat: cui Dominus ait, illicitum esse panem filiorum canibus offerre. uicissimque illa respondet, decidentibus de mensa dominorum micis ali catellos solere. Post que fidem eius Dominus collaudat, et in tempore ipso puelle sanitas reddita est. .

3. Chananea proselytorum figura. Chananei qui.--- Ut igitur illa, que gesta sunt, ea que interior est ratio consequatur; que Chananee persona sit, ex ipsis uerborum uirtutibus contuendum est. Fuisse, atque etiam esse penes Isrel proselytorum plebem, fides certa est: que  de gentibus in legis opera transcendit, et uite anterioris egressa regionem, peregrine dominantisque legis tamquam domo continebatur. Chananei autem fuerunt terras, in quibus nunc Iudea est, incolentes: qui uel bello consumpti, uel in loca uicina dispersi, uel in seruitutem deuictorum conditione subiecti, nomen tantum sine patria sede circumferunt. Plebs igitur hec cum Iudeis admixta de gentibus est. Et quia non est ambiguum, in ea turba que credidit, partem nonnullam proselytorum fuisse, merito hec  Chananea, proselytorum formam preferens, existimabitur fines suos egressa, ex gentibus scilicet in populi alterius nomen excedens: que pro filia, uidelicet gentium plebe, orat. Et quia Dominum cognouit ex lege, Dauid filium nuncupat. In lege enim uirga de radice Iesse , et Dauid filius eterni et celestis regni rex continetur .

4. Chananee filia typum gerit Ecclesie. Fidei primitie ex Isrel.---Ipsa quidem curatione iam non eget, que Christum et Dominum et Dauid filium confitetur: sed filie sue, plebi uidelicet gentium, 745 dominatu immundorum spirituum occupate, opem poscit. Dominus tacet,  silentii patientia Isrel priuilegium salutis reseruans. Et miserantes discipuli preces iungunt: sed arcanum ille paterne  uoluntatis continens, ouibus se perditis Isrel missum esse respondit: ut absolute liqueret, typum Ecclesie Chananee filiam continere; cum illa posceret  quod aliis  deferebatur, non quod non et gentibus impertienda salus esset: sed suis Dominus atque in sua uenerat, primitias  ergo fidei ab his quibus erat ortus  exspectans, ceteris deinceps Apostolorum predicatione saluandis. Atque ideo ait: Non licet accipere panem filiorum, et dare canibus . Delatus Isrel honor, affectus in eum Dei cumulat inuidiam: iuxta  quem plebs gentium accepit canum nomen. Sed Chananea iam ipsa per fidem salua, et interioris certa mysterii, respondit micis, que de mensa exciderint, pasci catellos, canum opprobrio iam sub blandimento diminutiui nominis mitigato.

5. Tum deinde ad fidem uocantur gentes.---Et ut silentium Domini intelligeremus ex ratione temporis, non ex uoluntatis difficultate proficisci, adiecit:  O mulier, magna est fides tua :  salutis sue scilicet ipsa iam certa, quin etiam de gentium congregatione confidat: quo in tempore ita credentes, mox ut puella, ab omni dominatu immundorum spirituum liberabuntur. Et continuo facti fides sequitur. Nam post prefiguratam in Chananee filia gentium plebem, continuo in monte obsessi uario genere morborum a turbis Domino offeruntur , id est, a credentibus infideles egrotique ut adorent et procidant instruuntur: quibusque salus redditur, atque ad sentiendum, contuendum, laudandum, comitandumque Deum, omnia et mentis et corporis ministeria reformantur.

6. iehsu autem conuocatis discipulis ait: Misereor turbe huic; quia triduum est iam quod perseuerat mecum, et reliqua . Tenet ordinem cursus operandi, sed et operibus iisdem sermonum par ratio succedit. In filia enim Chananee, Ecclesie formam constitutam meminimus: et consequentis populi curationem, concursum egrotarum gentium esse tradidimus. Nunc ergo diligenter et dicta Domini et facta tractanda sunt: ut uideamus  an superior res atque sermo ita, ut a nobis intelligi traditus est, etiam ex consequentibus eiusdem intelligentie accipiat auctoritatem. Miseretur turbe Dominus, quod triduo secum maneat: quam dimittere ieiunam non uult, ne in uia pre inedia deficiat. Causantur discipuli panes non esse tantos, quibus expleri saturarique possit . Percontatus est 746 Dominus quot panes haberent. Responderunt illi, septem panes esse, et paucos pisces. Turbis iubetur in terram discumbere: et Dominus panes ac pisces accipiens gratias egit, ac fredit, et discipulis prefracta ut offerrent dedit . Sed fragmenta panum septem paucorumque  piscium explent uirorum quatuor millia ita tamen, quod replendis septem sportis prefractus panis, saturatis omnibus, abundauit .

7. Supra Isrelitarum, nunc gentium fides exprimitur.---Et occurrunt quidem multa que noua sunt . Discipuli unius diei ieiunium miserantes; quinque millia uirorum ad cemendos cibos remitti in castella uoluerunt: nunc toto triduo tacent. Et deinceps feno superior turba substernitur: hec accumbit in terra. Illic quinque panes, hic septem offeruntur: illic duo pisces, hic indefinitus, sub paucitatis tamen significatione, numerus est. Illic quinque millia uirorum, hic quatuor: illic duodecim cophini, hic septem sporte replete. Et superioribus quidem  puto esse responsum, et omnia iuxta personam populi congruenter esse subiecta. Nunc quoque competentem rei atque cause rationem afferre tentemus: ut quemadmodum illa Iudaice credentium congruunt plebi, ita hec populo gentium comparentur.

8. Baptizandorum fidei professio. Ieiunium passionis dominice tempore.---Ordo igitur idem in sermone Domini est, qui in consequenda gratia manet. uenturi enim ad baptismum, prius confitentur credere se in Dei filio et in passione ac resurrectione eius: et huic professionis sacramento fides redditur. Atque ut hanc uerborum sponsionem quedam rerum ipsarum ueritas consequatur, toto in ieiuniis passionis dominice tempore demorantes, quadam Domino compassionis societate iunguntur. Igitur siue sponsionis  sacramento, siue ieiunio, omne illud passionis dominice cum Domino agunt tempus.

9. Apostolorum de salute Isrel sollicitudo.---Et huius spei atque comitatus Dominus misertus, ait triduo secum esse. Quos ne in uite secularis cursu, id est, in uie opere defectio labefactaret, uult cibo suo alere, atque ad peragendam totius itineris fortitudinem panis sui uirtute firmare: conquerentibus discipulis, panes in deserto nullos esse. Atquin in superioribus exemplum sumpserant, nichil impossibile Deo esse. Sed gestorum cause rationem interioris intelligentie moliuntur. Quantus enim apostolorum in saluando Isrel fauor fuerit, beatissimi Pauli epistole docent : atque ideo eodem demorante, nunc in concursu gentium et de pane causatio,  et de ieiunio silentium introducitur.

10. Panes septem Spiritus sancti septem dona. Pisces indefiniti, diuersa carismata. Gentes ex quatuor orbis partibus uocande.---Panes igitur septem offeruntur.  Nulla enim ex lege et prophetis gentibus salus sumitur, sed per gratiam Spiritus uiuunt, cuius septiforme, ut per Esaiam traditur, munus est, Ergo  Spiritus per fidem salus gentibus est . Que in terram recumbunt; nullis enim legis operibus fuerant ante substrate: sed peccatorum et corporum suorum origini inherentes, ad donum Spiritus septiformis uocantur. 747 Indefinitus piscium numerus, diuersorum donorum et carismatum  partitiones ministrationesque significat: quibus fides gentium gratiarum diuersitate satiatur. Sed quod septem sporte replentur; redundans et multiplicata septiformis Spiritus copia indicatur, cui quod largiatur exuberet: fitque saturatis nobis ditior semper et plenior. Quod uero quatuor millia uirorum  congregantur, multitudo, innumerabilium ex quatuor orbis partibus intelligitur. Ad formam enim futuri in tot partium millia plebs dinumerata satiatur, quotidem de partibus ad celestis cibi donum concursura essent millia crediturorum. Turba igitur dimittitur satiata et expleta. Et quia omnibus diebus uite nostre nobiscum Dominus manet, nauem, id est Ecclesiam, credentium plebe comitatus ingreditur.



CAPUT XuI. De Ione prophete signo, et de fermento Phariseorum, de confessione Petri et benedictione Domini, et de se abnegando qui Christum sequi uoluerit.

1. Christi dignoscendi nota, operum uirtus.---Et accesserunt  ad eum Pharisei et Sadducei tentantes, et rogauerunt eum, ut signum de celo illis ostenderet, et reliqua . Adsunt Pharisei et Sadducei legis fiducia insolentes dedignantesque opera uirtutum fidei, signum ostendi sibi de celo precantur. Humilitatem in Christo carnis et corporis contuentes, doctrinam ex his que sub hominis habitu gerebat dedignantur accipere. Quorum insolentiam et inanitatem irridens, multa eos de natura celi coniicere solere respondit, cum rubicundo aut ortu aut uespere serenum nimbosumue pronutient : porro autem ignorare eos temporum signa , cum omnis  lex et prophete aduentus sui indicia ex operum que gereret admiratione significent: ut quemadmodum fidem tempestatis celi uel matutini  uel uesperis rubor redderet; ita manifestam temporum cognitionem uirtutum atque operum indicia prestare deberent.

2. Ionas Christi figura.---Sed ortus e celo signum his terrestre constituit, ut eos intra confessionem humilitatis corporee contineret, dandum dicens Iona signum: Huic se Dominus comparat, quem ad future  passionis effectum in predicationem penitentie ad Niniuitas pari specie premiserat. Namque Ionas uentis deseuientibus proiectus e naui est, et deuoratus a ceto, et post triduum uiuus emissus, non retentus a monstro, non cibi conditione confectus: sed contra humani corporis naturam integer et illesus in auras superas uirtute dominice  prefigurationis euadit. Hoc ergo potestatis sue signum constitutum 748 esse demonstrat,  ipse remissionem peccatorum per penitentiam predicans, de Ierusalem uel Synagoga immundorum spirituum dominante flatu eiiciendus, et Pilati potestati, id est, seculi iudicio tradendus: et a morte tamquam elementi eiusdem monstro glutiendus: et post triduum ex ea, contra conditionem hominis quem assumpserat non retentus,  uiuus atque incorruptus emergens. Ea igitur, que in homine de conceptu uirginis sumpto diuinarum erant plena uirtutum, cognosci atque intelligi de se uoluit et prophete signo et hominis exemplo.

3. In legis operibus spes nulla, ubi ueritas contigit.---Et relictis illis abiit . Non sicut locis aliis legitur, dimissis turbis abiit: sed quia infidelitatis error insolentium animos obtinebat, non dimisisse eos scribitur, sed reliquisse. Et cum uenisset trans fretum, obliti sunt discipuli eius panes accipere. iehsu autem dixit illis: Attendite uobis a fermento Phariseorum et Sadduceorum . Absoluta omnis de fermento Phariseorum et Sadduceorum obscuritas est. Quod autem abstinere se eo apostoli iubentur, non admisceri doctrine Iudeorum  monentur; quia legis opera in effectum fidei et in preformationem rerum consequentium constituta sint: ut  in quorum tempora atque etatem ueritas contigisset, nichil ultra in ueritatis similitudine spei positum arbitrarentur; ne doctrina Phariseorum Christum nesciens, effectus ueritatis euangelice corrumperet.

4. Filius et Deus eternus et natus est.---uenit autem iehsu in partes Cesaree Philippi, et interrogabat discipulos suos, et reliqua . In processu sermonis atque operis absolutius discipulis cognitionem suam  prestat, et quamdam intelligendi se formam rationemque constituit. Est autem hec uera et inuiolabilis fides, ex Deo eternitatis  Deum filium profectum fuisse, cui sit ex eternitate parentis eternitas. Nasci autem eum uoluntas eius fuit , cuius in uirtute ac potestate inerat ut nasceretur. Est ergo filius Dei ex Deo Deus, unus in utroque:  theotetam enim, quam deitatem Latini nuncupant, eterni 749  eius parentis, ex quo nascendo est profectus, accepit. Accepit autem hoc quod erat: et natum est uerbum quod fuit semper in Patre. Atque ita Filius et eternus et natus est: quia non aliud in eo natum est, quam quod eternum est.

5. Filius Dei est et filius hominis.---Hunc igitur assumpsisse corpus, et hominem factum esse, perfecta confessio est: quia sicut eternitas nature nostre corpus accepit; ita cognoscendum est, naturam corporis nostri eternitatis assumere posse uirtutem. Igitur quia summum in fide ista bonum est; a discipulis requirit quem se homines esse dicerent: et adiecit, hominis filium. Hec enim confessionis tenenda ratio est, ut sicut Dei filium, ita et filium hominis meminerimus: quia alterum sine altero  nichil spei tribuit ad salutem.

6. Petri iuxta Christi placitum confessio.---Editis itaque, que diuerse de eo erant, hominum opinionibus, quid de se ipsi sentiant querit. Petrus respondit: Tu es Christus filius Dei uiui . Sed Petrus conditionem propositionis expenderat. Dominus enim dixerat: Quem me homines esse dicunt, filium hominis? Et certe filium hominis contemplatio corporis preferebat: sed addendo, quem me esse dicunt, significauit, preter id quod in se uidebatur, esse aliud sentiendum; erat enim hominis filius. Quod igitur de se opinandi iudicium desiderabat? Non illud arbitramur, quod de se ipse confessus est: sed occultum erat de quo querebatur, in quod se credentium fides debebat extendere.

7. Confessionis merces. ---Et dignum plane confessio Petri premium consecuta est, quia Dei filium  in homine uidisset. Beatus hic est, qui ultra  humanos oculos et intendisse et uidisse laudatus est: non id quod ex carne et sanguine erat contuens, sed Dei filium celestis patris reuelatione conspiciens; dignusque iudicatus, qui quod in Christo Dei esset, primus agnosceret. O in nuncupatione noui nominis felix Ecclesie  fundamentum, dignaque edificatione illius petra, que infernas leges, et tartari portas, et omnia mortis claustra dissolueret! O beatus celi ianitor, cuius arbitrio claues eterni aditus traduntur, cuius terrestre iudicium preiudicata 750 auctoritas sit in celo: ut que in terris aut ligata sint aut soluta, statuti eiusdem conditionem obtineant et in celo.

8. Diuitatis Christi testes lex et prophete, resurrectionis apostoli. ---Iubet etiam discipulis, ne cui loquantur quod ipse est Christus : alios enim  Spiritus sui esse testes oportebat, legem uidelicet et prophetas. Ceterum resurrectionis testimonium proprium est apostolorum. Et quia scientium in Spiritu Christum beatitudo monstrata est; negate rursum humilitatis et passionis eius periculum declaratur.

9. Christus Deus et homo confitendus.---Nam cum predicare cepisset, oportere se Ierosolymam ire, pati deinde plura a senioribus plebis, et a Scribis et principibus sacerdotum, occidi etiam, et post diem tertium resurgere , apprehendens eum Petrus, ait: Absit a te, Domine,  non erit istud. At ipse conuersus, Petro dixit: uade retro post me, satana,  scandalum mihi es . Ut Dei munus est, Christum  in Spiritu Deum nosse; ita  diaboli opus est Christum in homine nescire. Atque eiusdem periculi res est,  uel corpus negare sine Deo, uel Deum negare sine corpore. Corpus autem carnis huius in eternitate Spiritus Deo nullum est: uerum humane salutis causa Christus in corpore est, quod assumpsit  ex homine.

10. Diabolus auctor infidelitatis Petri. A Christo cum opprobrio reuincitur.---Igitur post predicationem passionis accipiens diabolus facultatem   , quia incredibile satis apostolis uideretur, eum in quo Deus erat esse passibilem, sumens hanc humane infidelitatis occasionem, opinionis istius Petro insinuauit affectum. Denique ita passionem detestatus est, ut dixerit, Absit: quo uerbo, rerum detestandarum  exsecratio continetur. Sed sciens Dominus diabolice artis instinctum, Petro ait: uade retro post me: id est  , ut exemplo se passionis sequatur. In eum uero per quem opinio hec suggerebatur conuersus, adiecit: Satana scandalum mihi es. Non enim conuenit existimare, Petro satane nomen et offensionem scandali deputari post illa indulte et beatitudinis et potestatis tanta preconia. 751 Sed quia infidelitas omnis diaboli opus est; Petri responsione Dominus offensus, cum opprobrio nominis, infidelitatis istius est detestatus auctorem.

11. Felix sui damnum. Crux saltem uoluntate tollenda.---Tum iehsu dixit discipulis suis: Si quis uult post me uenire, abneget  se ipsum, et reliqua . O beatum damnum, et iactura felix! Ditescere  nos Dominus detrimento anime et corporis uoluit, et esse sui similes hortatur: quia ipse in figura Dei constitutus, usque ad mortem humilis et obediens  factus, principatum potestatis  totius que in Deo est, accepit. Sequendus igitur est cruce assumpta: et passionis sue si non forte, attamen uoluntate comitandus est. Quid enim prodest occupasse mundum, et toto terrene potestatis dominatu opibus  seculi incubare, si perdenda anima, et suscipiendum uite detrimentum est ? Que autem commutatio pro anima, cum fuerit amissa, Queretur? Cum angelis enim Christus aderit, reddens singulis ut merebuntur. Quid afferemus ad uitam? Preparatos credo terrenarum opum futuris commerciis thesauros, ambitiosos dignitatum fameque titulos, aut ueteres delicate nobilitatis imagines? Neganda sunt hec omnia, ut melioribus abundemus: et contemptu uniuersorum Christus sequendus  est, et eternitas spiritalium, terrenorum damno est comparanda.



CAPUT XuII. Ubi in monte cum Moyse et Elia uidetur, et uox de celo auditur, ubi puerum lunaticum soluit, de credentium fide, de didrachma postulata, et statere in ore piscis.

1. Precepta superiora non mediocri debebant auctoritate firmari; indulto glorie pignore mulcentur.---Amen, amen dico uobis, quoniam sunt aliqui de adstantibus istis, qui mortem non gustabunt, donec uideant filium hominis uenientem in regno suo . Docet Dominus et 752 rebus et uerbis: et fidem spei nostre equaliter sermo atque opus instruunt.  Graue enim onus infirmitati humane imposuerat, ut cum sensum uite homines ex uiuendi affectu habere cepissent, fructum eius qui presens  corporibus blandiebatur ammitterent negarentque se sibi, id est, quod esse cepissent, esse se nollent; cum sensus huius exordium ex affectu uoluntatis habuissent: deinde opinionem spei ambigue incerteque sequerentur; cum in his, que presentia haberentur, illecebre gandii blandientis existerent. Opus ergo erat ueri ac manifesti exempli auctoritate, ut contra uim sensumque iudicii  optabile fieret presentium damnum, lucro deinceps non ambiguo futurorum. Igitur postquam et tollendam crucem, et perdendam animam, et damno mundi commutandam uite eternitatem monuerat, conuersus ad discipulos, ait aliquos ex his futuros, qui gustaturi mortem non essent, donec filium hominis in regni sui gloria contuerentur. Ex conditione autem  gustatus, tenuem quamdam fidelibus libationem mortis ostendit. Itaque uerba res sequitur.

2. Transfiguratio. Cur tres apostoli assumpti. Cur ex Sanctis Moyses tantum et Elias adsint.---Nam post sex dies, Petrus, Iacobus et Iohannes assumuntur seorsum, et in excelso monte consistunt : ipsisque inspectantibus Dominus transfiguratur, et toto claritatis sue habitu circumsplendet. Et in hoc quidem facti genere, seruatur et ratio et numerus, et exemplum. Nam post dies sex, glorie dominice habitus ostenditur: sex millium scilicet  annorum temporibus  euolutis, regni celestis honor prefiguratur. Tribusque assumptis, de trium origine  , Sem, Cham et Iaphet, futura electio populi ostenditur. Quod autem Moyses et ex omni sanctorum numero assistunt; 753 medius inter legem et prophetas Christus in regno est; cum his enim Isrelem, quibus testibus predicatus est, iudicabit: simulque ut et humanis corporibus decreta esse resurrectionis gloria doceretur, cum quando Moyses conspicabilis astitisset. Ipse autem Dominus fit niue ac sole candidior , supra opinionem scilicet nostram celestis luminis splendore conspicuus. Petro autem, ut tria illic tabernacula fierent offerenti, nichil respondetur : nondum enim ut in hac gloria consisteretur erat tempus.

3. Christi precepta audienda. Silentium cur Apostolis imperetur. ---Sed loquente adhuc eo, nubes eos candida inumbrauit, et diuine uirtutis spiritu ambiuntur . Hunc esse filium, hunc dilectum, hunc complacitum, hunc audiendum, uox de nube significat: ut idoneus ipse preceptorum talium auctor esset, qui post seculi damnum, post crucis uoluntatem, post obitum  corporum regni celestis gloriam ex mortuorum resurrectione facti confirmasset exemplo. Territos deinde et consternatos  eleuauit:  et solum contuentur, quem medium constitisse inter Moysen et Eliam uiderant. Ad futuri enim formam, atque ad facti fidem, Moyses et Elias in monte constiterant. Silentium enim rerum gestarum quas uiderant imperat, donec cum a mortuis resurgeret ; (hoc [; infirmos enim  senserat ad uocis auditum: ut cum essent Spiritu sancto repleti, tunc gestorum spiritalium testes essent.

4. Solliciti etiam de temporibus Elie requirunt . Quibus respondet Eliam esse uenturum, et restituere uniuersa , id est reliquum, quod deprehenderit ex Isrel, ad cognitionem Dei reuocaturum.  Sed in uirtute ac spiritu Elie 754 Iohannem uenisse significat, in quo  grauia queque atque aspera exercuissent: ut Domini aduentum prenuntians, passionem quoque precurreret et iniurie et uexationis exemplo.

5. Et cum uenisset ad turbam, accessit ad eum homo genibus prouolutus, dicens: Domine, miserere filio meo . Reuerso ad turbas Domino, a patre genibus aduoluto puer offertur demoniacus, frequenter et in aquam decidens et in ignem, cui curationem afferre discipuli non potuerint. Obiurgatis his, et increpato demone, sanus puer factus est.

6. Apostolorum fides primum imperfecta.---Crediderant quidem Apostoli: nondum tamen erant perfecte fidei. Nam Domino in monte demorante, et ipsis  cum turba residentibus, quidam tepor eorum fidem relaxauerat; atque idcirco ait: Generatio  incredibilis et peruersa, quousque ero uobiscum ? quia, absente se, antique infidelitatis consuetudo subrepserat. Docet igitur, eos nichil salutis afferre posse, qui medio Euangeliorum et iterati aduentus sui tempore, a  fide tamquam  Domino absente decesserint.

7. Diabolus in profundum inferni a quibus eiiciendus.---Denique querentibus a se, cur demonium eiicere non potuissent, respondit, de inopia fidei effectum esse ne possent : que si in illis tamquam granum sinapis esset, monti huic, ut a loco in locum transiret, cum efficiendi potestate preciperent. Sed iam de monte decesserat, et inter turbas hec loquebatur. Itaque et se granum sinapis nuncupauit omnium minimum, et diabolum montem cognominauit: quia in illo spiritales nequitie sunt celestesque uirtutes per eos  eiiciende, et in altitudinem maris tamquam in profundum inferni abiiciende, quos in hanc efficaciam ieiunium et oratio prosequentur.

8. Apostolorum nomine Pharisei et Scribe tractantur. ---Tenebimus quoque etiam cum ordinem, ut sub discipulorum nomine, Phariseorum et Scribarum persona tractetur. Quibus lex curandum ut discipulis populum, tamquam pater filium, cum Dominus abesset, obtulerit. Qui peccatis dominantibus, nunc in ignem iudicii decidebat, nunc in aquam diurnarum  sordium suarum consuetudine mergebatur. Hi igitur nichil opis attulerunt: quia demorante  Moyse cum Domino in monte, effecti  fuerant infideles. Et ut typica ratio impleretur, discipuli mirantur se eiicere demonem non potuisse: 755 cum omnis potestas non solum demonum fugandorum, uerum etiam mortuorum excitandorum esset indulta. Quia uero ultra cum his lex futura non  esset, ait: generatio incredibilis et peruersa , quo usque, inquit, ero uobiscum? Quia fidem non habentes, ipsam illam, quam habebant, amissuri erant legem. Quam fidem si in se habuissent, quia ipse est granum sinapis, uerbi uirtute hoc peccatorum onus, et grauem infidelitatis molem, ab eo qui offerebatur  populo eiicientes, tamquam in mare montem, sic ad conuersationem  gentium et seculi transtulissent.

9. Ipsis autem conuersantibus in Galilea, dixit iehsu: Futurum est ut filius hominis tradatur in manus hominum . Sequitur mestitia cognitionem passionis: nondum enim sacramentum ineunde crucis, resurrectionis uirtute fuerat reuelatum.

10. Didrachmi solutio lege sancita quid significet.---Et cum uenisset iehsu Capharnaum, accesserunt qui  didrachma exigebant ad Petrum . Dominus didrachma soluere postulatur: hoc enim omni Isrel lex pro redemptione anime et corporis constituerat in ministerio  templi seruientium . Sed lex, ut scimus, futurorum umbra est. Non enim eris pretium Deus desiderabat: ut per tam exiguam  impensam criminibus corporis atque anime quedam redemptio concederetur. Ut igitur inscriptos nos et professos et Christi nomine consignatos offerremus in Christo,  qui uerum Dei templum est, pro testimonio filii Dei huius didrachme oblatio constituta est.

11. Christus redemptor redemptionis pretio non eget.---Itaque Petrum post conuentionem silentem, tali eum sermone preuenit: Quid tibi uidetur, Simon? Reges terre a quibus accipiunt tributum aut censum? etc. . Numquid ambiguum est, filios regum tributis obnoxios non esse; et quibus regni  hereditas est, eos esse liberos a seruitute? Sed sermo interius intendit. Postulabatur didrachma a populo. Lex enim in eam fidem, que per Christum erat reuelanda,  concluditur. Ergo hec eadem didrachma, consuetudine legis, tamquam ab homine poscebatur a Christo. Sed ut ostenderet, legi se non esse subiectum, et ut in se paterne dignitatis gloriam contestaretur, terreni priuilegii posuit exemplum: censu aut tributis regum filios non 756 teneri, potiusque se redemptorem anime nostre corporisque esse, quam in redemptionem sui aliquid postulandum; quia regis filium extra communionem oportere esse reliquorum  scandalum igitur prestat ut soluat, ceterum debito legis est liber .

12. Deinde sub rerum presentium effectu, et significantiam legis, et constantiam euangelice libertatis exposuit: ut cognosci promptum esset, quid didrachma prefiguraret in lege. Ire Petrus iubetur  ad mare, hamumque mittere, et primi piscis ascendentis os requirere, repertumque in eo staterem pro  se ac Domino offerre. Didrachma Dominus postulatur, id est, denarios duos; cur staterem  Petrus offert? Deinde cum primum piscem admonetur inquirere, ascensuri ostenduntur et plures. Numquid etiam natura piscium ferret, ut in littore fortuito repertum staterem ore potius contineret, non intra uiscera conderet? Subest igitur efficiendis presentibus rebus ratio interior.

13. Destinatus enim ad predicationem Petrus, et piscator hominum factus, doctrine hamum misit in seculo, quo appositi sibi dulcedine uagos ex eo fluctuantesque protraheret. Huic adhesit beatus ille primus martyr  hamo, qui ore suo quadrigeminum denarium continebat:  id est, euangelici numeri  unitate, Dei gloriam Dominumque Christum in passione contuens predicabat. Stephanus igitur primus ascendit, Stephanus staterem ore continuit: in quo etiam didrachma noue predicationis, tamquam duo denarii habebantur. Hoc lex prefigurabat, huius ueritatis umbram, tamquam corporis imaginem circumferebat, hec redemptio anime et corporis designabatur: ideoque ait: Da pro me et te: quia iam talis non didrachma, sed stater, et pro Christo erat et pro Christi predicatione soluendus.



CAPUT XuIII. De infantibus inhibitis, et de humilitate eorum assumenda, de manu et pede et oculo eruendo, de oue perdita, de corripiendis fratribus secreto primum,  tum duobus testibus, postremo Ecclesia presente. Semper ignoscendum. Qui conseruum, remisso sibi a domino debito, suffocat.

1. Pueri credentes. Puerorum indoles. In illa die accesserunt discipuli ad Iesum, dicentes: Quis putas maior est in regno celorum? et reliqua . Non nisi reuersos in naturam puerorum introire regnum celorum 757 Dominus docet, id est, in simplicitatem puerilem uitia corporum nostrorum animeque reuocanda. Pueros autem, credentes omnes per audientie fidem nuncupauit. Hi enim patrem sequuntur, matrem amant, proximo uelle malum nesciunt, curam opum negligunt: non insolescunt, non oderunt, non mentiuntur, dictis credunt, et quod audiunt uerum habent. Et hec omnium affectionum  assumpta in nobis et consuetudo et uoluntas, celorum iter peruium prestat. Reuertendum igitur est ad  simplicitatem infantium: quia in ea collocati, speciem humilitatis dominice circumferemus.

2. Iudeis prestaret cum gentibus Deum ignorasse, quam Christum non recepisse.---Si qui autem in Christi nomine tales receperint, Christi recepti premium consequentur: Qui autem scandalizauerit unum de pusillis istis, id est, qui offendiculum tentationis intulerit, expedit ei ut suspendatur mola asinaria in collo eius, et demergatur in profundum maris . Tot tanteque res non otiose comparate sunt: et mola, et asinaria, et cum ea in mari mergendus, et hoc ei expediens. Communi omnium sensu, semper quod expedit utile est. Quid ergo utilitatis est, mola asinaria collo suspensa demergi? Mors enim tam grauis proficiet ad penam: et nescio quomodo erit  utile, id expetere quod ultimum sit malorum. Quid ergo sentiri oporteat, querendum est. Mole opus, labor est cecitatis: nam clausis iumentorum oculis aguntur in gyrum. Et sub asini quidem nomine, frequenter gentes cognominatas reperimus. Igitur gentes quod agunt, nesciunt: et in uite sue opere detente, ceci laboris ignorantia continentur. Iudeis autem scientie iter in lege  prestatum est. Qui si Christi apostolos scandalizarent, rectius illigata collo mola asinaria demersi in mare fuissent, id est, gentium labore depressi in ignorantia seculi demorarentur: quia illis tolerabilius fuerit nescisse Christum, quam istis prophetatum non recepisse.

3. Scandalum crucis necessarium, et quam periculosum.---ue huic mundo ab scandalis. Necesse est enim  uenire scandala; uerumtamem ue homini illi, per quem scandalum uenit . Humilitas passionis scandalum mundo est. In hoc enim maxime ignorantia detinetur humana, quod sub deformitate crucis eterne glorie Dominum  nolit accipere. Et quid mundo tam periculosum, quam non recepisse Christum? uerumtamen sub hominis nuncupatione, auctorem scandali huius Iudaicum populum designat, per quem omne hoc mundo periculum comparatur, ut Christum in passione abnegent, quem lex et prophete passibilem predicauerunt. Ideo uero necesse esse ait uenire scandala: quia ad sacramentum reddende nobis eternitatis, omnis in eo passionis humilitas esset explenda.

4. Superius autem in abscindendis manu uel pede propinquitatum contineri nomina exposuimus : atque ideo cognationem generis Isrelite 758 relinquendam ueluti quadam membrorum recisione significat, quia per eam mundo scandala comparentur.

5. Angelorum de nobis cura.---uidete ne contemnatis unum de pusillis istis, qui credunt in me .  Arctissimum uinculum mutui amoris imposuit, ad eos precipue qui uere in Domino credidissent. Pusillorum enim angeli quotidie Deum uident : quia filius hominis uenit saluare que perdita sunt. Ergo et filius hominis saluat, et Deum angeli uident, et  angeli pusillorum sunt. Fidelium orationibus preesse angelos, absoluta auctoritas  est. Saluatorum igitur per Christum orationes angeli quotidie Deo offerunt. Ergo periculose ille contemnitur, cuius desideria ac postulationes ad eternum et inuisibilem Deum ambitioso angelorum famulatu ac ministerio peruehuntur.

6. Ouis una errans, homo. Nonaginta nouem non errantes, angeli. Horum numerus ex hominibus perficitur.---Atque ut ingentem esse in celis letitiam reditu humane salutis ostenderet, comparationis posuit exemplum, eius qui oues nonaginta nouem in montibus reliquisset, et errantem unam requisisset: qua inuenta plus gaudii sit, quam habebatur in nonaginta et nouem  conseruatione letitie . Ouis una, homo intelligendus est, et sub homine uno, uniuersitas sentienda est. Sed in unius Ade errore  omne hominum genus aberrauit; ergo nonaginta nouem non errantes, multitudo angelorum celestium opinanda est, quibus in celo est letitia et cura salutis humane. Igitur et querens hominem, Christus est; et nonaginta nouem relicti, celestis glorie multitudo est: cui cum maximo gaudio errans homo in Domini corpore  est relatus. Merito igitur hic numerus per litteram  et Abrahe additur et consummatur in Sara: ex Abram enim Abraham nuncupatur, et ex Sarai Sara accipit nomen. In uno enim Abraham omnes sumus: et per nos, qui unum omnes sumus,  celestis glorie numerus explendus est. Atque ideo et creatura omnis 759 reuelationem filiorum Dei exspectat: et ideo congemiscit  et dolet, ut numerus, qui per alpha Abrahe additus est, et qui  in alpha consummatus in Sara est, ad celestem constitutionem incremento credentium impleatur.

7. Correptionis ordo in Iudeos a Deo seruatus.---Quod si peccauerit in te frater tuus, uade et corripe eum, et reliqua . Eum ordinem continende caritatis nobis Dominus imposuit, quem ipse in conseruando Isrel tenuerat : iubet enim peccantem fratrem ab eo solo, in quem peccauerit, corripi atque obiurgari. Ipse enim sacrificantem diis alienis populum Iudaicum, maiestatis sue aduentu, et toto presentis potestatis terrore corripuit  . Et tum, cum idem populus  Dei propinquantis aduentum, extra montem licet positus, ferre  non potuit  , inobedienti etiam unum atque duos iussit adhiberi, ut in ore duum testium fides uerbi ac ueritas maneat: quia insolenti Isrel lex et prophete et Ioannes est missus, testibusque istis ut peccare desineret conuentus est, tertio ipso Domini aduentu, tamquam cetu Ecclesie inspectantis, admonitus est: frustraque habitis his obiurgationibus, publicani aut ethnici uilitate negligitur.

8. Ligandi et soluendi potestas apostolis data.---Ad terrorem autem metus maximi, quo in presens omnes continerentur, immobile seueritatis apostolice iudicium premisit: ut quos in terris ligauerint id est, peccatorum nodis innexos reliquerint, et quos soluerint,  confessione uidelicet uenie receperint in salutem ; hi apostolice conditione  sententie in celis quoque aut soluti sint aut ligati.

9. Unitatis merito nil negat Deus.---In tantum igitur humane pacis studuit concordie, ut unitatis merito omnia, que a Deo precanda sint, impetranda esse confirmet ; et ubi duo atque tres  pari spiritu ac uoluntate collecti sint, ibi se medium eorum polliccatur futurum. Ipse enim pax atque caritas, sedem atque 760 habitationem in bonis et pacificis uoluntatibus collocabit.

10. Deus sine modo nobis ignoscens, uult et nos sine modo aliis ignoscere. In Cain homicidarum, in Lamech Deicidarum pena est adumbrata.---Querenti deinde Petro, an peccanti in se fratri septies remitteret, respondit: Non usque septies, sed usque septuagiessepties . Omni modo ad similitudinem nos humilitatis ac bonitatis sue instruit, et molliendis ac frangendis turbidorum motuum notrorum aculeis, placabilitatis sue confirmat exemplo: quippe peccatorum omnium ueniam per fidem tribuens. Neque enim nature nostre uitia indulgentiam  merebantur. Ergo uenia omnis ex eo est: cum etiam ea que in se sint peccata, post reditum confessionis indulgeat. Soluenda quidem per Cain pena in septuplum constituta est : sed peccatum illud in hominem est; in Abel enim fratrem peccatum usque ad necem fuerat. Sed in Lamech supplicium usque ad septuagies et septies est constitutum; et in eo, quantum existimamus, constituta in auctores dominice passionis est pena. Sed Dominus per confessionem credentium huius criminis ueniam largitur, id est, per baptismi munus obtrectatoribus ac persecutoribus gratiam salutis indulget: quanto magis oportere ostendit sine modo ac numero ueniam a nobis esse reddendam, nec cogitandum quotiens remittamus; sed   ut irasci his qui in nos peccant, quotiens irascendi necessitas exstilerit, desinamus? Que utique uenie assiduitas docet, nullum omnino penes nos ire tempus esse oportere: quando omnium omnino peccaminum ueniam Deus nobis suo potius munere, quam nostro merito largiatur. Neque enim fas est,  nos ex prescripto legis, dande uenie numero concludi, cum per Euangelii gratiam sine modo nobis a Deo fuerit indulta.

11. Quin etiam ad perfecte bonitatis affectum comparationis posuit exemplum, in qua seruo unde redderet non habenti, omne Dominus debitum relaxauit : conseruoque suo seruus ille exiguum quod sibi debebatur extorquens, per hoc uoluntatis sue uitium donum munificentie Domini  et liberalitatis amisit. Absoluta autem comparationis eius est ratio, atque ab ipso Domino omnis exposita est.



761 CAPUT XIX. Uxorem non debere dimittere, de eunuchis, de infantibus inhibitis. Diuitem difficile introire in regnum  celorum.

1. Cur Galileos in Iudee finibus curet Christus.---Et factum est, cum locutus esset sermones istos iehsu, transtulit se in Galileam, et uenit in fines Iudee, etc. . Galileos in Iudee finibus curat. Potuerat namque egrotorum turbas non fatigare, et intra ipsam Galileam opem ferre debilibus: sed typica ratio etiam locorum erat explenda priuilegiis, ut peccata gentium in eam ueniam que Iudee parabatur admitteret.

2. Tunc accesserunt ad eum Pharisei, tentantes eum, et dicentes: Si licet homini dimittere uxorem suam quacumque ex causa ? In eo sermone, qui de uxore et de repudio est, occurrit illud, aliter  scriptum esse in Genesi , quam nunc in presens Dominus sit locutus . Illic enim sub uerbis Ade res omnis refertur: hic Dominus indicat ab eo, qui et hominem figurauerit et mulierem fecerit, omnia  illa dicta esse. Sed nos secuti apostolicam auctoritatem, qui hoc mysterium grande esse professus est, se autem in Christo atque  in Ecclesia accipere , locum hunc sicuti est intactum relinquamus. Admonemus tamen legentem, ut quotienscumque de hac eadem questione se consulat, uerborum uirtutes, et quibus Dominus responderit, et quibus discipuli usi sint, diligenter aduertat: Pauli autem apostoli de hoc affectum, uel silentis, uel interdum sub aliis locis tractantis, expendat. Nobis circa eunuchos sermo sit et uoluntas. In uno posuit naturam, in altero necessitatem, in tertio uoluntatem : naturam in eo qui ita nascitur, necessitatem in eo qui ita factus est, uoluntatem in illo qui spe regni celestis, talis esse decreuerit: cui nos similes effici, si tamen  possimus, admonuit.

3. Infantes, gentes a discipulis inhibentur pre fauore Isrel. ---Tunc oblati sunt ei infantes, ut manus his imponeret et oraret: Discipuli autem prohibebant eos, et reliqua . Nouum est, discipulos prohibuisse ne infantes ad Christum accederent, qui offerebantur ut super eos manum imponeret et oraret. Res euangelica, ut diximus, inter presentis et futuri effectum, mediam utrique rei et congruam rationem temperauit: ut his, que efficiebantur, futuri species adhereret. Infantes quidem uere oblati sunt, sed et uere inhibiti sunt. Sed hi gentium forma sunt, quibus per fidem et auditum salus redditur. uerum ex affectu primum saluandi Isrel, a discipulis inhibentur 762 accedere. Inhibendi quidem uoluntas placabilitati apostolice non conuenit: sed in typicam consummationem prohibendorum  infantium  subrepit instinctus. Quos Dominus ait non oportere prohiberi, quia talium sit regnum celorum: munus enim et donum Spiritus sancti  per impositionem manus et precationem, cessante legis opere, erat gentibus largiendum.

4. Iudeorum insolentia in iuuene adumbrata. Christus quatenus non bonus.---Et  ecce unus accessit  ad eum, et ait illi: Magister, quid boni faciam ut habeam uitam eternam? et reliqua . Opportune post sermonem superiorem; quo et infantes inhibiti sunt, et talium regnum celorum esse responsum est, succedit hic iuuenis, requirens quibusnam bonis operibus uitam eternam habere posset. Iuuenis iste et interrogauit, et insolens fuit, et rursum mestus est factus: resque omnes, que scripte sunt, geste effecteque sunt. Sed admonuimus ea, que sub Deo agebantur, presentium effectibus consequentium formam pretulisse: atque ita semper in Scripturis celestibus sermonem omnem temperatum fuisse, ut non minus his que gerebantur, quam eorum que gerenda essent similitudini conueniret. Iuuenis hic itaque formam Iudaici populi  habet, in lege insolentis, et nichil preter precepta Moysi spei exspectantis a Christo. Cui Dominus, in responsione ipsa, seueritatem iudicii ex se futuri protestatus est, dicens : Quid me uocas bonum?  Is enim, cui necesse sit impia et iniqua punire, nomine bonitatis abstinuit, soli hoc nomen Deo patri reseruans, qui se, iudicem dando, officio seueritatis exuerit: non quod bonus et ipse non esset, sed quod congrua in cum seueritate iudex  esset usurus.

5. Iudei in lege gloriantes lege conuincuntur nil recti egisse.---Hunc igitur ex lege insolentem, sollicitum de salute remittit ad legem: ut in ea ipsa, in qua gloriaretur, intelligeret nichil se exinde recti operis fecisse. uerbis enim legis ei Dominus respondit.  Sed adolescens, tamquam populus insolens et glorians, in lege confidit, cui tamen obsecutus ex nullo est. Iussus enim fuerat non occidere: prophetas interfecerat. Non mecari: hic corruptelam fidei, et legi adulterium intulerat, et  deos alienos adorauerat. Non furari: hic ante quam libertatem credendi in fide Christus redderet, furto legis precepta dissoluit. Non falsum testem fieri: hic Christum negauit ex mortuis. Patrem et matrem 763 iussus est honorare: hic ipse se a Dei patris atque ab Ecclesie matris familia abdicauit. Proximum tamquam se amare preceptus est: hic Christum, qui omnium nostrum corpus assumpsit, et unicuique nostrum assumpti corporis conditione factus est proximus  , usque in penam crucis persecutus  est. Ut igitur his depositis, ac recisis omnibus uitiis in legem reuerteretur, est iussus.

6. Ab umbra legis ad euangelicam ueritatem migrare suadentur.---Sed respondet, hec omnia fecisse  se a iuuentute sua: et querit quid adhuc sibi restet . Sed, ut diximus, neque superiora illa egerat ad que remittitur, et in ipsis glorians tamquam consummatus hec loquitur. Cui Dominus respondet, uendenda omnia bona sua esse, et danda pauperibus: et tunc eum futurum esse perfectum, habiturumque thesaurum in celis . Respondetur huic quidem iuueni, pulcherrimo illo ac maxime utili relinquendi seculi precepto, quo iactura terrene substantie celorum opes emende sunt: sed in eo quod bona sua uendere et dare pauperibus iubetur, confidentiam legis relinquere admonetur, et eam felici commercio mutare: et ut meminerit umbram in ea ueritatis esse, que deinceps pauperibus, id est, gentibus sit sub ipsius ueritatis corpore  diuidenda; hec autem neminem posse efficere, nisi qui sequi ceperit Christum.

7. Quid sit quod adolescens a iuuentute legi se seruisse testetur.---Sed adolescens, auditis his, tristis recessit : multam enim opulentie fiduciam habebat ex lege. Atque in eo etiam typice efficientie ratio seruata est, ut cum adolescentem hunc esse significet, ipse superius dixerit, ab omni se iuuentute sua preceptis his que habentur in lege seruiuisse: cum adolescentia  intra iuuentutem sit, et posterior etatis gradus non possit intra prioris  terminos contineri. Sed hoc ideo, ut a iuuentute  hoc seruiente, longum iam in opere legis populi tempus ostenderet.

8. Isreli superbo difficilis celi aditus.---Dehinc  Dominus cognita adolescentis mestitudine respondit, difficile diuitem uenturum in regnum celorum . Diuitem se igitur Isrel, ut diximus, legis fiducia gloriabatur. Huic difficilis est aditus in celum, ueteres opes sub Abrahe nomine inanis prosapie ambitione retinenti.

9. Crimen non est in habendo, sed in habendi modo. Opum cura periculosa.---Quin etiam adiecit, camelum facilius per foramen acus posse transire, quam celorum regnum diuitem introire .  Habere criminis non est, sed modus in habendo retinendus 764 est. Nam quomodo impertiendum est, quomodo communicandum, si impertiendi et communicandi materia non relinquatur? Ergo nocenter magis habere, quam illud ipsum habere fit crimen.  Sed periculosa cura est, uelle ditescere: et graue onus innocentia subit, incrementis opum occupata. Rem enim seculi, famulatus Dei non sine seculi ipsius uitiis assequitur. Hinc difficile est diuitem  regnum celorum adire. Atque etiam, quia uti plures his que habent recte possent, ea in sermone Domini ratio seruata est, ut non absolute regnum celorum nemo introire posset; sed intelligi posset futurorum raritas ex difficultate. Et hec quidem ad simplicis sensus intelligentiam pertinent: uerum eodem cursu interioris cause ordo retinendus est.

10. Cur Iudeis difficilis celi aditus.---Adolescens, ut diximus, insolens, ubi iacturam legis facere precipitur, mestus et tristis est. Est autem huic populo crux et passio scandalum; et idcirco ipsi nichil salutis ex ea est. Sed gloriatur in lege, et coheredes gentes aspernatur, et transire in euangelicam libertatem recusat: atque ideo difficile regnum celorum introibit. Pauci enim eorum, et iuxta multitudinem  gentium admodum rari erant credituri: ut  difficile preduratam in lege uoluntatem, ad predicationem euangelice humilitatis inflecterent.

11. Peruius est gentibus. Cameli natura.---Sed facilius camelus per foramen acus transibit. Non conuenit camelo cum acus foramine: neque in angustiis cauerne exiguissime, recipi poterit bellue ingentis informitas. Sed in primordio libri , sub uestitu Iohannis, in camelo gentes significari admonuimus. Pecus enim hoc  uerbis obedit, metu continetur, ieiunii patiens est, et oneri suo quadam discipline ratione succumbit: cuius exemplo, gentium immanitas ad obedientiam preceptorum celestium emollitur. He igitur angustissimum iter regni celestis intreunt: acus scilicet, que est uerbi  noui  predicatio, per quam corporum uulnera assuuntur, et dissuta uestium retexuntur, et mors ipsa compungitur. Ergo huius noue predicationis hoc iter est: in quod facilius informitas gentium introibit, quam opulentia diuitis, id est, gloriantis in lege.



765 CAPUT XX. De spe apostolorum, de nouissimis primis efficiendis. Ubi conducuntur operarii ad uineam. De filiis Zebedei, de primo accubitu, de duobus cecis secus uiam sedentibus.

1. Summa sacri textus.---Auditis itaque istis, discipuli admirantur et metuunt, dicentes neminem posse saluari . Dominus respondit, hoc impossibile esse apud homines, possibile apud Deum.  Rursum illi dictis Domini hec reddunt: reliquisse se omnia, et cum ipso esse. Quibus Dominus, cum sederit in maiestatis sue sede, sessuros super sedes duodecim, ac totidem tribus Isrel iudicaturos spopondit;  omnibusque, qui uniuersa reliquerint propter nomen eius, fructum centupli premii reseruatum: multos autem ex nouissimis primos, et ex primis futuros nouissimos.

2. Spiritaliter intelligi debet.---Multa sunt, que non sinunt nos simplici intellectu dicta euangelica suscipere. Interpositis enim nonnullis rebus, que ex natura humani sensus sibi contrarie sunt, rationem querere celestis intelligentie admonemur.  Apostoli dicunt, et sequi se Christum, et se omnia reliquisse: quomodo igitur fiunt tristes, et quomodo metuunt, dicentes saluum esse neminem posse? Namque et ab aliis fieri poterat, si quid fecissent ipsi. Deinde cum fecissent ipsi; quare metus uel unde susceptus est? Additur etiam in responsione Domini,  hec apud homines impossibilia, possibilia apud Deum. Numquid apud homines impossibilia erant, que et Apostoli fecisse se gloriantur, et fecisse eos Dominus agnoscit: et deinceps plures usque ad martyrii beatitudinem essent omnia relicturi? Aut numquid est Deo, quo egere possit; relictumque sit aliquid, quod  iactura rerum quas habeat sit sequendum, ut soli ipsi hoc facere possibile sit? Omnis itaque hic sermo est spiritalis.

3. Apostolis sine Lege salus nulla uidebatur.---Apostoli enim spiritaliter audientes, neminem ex lege posse saluari,  cum ipsi etiam tunc in lege essent; nam uehemens eos amor legis fauorque detinuit: hi igitur nondum penitus euangelici mysterii ueritate comperta, metuunt neminem saluum esse  posse sine lege: quia omnem salutem etiam tunc in lege constituant. Sed Dominus breui absolutaque ratione, eorumdem et ignorantiam et metum soluit, dicens, Hoc quidem impossibile est apud homines possibile autem apud Deum. Quid enim Iudeo tam sine effectu uidetur,  ut ab homine magis 766 salutem exspectanti et ex lege, quam ut in crucis scandalo legislatio, et testamentum, et adoptio, et hereditas negligatur  ? Quid autem Dei uirtuti tam possibile est, quam ut per fidem saluet, ut per aquam regeneret, ut per crucem uincat, ut per Euangelia adoptet, ut per resurrectionem ex morte uiuificet?

4. Regeneratio quid. Centesimus fructus.---Quibus auditis apostoli cito credunt, seseque omnia reliquisse  profitentur. Sed hanc eorum obedientiam cito Dominus muneratur, omnem difficultatem superioris questionis absoluens, cum dicit: uos qui secuti estis me  in regeneratione iudicabitis duodecim tribus  Isrel. Secuti in regeneratione sunt, in lauacro baptismi, in fidei sanctificatione, in adoptione hereditatis, in resurrectione ex mortuis. Hec enim illa regeneratio est, quam apostoli sunt secuti, quam lex indulgere non potuit, que eos super duodecim thronos in iudicandis duodecim tribubus Isrel, in duodecim patriarcharum gloria copulauit. Ceteris quoque contemptu seculi se sequentibus, centesimi fructus copiam pollicetur. Hic centesimus fructus est, qui in centesima oue cum celesti letitia expletur. Hic centesimus fructus est, quem perfecte terre ubertas consequitur. Qui Ecclesie honor iam in Sare  cognomento est destinatus, et iactura legis ac fide euangelica promerendus est: atque ita  ex nouissimis primos efficiendos,  quia nouissimi efficiantur ex primis.

5. Pater familias. uinea. Denarius. Forum.---Simile est regnum celorum homini patri familias, qui exiuit primo mane conducere operarios, et reliqua.  Comparatio omnis per se absoluta est: sed personis distinguenda, et discernenda temporibus est. Patremfamilias hunc, Dominum nostrum Iesum Christum existimari necesse est: qui totius humani generis curam habens, omni tempore uniuersos ad culturam legis uocauerit. uineam uero, legis ipsius opus et obedientiam; denarium autem, obedientie ipsius premium significari intelligimus. Et de denario iam superius  tractauimus. De uinea uero, opportunius in consequentibus rationem afferemus. Forum autem pro seculo accipi res ipsa admonet,  equabiliter turbis hominum, calumniarum, iniuriarumque contentionibus, et diuersorum negotiorum difficultatibus semper tumultuosum.

6. Quinque testamenta. Quando Christus in carne natus sit.---In prima igitur hora, tempus constituti testamenti ad Ne ex matutini significatione 767 noscendum est, tertia autem hora ad Abraham, sexta ad Moysen, nona ad Dauid et prophetas. Totidem enim testamenta humano generi constituta per singulos reperiuntur,  quotidem ad forum enumerantur  egressus. In  undecima autem hora, corporei aduentus Domini tempus ostendit; nam ex omni numero, qui spatio est presentis seculi constitutus, in eam rationem conuenit ortus eius ex Maria, in quam undecime hore tempus ex die est. Diuisione enim per quingentenum numerum facta, in omni sex millium annorum summa, tempus corporei ortus eius  undecimo diuisionis totius calculo supputatur.

7. Iudei gentibus inuident gratiam.---Et quidem diuersus ad undecime hore operarios sermo est. Primis enim, sed et ceteris dictum est: Ite ad uineam : merces tamen denarii cum primo constituta est; nam ceteris, iuste solutionis promissa spes est, nouissimis uero dicitur: Quid hic statis  ? quia quamuis ad Isrel lata lex fuerat, uoluntas tamen gentium non excludebatur a lege. Qui responderunt: Nemo nos conduxit . Debitum namque erat per orbem terrarum Euangelium predicari, et gentes fidei iustificatione saluari. Hi igitur mittuntur ad uineam. Et cum sero esse cepisset, donum constitute in totius diei labore mercedis, primi operarii  hore uesperis consequuntur . Merces quidem ex dono nulla est, quia debetur ex opere; sed gratuitam gratiam Deus omnibus  ex fidei iustificatione donauit: uerum secundum insolentiam populi iam sub Moyse contumacis, hinc murmur operantium est, hinc gratuite mercedis inuidia est, quod sine longi laboris difficultate, et sub estus nomine non longo in eos diabolici instinctus calore  flagrante, idem premium redhibeatur operantibus. Sed ideo quod apud homines impossibile est, possibile est apud Deum: ut mercedem legis optime et inculpabiliter custodite,  donum gratie per fidem credentibus primis ex nouissimis largiatur.

8. Et adscendens iehsu Ierosolymam assumpsit duodecim discipulos, et ait illis  : Ecce ascendimus Ierosolymam, et reliqua . Iam sine scandalo audituris apostolis sacramentum crucis Dominus exponit : confirmatis scilicet superiore sermone, per fidem crucis nouissimos primos futuros; diuitibus autem, id 768 est, confidentibus  legis in eamdem crucem scandalizantibus, inuium iter regni celorum futurum.

9. Zebedei filiorum mater, lex; filii eius, Iudei credentes.---Tunc accessit ad eum mater filiorum Zebedei cum filiis suis, et reliqua . Non sine aliquo momento rerum ita effectum fuisse existimandum est, ut mater filiorum Zebedei Dominum deprecaretur. Numquid et filiis petendi familiaritas non erat? Sed erat gestorum effectibus prophetandum. Apostoli quidem iam ex lege crediderant, que eos in fidem euangelicam nutriuerat. Itaque in matre filiorum Zebedei lex intelligitur que confidentia priuilegii sui pro credentibus ex se populis deprecatur.  Que quia superius audierat primos nouissimos, et nouissimos primos futuros; deferri filiis suis orat, ut in Domini regno unus ad dexteram eius sedeat, alius ad sinistram . Cui Dominus respondit, nescire eam quid oret . Nihil quidem de gloria apostolorum ambigebatur, et iudicaturos eos sermo superior exposuit. Denique in medio sermone an calicem suum possent bibere interrogat. Non utique de communis poculi genere loquebatur; neque enim labor est bibere de calice: sed ille de calice sacramenti passionis interrogat. At illi, qui iam martyrii libertatem constantiamque retinebant, bibituros se pollicentur. Dominus collaudans eorum fidem ait, martyrio quidem eos secum compati posse;  sed  leue eius ac dextere assidere, aliis a Deo patre fuisse dispositum .

10. Qui destinati sint, ut Christo in regno assidant. Et quidem, quantum arbitramur, ita honor iste aliis est reseruatus, quod tamen nec apostoli ab eo erunt alieni:  qui in duodecim patriarcharum sede considentes, Isrelem iudicabunt. Et quantum sentire ex ipsis Euangeliis licet, in regno celorum Moyses et Elias assidebunt. Nam cum spopondisset Dominus, uisuros quosdam de apostolis, antequam mortem gustarent, filium hominis uenientem in regno suo; assumptis Petro et Iacobo et Iohanne, apparuit 769 cum glorie sue habitu, Moyse et Elia in monte comitantibus . Et hos quidem eosdem prophetas duos preuenientes aduentum eius esse intelligimus, quos Apocalypsis Iohannis  ab antichristo esse dicit: licet uarie uel de Enoch, uel de Ieremia, plurimorum exstiterint  opiniones, quod alterum eorum sicut Eliam mori oporteat. Sed non possumus ueritatis fidem, quam Dominus tribus superioribus testibus reuelauit, sensus nostri opinione corrumpere: neque alios uenturos existimare, quam qui ad sponsionem fidei uenisse conspecti sunt. Et quamquam ultra euangelicam ueritatem non necesse sit opinari: tamen si quis conditionem et mortis  et sepulture et sepulcri Moysi diligenter aduerterit, et secretarum Scripturarum, secundum Apostoli auctoritatem, cognitionem adeptus sit; intelliget omnia ita esse tractata, ut Moyses potuerit iam uideri. Et hec quidem instruendi causa sint dicta.

11. uocationes due ex Iudeis; his apostoli optant glorie sue consortium. ---Ceterum ut ratio spiritalis intelligentie plena esset, pro duobus Dominum mater  orauit. Due enim sunt uocationes ex Isrel: una discipulorum Ioannis,  altera per apostolos phariseorum. Namque post passionem Ioannis superius legimus discipulos eius ad Dominum transisse. Ideo igitur pro duobus oratur, quia Euangelio Christi he uocationes gemine crediderunt. Post hec igitur decem discipuli contristati sunt de fratribus duobus: uerum ipsorum duorum discipulorum nulla mestitia est. Hoc ratio non patitur, ut alterius  contumelia alius fiat mestus. Certe etiam pro se decem mesti esse potuissent; sub duorum enim nominibus negatum hoc omnibus uidebatur; sed typicus ordo seruatus est. Apostoli de se certi erant: ideo solum mesti sunt de duobus, quia etiam his duabus uocationibus, que ex lege sunt, consortium glorie huius optabant.  Ita enim rationem et futuri et presentis sermo moderatur, ut non de se neque decem, 770 neque duo solliciti scriberentur, et in decem sollicitudine de duobus, presentis negotii efficientie obtemperaretur.

---12. Ad gloriam humilitate peruenitur.---uolens igitur Dominus proprietatem nobis istius prefigurationis ostendere, atque  hanc presumptionem eos, qui erant ex lege uenturi, de prerogatiua isrelitici nominis uelle presumere; docet principatum ab his non modo gentium capessendum, sed ministros et seruientes, et non quibus ministratum sit, ad gloriam honoris maximi aduocandos : exemplo scilicet patriarcharum et prophetarum qui seruierint, exemplo etiam apostolorum qui ministrauerint, exemplo etiam Domini qui animam suam  pro redemptione nostre salutis impenderit. Ad gloriam autem humilitatis istius, cene eos  et conuiuii modo instruit : monens in locis eminentioribus accubari non oportere, ne forte eo adueniente qui clarior est, per dominum cene occupato loco  cum decenti contumelia admonitus decedat. Porro autem si in humilibus accubuerit; aduenientibus humilioribus, ad gloriam loci celsioris accedet. Atque ita non presumere aliquid honoris decet, sed humilitatis operibus promereri.

13. Ceci duo, gentes ex Cham et Iaphet. Deum predicant Christum.---Et egredientibus illis ab Iericho, secuta est eum turba multa: et ecce duo ceci sedentes super uiam audierunt quod iehsu transit, etc. . Superius per figuram duorum filiorum Zebedei,  de Isrelitico populo tractatum est, qui ex semine Sem erat ortus. Competenter igitur ceci duo  uiam  adsident: populi uidelicet gentium duo ex Cham et Iaphet procreati egressus et iter eius obseruant, sibique cecis uisum reddi deprecantur. Denique eos turba obiurgat cur clament, et ut sileant increpat: non quod silentium causa honoris exigerent, sed acerbe a cecis audiunt quod negabant, Dominum esse Dauid filium. Illuminatis enim cecorum mentibus Deus in homine predicabatur, ut uerum esset quod a Domino dictum est: In iudicio mundi huius ueni, ut qui uident non uideant, ceci uero respiciant . At illi magis clamant: et demorante legis populo, uehementiorem fidei sue protestantur calorem. Sed Dominus miseretur, et quid uolunt requirit. Illi uero aperiri oculos suos precantur. Quibus misertus oculos contigit, et uisum  cognoscendi Dei reddidit . Atque ut typus crediturarum gentium expleretur, celestis gratie cognitione percepta, qui ceci fuerant, uidentes Dominum suum sunt secuti.



771 CAPUT XXI. De asina et pullo eius, de eiectis a templo nummulariis, de ficu maledicta, de duobus filiis ad uineam missis, de publicanis et meretricibus.

1. Superiori cap. due uocationes ex Isrel, nunc totidem ex gentibus presignantur.---Tunc iehsu misit duos ex discipulis suis dicens: Ite in castellum quod contra uos est, etc. . Duo discipuli ad uicum mittuntur, ut asinam ligatam cum pullo eius absoluant, atque ad eum perducant: et si quis interroget  cur ita fiat, respondeant Domino necessarios, ac statim  remittendos. Post superiorem sermonem, quo in duobus filiis Zebedei duplicem ex Isrel uocationem significatam meminimus, competenter nunc duo discipuli ad soluendam asinam et pullum destinantur: quia duplex erat ex gentibus plebis uocatio consecutura. Erant enim atque sunt Samarite, profecti quondam per secessionem ex lege, et sub quadam obseruantie sue consuetudine seruientes: erant etiam gentes indomite et feroces. Igitur duo mittuntur, ut soluant ligatos et obstrictos et erroris atque ignorantie uinculis prepeditos: et mittuntur extra Ierusalem; extra eam enim he due uocationes habebantur. Ceterum mater filiorum Zebedei intra Ierusalem Dominum orauit: duabus  enim uocationibus Isrel uel per apostolos uel per Ioannem ex lege saluatur. uerum  eque per  Philippum Samaria credidit ; per Petrum autem Cornelius Christo tamquam primitie gentium adductus est . Quod autem instruuntur, ut querenti respondeant Domino necessarios et mox remittendos, id est, eos ipsos genti sue predicatores fidei euangelice esse reddendos. Impleta igitur est prophetia, que inuectum asina et pullo nouo Dominum uenturum in Ierusalem nuntiabat . Sed gestorum effectibus prophetatur. Asina namque, que de uico soluitur, atque exhibetur, Samaria uidelicet alieno et peregrino obsessa dominatu, per apostolos soluitur, et Domino suo redditur. Pullum uero idem Dominus adscendit, nouellum, contumacem, durum: atque hec omnia gentilis ignorantie uitia  dominantur, et tot animarum  ferocitates  uectio Deo facte sunt.

2. uestimenta Domino a patriarchis et prophetis qui substrata. Rami ab apostolis excisi, quid.---Omnis autem hec species futuri ordinem tenet: et parabolicis significationibus, rerumque presentium conditionibus, futuris forma premittitur.  Erit enim Dominus in claritatis 772 sue aduentu gentes possidens: earumque mentibus tamquam  uector insidens, toto comitatus sui agmine predicabitur, patriarcharum, prophetarum atque apostolorum. Nam gloriam suam in uestimentis patriarche Domino substernunt: eorum enim et generationibus et nominibus et insectationibus est Dominus prophetatus. Eique  omni dignitatis sue ornatu concedentes, seque sedili eius substernentes, docent omnem gloriam  suam preparationi dominici aduentus fuisse substratam . Illic etiam Prophete uestimenta sua incedentis itineri substernunt; hanc enim uiam gentium  uecturarum Deum predicauerunt: quique seculi amore postposito, mortibus se et lapidationibus offerendo, ipsis se quodam modo corporibus exuerunt, ad ingressum uie talis oblatis. Apostoli quoque excisarum arborum ramos post uestimenta substernunt: sed nulla in hoc est humani officii reuerentia. Rami enim incedentem impedirent, et implicitum iter facerent properantis ingressui: uerum explicatur omnis ratio prophetie, et futuri forma seruatur. Igitur infructuosarum gentium rami, id est  infidelium quondam gentium fructus, per apostolos itineri Domini substernuntur, et Saluatoris iustificantur ingressu: et per eos inceditur, et gratissimum fit incedenti Deo ex ramis infecunde radicis officium.

3. Populi in Christum compugnantes affectus.---Turba autem et precedens et consequens clamabat: Hosanna  fili Dauid, benedictus qui uenit in nomine Domini . Sed crucifigendum quomodo turba collaudat, aut quomodo odium meruit ex fauore? uerum laudationis uerba, redemptionis in eo exprimunt potestatem. Nam hosanna hebraico sermone significatur redemptio domus Dauid. Deinde Dauid filium nuncupant, in quo agnoscerent regni eterni hereditatem. Postremo benedictum qui uenit in nomine  Domini confitentur. Atquin acclamandum ab his erat "crucifige" blasphemum. Sed peragunt formam futuri gesta presentia; et compugnantibus licet eorum inter quos hec gerebantur affectibus, quamuis mox diuersa essent consecutura, rerum tamen celestium fidem etiam inuitorum meditatur operatio. Commouetur deinde Ierosolyma; rerum enim nouitas motum attonitis afferebat.

4. uendentes columbas, hoc est, Spiritus sancti dona, de templo eiiciuntur.---Templum uero introiit, id est, ecclesiam tradite a se predicationis  ingressu . A qua primum omnia sacerdotalis ministerii uitia iure potestatis expellit: reddenda enim ab omnibus 773 gratuita tradiderat, que gratuita fuerant consecuti : quia neque  emi aliquid per corruptelam sacerdotis aut uendi, libertas doni debebat admittere. Cathedras autem, precipue uendentium columbas, euertit. Que porro dignitas est in nundinis columbarum? aut quod priuilegium in auium istarum commerciis reseruatum est, ut uendentes eas honorem sibi arrogent cathedrarum? Sed in omni loco  admonemus, altius uerborum uirtutes in istius modi significationibus contuendas. In columba, secundum prophetie exempla, sanctum Spiritum intelligimus: in cathedra, sacerdotii sedes est. Ergo eorum, qui sancti Spiritus donum uenale habent, cathedras euertit, quibus ministerium a Deo commissum negotiatio est; admonitionis  eius commemorans auctoritatem, que in propheta teneatur. Nam scriptum est: Domus mea domus orationis uocabitur; uos autem fecistis illam speluncam latronum . Sed neque emere Iudeos in Synagoga, neque uendere Spiritum sanctum posse existimandum est. Non enim habebant ut  uenire possent, neque erat quod emere quis posset: sed prefiguratio futurorum dictis presentibus continetur, Ecclesie uitia in ipso aduentu dominice claritatis esse purganda.

5. Infirmitates quoque cecorum et claudorum curauit in templo : et publicas eius operationes fauor populi consecutus est. Inuident autem puerorum clamoribus principes sacerdotum, eumque admonent cur ista audiat ; in redemptionem  enim uenisse domus Dauid predicabatur. Quibus respondit, non legisse eos: Ex ore infantium et lactentium perfecisti laudem : cessantibus enim prudentum iudiciis, hanc sibi a pueris atque infantibus. quorum sit regnum celorum, confessionis gloriam preparatam; quia prudentes et principes seculi sapientiam Dei reprobauerint, Christum autem  regenerationis paruuli lactentesque sint predicaturi: Et his dictis ciuitatem egressus reliquit eos, atque in Bethania mansit . Infidelem uidelicet Synagogam deserens in Ecclesia gentium demoratur.

6. Ficus fructu non foliis carens. Synagoga.---Mane autem transiens in ciuitatem, esuriit: et uidens arborem fici unam secus uiam, uenit ad eam, et reliqua  . Idem  etiamnum rerum celestium ordo premittitur. Nam in ficu Synagoge positum exemplum est. Dato enim penitentie spatio, eo uidelicet tempore quod inter passionem et reditum claritatis est medium, ueniet esuriens plebis huius salutem, et inueniet infecundam, foliis tantummodo uestitam, 774 id est, uerbis inanibus gloriantem, sed fructibus uacuam, operibus quippe bonis sterilem, et exspectatis prouentibus nudam. Et quia penitendi tempus excesserit, in perpetuum sententia iudicii celestis arescet. Et in eo quidem bonitatis dominice argumentum reperiemus  . Nam ubi afferre uoluit procurate per se salutis exemplum, uirtutis sue potestatem in humanis corporibus exercuit. spem futurorum et anime salutem curis presentium  egritudinum commendans. Nunc uero ubi  in contumaces formam seueritatis constituebat, futuri speciem damno arboris indicauit, ut infidelitatis periculum sine detrimento eorum, in quorum redemptionem uenerat, doceretur.

7. Sterilitati damnatio est eterna. Fidei ius.---Admirantur uero discipuli arborem in momento dicti ipsius  aruisse : quia presentis facti efficacia futuri imaginem preferebat. Cum enim in regno celesti aduenerit, in tempore ipso aduentus eius infidelitatis Iudaice sterilitatem eterne damnationis sententia consequetur. Quos  Dominus, si fidem habuerint non solum hec, sed et maiora horum eos posse confirmat. Illi quidem iudicaturi erant Isrel, secundum antecedentes sponsiones: sed etiam ius omne in diabolum, quem montem nuncupat, essent consecuturi. Ait enim ita: Si fidem habueritis, non solum de ficulnea facietis, sed et si monti huic dixeritis: Tolle et iacta te in mari, fiet . O ingens fidei premium, cuius merito in tantum potestas credentium extollitur, ut iudicaturi uniuersos, pari seueritatis sententia in damnationem seculi diaboli  celsitudinem molemque demergant!

8. Synagoga qua ratione ficui comparetur.---Contuendum autem est, qua ratione Synagoga ficus arbori comparetur. Hec namque arbor dissimiliter a ceterarum arborum et natura et conditione florescit. Nam flos ei primus in pomis est, sed non in his , que maturitatem ut emerserint consequantur. Grossa enim hec et communis usus et prophetica auctoritas nuncupauit. uerum postea interne fecunditatis uirtute exuberante, eiusdem speciei atque forme poma prorumpunt, quibus prorumpentibus ista truduntur, et dissolutis quibus continebantur radicibus decidunt, aliaque illa exeuntia usque ad maturitatem fructuum prouehuntur. Sed de superioribus illis si quando inciderit, ut in sinu uirgularum  ex ramulo eodem prodeuntium emerserint; manent semper, et non sicut grossa cetera decidunt, sed herent sola tantum, pomaque cetera maturitate preueniunt. Et hos pulcherrimos fructus arbor illa ex se dabit, qui cum grossis ceteris promergentes, de medio utrarumque uirgularum clauiculo proferentur. Igitur ex conditione arboris propria et competens Synagoge similitudo proposita est.

9. Apostoli primi ex Synagoga fructus. Aliorum infidelitas in Adam et Eua presignata.---Primos enim populi fructus, quos ab exordio protulerat, grossorum amisit exemplo: 775 quia plebem eius inutilem, fidelis et pertinax et usque ad consummationem temporum manens populus gentium protrusit. uerumtamen credentes primi ex Isrel Apostoli, et inter  Legem et Euangelia grossorum modo inherentes ceteros resurrectionis gloria et tempore anteibunt. Et quidem iam in exordio Genesis , in huius rei formam, pudorem suum Adam atque Eua huius arboris foliis texerunt, cum se ipsos ad aduentum Domini uocantis occulerent: quia Synagoga infidelis, et legis mandata transgrediens, impudentie sue feditates,  et turpitudinum confusionem infructuosis esset uerborum uelamentis tamquam ficus foliis contectura. Atque hec quidem de natura arboris huius interiecta sunt, ut comparationis proprietas intelligi posset. Reliquus itaque gestorum ordo est contuendus.

10. Phariseorum de Ioannis baptismo responsum qui uerum.---Pharisei multa exinde uiderant  ingentibus magis digna miraculis: sed nunc maxime solliciti sunt, et interrogant, in qua hec faciat potestate . Res enim, sub presentium gestorum effectibus, ingens futurorum complectebatur arcanum. Atque idcirco ex eo specialiter interrogandi reperitur instinctus, sub quo totius periculi preformatio proferebatur. Dominus respondet  dicturum esse se in qua hec faceret potestate, si modo illi interroganti sibi respondissent, Ioannis baptisma utrum de celo, aut ex hominibus putarent esse . At illi responsionis sue periculo cunctantur, cogitantes, si de celo professi essent, confessione sua se reos deprehendendos, cur celestis testimonii auctoritati non credidissent: si ex hominibus dixissent, turbas uerebantur, plures enim prophetam Ioannem habebant . Responderunt itaque, nescire se . Non utique de celo nesciebant, cum conuinci ueritate professionis sue metuunt. Sed uerum de se etiam cum fallendi uoluntate dixerunt. Per infidelitatem enim suam de celo esse Ioannis baptisma nescierunt. Quod autem ex hominibus esset, idcirco non potuerunt scire, quia  non erat.

11. Difficultas prima, quis filius senior, quis iunior.---Homo quidam habebat duos filios, et reliqua . Multa et grauia sunt, que confundere intelligentiam possunt, nisi prioris et posterioris sensus ordinem tenuerimus. Quis enim hic existimari poterit filius senior, qui iturum se ad opus negauerit, et per penitentiam emendatus eo rursum profectus sit? Atquin Isrel non penituit, sed in Dominum manus intulit, et uniuersitas eius Deum suum impio ore crucifixit. Iuniorem autem quem sentiemus, qui iturum se spoponderit, et non abierit? Sed gentium peccatorumque plebs id quod spopondit effecit. Abiit enim, et ad opus ad quod uocabatur egressa est: quomodo ergo  ea esse que non abiit,  sentietur?

12. Difficultas altera, qui iunior obediens.---Deinde  ipsa Phariseorum responsio quid momenti habeat, querendum est. Dicunt uoluntati 776  iuniorem obedisse. Hoc rerum ratio non patitur, ut simulata professio meritum perfecte ueritatis obtineat; ut plus sit fefellisse spondentem, quam perfecisse omnia non pollicentem. Quis autem non malit negari sibi id quod poscat, dummodo id quod poposcerit fiat, quam non fieri quod spondeatur ut fiat; cum facti effectus ex desperatione sit gratior, spes autem destituta plus doleat? Nisi forte poscentium uoluntas sola sibi adulatione spondentium blandiatur.

13. Filius prior, qui ex Phariseis crediderunt.---Recordandum igitur est, propositionem comparationis istius ex eo sermone descendere, qui initus sit de Ioanne, ut infidelitatis cunctationem,  et ex ea  silentii necessitatem istiusmodi positum obiurgaret exemplum. Sed sicut in ceteris admonuimus, hic quoque meminisse nos oportet, rationi rerum presentium aliquid interdum ea conditione deesse, ut futurorum species sine damno aliquo  prefigurate efficientie expleatur. Primus est filius, populus ex Phariseis in presens a Deo per Ioannis prophetiam ut preceptis suis obtemperaret admonitus. Hic insolens et inobediens et dictis presentibus contumax fuit, habens in lege fiduciam, et penitentiam peccatorum gloria prerogatiue ex Abraham nobilitatis adspernans: qui deinceps operum miraculis post Domini resurrectionem penitens sub apostolis credidit, facti fide ad uoluntatem euangelice operationis regressus, anterioris insolentie culpam penitendo  confessus est.

14. Filius iunior, publicani et peccatores.---Filius autem minor, plebs est publicanorum et peccatorum, ipsa peccati in qua tum demorabatur conditione posterior, cui preceptum sit per Ioannem ut a Christo exspectaret salutem,  et ab eo baptizata crediderit. Sed quod ait, spopondisse eam ituram se, et non isse; ostendit credidisse eam quidem Ioanni, sed quia euangelicam accipere doctrinam non nisi post passionem Domini per apostolos potuit ; non isse eam significat. Denique non ait noluisse, sed non abisse. Res extra culpam infidelitatis est, quia in facti erat difficultate ne fieret. Non igitur ire statim ad opus quod preceptum est noluit; sed quia  777 ire  non poterat, non iit. In eo enim necessitatis mora sine crimine uoluntatis ostenditur.

15. Hi quomodo obedientes. ---Et in responsione quidem Phariseorum quedam est necessitas prophetie. Nam inuiti licet, confitentur quis obsecutus sit uoluntati, iunior scilicet filius, obediens professione, licet non efficiens in tempore; quia fides sola iustificat. Atque ideo publicani et meretrices in regno erunt priores , quia Ioanni crediderint, et in remissionem peccatorum baptizati  in aduentum Christi confessi sint, curationum opera laudauerint, sacramentum passionis acceperint, uirtutem resurrectionis agnouerint. Principes autem sacerdotum et Pharisei uidentes hec  , et contemnentes, qui iustificati per fidem non erant, nec per penitentiam regressi sunt ad salutem: atque ideo in perpetuum fructus eorum sub maledictione ea, que in arbore  ficu preformabatur, arescit.



CAPUT XXII. De uinitoribus qui missos ad se ob repetendos fructus interficiunt, de inuitatis promiscuis et ueste nuptiali.

1. Paterfamilias Deus. uinea, Isrelite. Torcularia, prophete.---Aliam parabolam audite. Homo erat paterfamilias, et plantauit uineam, et sepem circumdedit ei, et fodit in ea torcular, et turrem edificauit, et reliqua . Questio omnis in absoluto est. Nam etiam ipsi principes sacerdotum et Pharisei de se dici hec intelligentes, in iram accensi sunt. Sed personarum proprietas, et rerum comparationes sunt proferende. Patremfamilias hic patrem Deum intelligimus,  qui populum Isrel in prouentus optimorum fructuum plantauerit, quique eos sanctificatione paterni nominis, id est, nobilitate Abrahe et Isaac et Iacob intra fines suos, tamquam septo aliquo custodie peculiaris, incluserit; prophetas quoque quedam quasi torcularia aptauerit, in quos  musti modo quedam ubertas sancti Spiritus feruentis 778 influeret: in turri autem eminentiam legis exstruxerit, que et in celum ex solo egressa proueheret, et ex qua  Christi speculari posset aduentus. In colonis uero, principum sacerdotum et Phariseorum est species, quibus in plebem potestas est  permissa doctrine.

2. Serui missi. Filius occisus. Sceleris spes. Patrisfamilias reditus. Lapis angularis.---In seruis uero, qui missi sunt ut fructus perciperent , uarius et sepe repetitus progressus est prophetarum. Missi autem rursum plures prioribus , tempus illud est, quo post singulorum predicationem, plurimus in unum prophetantium numerus emissus est; qui uariis temporibus uerberati et lapidati et occisi sunt, fructus institute plebis edocteque repetentes. In filio uero ad ultimum misso , Domini nostri et aduentus et passio est: qui extra Ierusalem, tamquam extra uineam, in sententiam damnationis abiectus  est. Consilium uero colonorum et hereditatis occiso herede presumptio , spes inanis est gloriam legis, perempto Christo, posse retineri. In  patrisfamilias reditu , tempore iudicii gloria est in Filio paterne maiestatis assistens. In responsione autem ipsorum principum et phariseorum, redditur dignius apostolis legis hereditas. Sed hic filius lapis est ab edificantibus improbatus, et in fastigium angularis erectus, et in oculis omnium mirabilis, et inter legem atque gentes lateris et edificii utriusque coniunctio.

3. Nuptie quid: cur a Patre facte.---Simile est regnum celorum homini regi, qui fecit nuptias filio suo, et misit seruos suos uocare inuitatos ad nuptias, etc. . Et hec quidem parabola  distinguenda temporibus est, et dignoscenda personis. Et de persona regis et filii absoluta intelligentia est. Fecisse autem patrem nuptias filio, et sic inuitasse, noua ratio est. Nam nuptias facere, et auctoris et temporis est nuptiarum. uerum hic nuptie, uite celestis et in resurrectione suscipiende eterne glorie sacramentum est. Merito igitur a Patre sunt facte; quia eternitatis huius societas, et noui corporis  desponsa coniunctio, iam perfecta habebatur  in Christo. Et in hoc quidem loco admonebimus ita, ut et in superiore  ubi de repudii conditione tractatum est, diligenter que de ratione resurrectionis significata sunt contueri, et id quod sub persona Ade ad Euam dictum est, quia sacramentum magnum sit, ne incuriose relinquatur .

4. Missi ad inuitandum qui.---Qui autem admonentur ut ueniant , inuitati antea populus Isrel est: in gloriam enim eternitatis per legem est aduocatus. Serui missi, qui inuitatos uocarent, apostoli sunt: eorum enim erat proprium, commonefacere eos quos 779 inuitauerant prophete. Qui uero iterum cum preceptorum conditione mittuntur, apostolici sunt  uiri et successores apostolorum.  Tauri autem saginati, gloriosa martyrum species est, qui confessioni Dei, tamquam hostia electa, sint immolati. Saginata uero , sunt homines spiritales, tamquam celesti pane ad euolandum  aues paste, ceteros accepti cibi ubertate expleture. His enim omnibus iam paratis, et in numerum complacite Deo multitudinis collectis, regni celestis gloria tamquam nuptie nuntiantur.

5. Quomodo excepti ac uindicandi.---Sed eorum quoque admonitionem ita neglexerunt, ut aliqui eorum ambitione seculi tamquam agro occuparentur: plures uero ob pecunie cupiditatem negotiatione detinerentur . Ceteri autem missos seruos, quod in ipsis apostolis expletum est, affectos iniuriis occiderunt . Sed tam immanis facti scelus ultio  digna consequitur. Missi exercitus celestes omnem eorum congregationem iudicio Dei urent, et flammis eterni ignis succendent ; quia contra  humanitatis affectum, homicidarum odiis seuierunt.

6. Gentium uocatio. uocatio bonos efficit quantum ex se est.---Quoniam uero de iudicii tempore et resurrectionis ista loquitur, sermonem eumdem ad congregationem gentium retulit. Indignis enim repertis his, qui primi inuitati fuerant, iubet iri ad exitus uiarum . Dono enim gratie, uite anterioris crimina  omittuntur. Nam sepissime uiam tempus seculi intelligendam monuimus. Atque ideo ad exitus uiarum iubentur ire; quia omnibus retroacta donantur. uocari deinde omnes sine aliqua exceptione ad nuptias iubet,  et mali simul cum bonis ueniunt  . uocatio quidem bonos efficere debuerat, quia sancta est, et ex optimo affectu inuitantis profecta est: sed per uitium inemendate uoluntatis discrimen est uocatorum.

7. Non omnium est nosse malos.---Et quia in fallendis  hominibus plurimum artis habere soleat simulatio, que si nos uel secreto mentis aliene, uel simplicitate iudicii nostri fefellerit, tamen Deum latere non possit: ideo ingressus Deus felicis resurrectionis istius cetum, et hominem accumbentem sine nuptiali ueste conspiciens, interrogat quomodo sit ingressus . Numquid inuitandorum habitum designauerat? Deinde cum inuitari quoscumque iussisset; quomodo unus omnibus poterat esse uestitus? Aut si certus ex consuetudine conuiuantium in nuptiis habitus esse soleret: et ab inuitantibus ac ministris potuisset inhiberi. Sed quia malos intelligere non omnium est, et humana simplicitas difficile fraudulentiam simulate mentis intelligit; idcirco hunc malum et indignum cetu nuptiali Deus solus inuenit.  780 uestitus autem nuptialis est gloria Spiritus sancti, et candor habitus celestis: qui bone interrogationis confessione susceptus, usque in cetum regni celorum immaculatus et integer reseruetur. Hic itaque tollitur, et in exteriores tenebras mittitur, quia multi uocati sunt, et pauci electi . Non est igitur paucitas in inuitatis, sed raritas in electis: quia in inuitante sine exceptione publice bonitatis humanitas est; in inuitatis uero de iudicii merito probitatis electio est.



CAPUT XXIII. De tributo et imagine Cesaris, de eadem septem fratrum uxore, de mandatis maximis, de Dauid filio.

1. Tunc abierunt Pharisei, et consilium fecerunt,  ut eum caperent in uerbo, etc. . Frequenter Pharisei commouentur, et occasionem insimulandi eum habere ex preteritis non possunt: cadere enim uitium in gesta eius et dicta non poterat. Sed de malitie affectu in omnem se inquisitionem reperiende accusationis extendunt. Namque a seculi uitiis atque a superstitionibus humanarum religionum uniuersos ad spem regni celestis uocabat. Igitur an uiolaret seculi potestatem, de proposite interrogationis conditione pertentant: an uidelicet reddi tributum Cesari oporteret ? Qui interna cogitationum secreta cognoscens , afferri sibi denarium iussit, et quesiuit cuius et inscriptio esset et forma . Pharisei  responderunt, Cesaris eam esse. Quibus ait: Cesari redhibenda esse, que Cesaris sunt, Deo autem reddenda esse que Dei sunt .

2. Mentium Deo uni deditarum libertas. Quid Deo debeamus.---O plenam miraculi responsionem, et  perfectam dicti celestis absolutionem! Ita omnia inter contemptum seculi, et contumeliam ledendi Cesaris temperauit, ut curis omnibus et officiis humanis deuotas Deo mentes absolueret,  cum Cesari, que eius essent, redhibenda decernit. Si enim nichil eius penes nos resederit, conditione reddendi ei que sua sunt non tenebimur. Porro autem si rebus illius  incubamus, si iure potestatis sue utimur, et nos tamquam mercenarios alieni patrimonii procurationi subiicimus; extra querelam iniurie est, 781 Cesari redhiberi quod Cesaris est, Deo autem que eius sunt propria reddere nos oportere, corpus, animam, uoluntatem. Ab eo enim hec  profecta atque aucta retinemus: et proinde condignum est, ut ei se totum reddant, cui debere se recolunt et originem et  profectum.

3. In illa die accesserunt ad eum Sadducei, qui dicunt non esse resurrectionem, et reliqua . Sadducei extra fidem resurrectionis sunt. Et quia eam Dominus predicaret, calumniam diuinis rebus  ex efficiendi uoluntate proponunt, septem uidelicet fratrum eamdem coniugem, cuiusnam eorum in ressurrectione futuram esse respondeat.

4. Scripture auctoritas. In qua forma muliebris sexus resurgat.---Atque ita quidem publica opinio accipit, de resurrectionis conditionibus nichil scripturis  prophetalibus contineri. Sed Dominus ait: Erratis nescientes Scripturas, neque uirtutem Dei . Ergo scriptum est; et cessare debet ambiguitas, quam auctoritas tanta condemnat. Hanc  enim eamdem calumniam afferre plures solent, in quam formam muliebris sexus resurgat, et an rursum cum ipsis nature sue et corporis officiis reformetur? Nos quidem temere locum hunc a cunctis ferme preteritum contingimus: sed admonemus id tantum Domino fuisse propositum, cuius uxor sit deputanda de septem; Dominum autem obiurgasse, cur errarent nescientes Scripturas Deique uirtutem, quia non nubent neque nubentur . Et quidem  suffecerat aduersus Sadduceos ita sentientes, opinionem corporee illecebre recidisse, et officiis cessantibus inania hec corporum  gaudia sustulisse: sed adiecit: Erunt similes angelis Dei. Quia igitur eas angelis similes sacramentum Scripturarum et diuine uirtutis  potestas futuras esse demonstrat; qualis in Scripturis auctoritas est de angelis opinandi, talem in resurrectione spei nostre sensum oportet esse de feminis. Et hec quidem de resurrectionis conditionibus proposite reddidit questioni.

5. Resurrectionis eterne ueritas ex Lege.---De ipsa uero resurrectione aduersum infidelitatem eorum ita locutus est: Non legistis quod dictum est uobis a Deo dicente, Ego sum Deus Abrahe, Deus Isaac, et Deus  Iacob; non est Deus mortuorum, sed uiuentium . Sermo enim hic ad Moysen sanctis istis patriarchis iam pridem quiescentibus exstiterat. Ergo quorum erat Deus,  hi Deum habebant. Nihil autem poterant habere, si non erant; quia in natura rei est, ut esse id necesse sit, cuius sit alterum. Atque ita Deum habere uiuentium est; 782 cum Deus eternitas sit, et non sit eorum que mortua sunt, habere id quod eternum est. Et quomodo esse illi futurique semper negabuntur, quorum se esse profiteatur eternitas?

6. Pharisei scientia legis elati. Officium Christi proprium.---Pharisei autem audientes quod silentium imposuisset Sadduceis, congregati sunt aduersus eum, et interrogauit eum unus ex his legis doctor, et reliqua  . Succedunt Sadduceis tentantibus Pharisei. Et illis quidem congruenter fuerat de resurrectione responsum, ut in lege ipsa, ex qua erant profecti, contineri sperande resurrectionis fidem conuincerentur. Pharisei uero habere se scientiam legis gloriabantur, que ad futurorum speciem prelata, imaginem consecuture ueritatis continebat. Querunt autem, quod mandatum esset potissimum in lege : non contuentes  meditationem  legis in Christo fuisse perfectam. Et quidem insolentium ignorantie legis ipsius uerbi responsum est: que responsio omnem in se ueritatis est complexa doctrinam. Proprium enim Domini nostri Iesu Christi officium est, cognitionem Dei afferre, et intelligentiam nominis eius potestatisque prestare . Missus enim uenerat, et ex eternitate deductus, his que erant Deo placita perfungebatur. Respondit itaque primum esse mandatum: Diliges Dominum Deum tuum in toto corde tuo, et in tota anima tua, et in tota mente tua . Non enim aliud ille efficiebat, quam quod lex continebat; quia precepta legis, eorum que gesturus ipse erat, formam complectebantur. Admonet igitur cognitionis eius, quam habere se gloriabantur in lege, Deum omnipotentem omni affectu mentis, cordis,  anime diligendum, ut admonitionem suam premissa legis mandata firmarent.

7. Proximi nomine Christus diligendus iubetur.---Deinde adiecit: Hoc est magnum et primum mandatum. Secundum uero simile huic: Diliges proximum tuum sicut te ipsum . Sed mandatum sequens et simile significat idem esse et officii et meriti in utroque . Neque enim aut Dei sine Christo, aut Christi sine Deo potest utilis esse dilectio. Alterum igitur sine altero nullum ad salutem nostram affert profectum. Et ideo in his duobus mandatis tota lex pendet et prophete ; quia lex et prophete omnis Christi deputabatur aduentui, et aduentus eius per supplementum  eorum cognoscendi Dei intelligentiam prestabat. Nam de proximo frequenter admonuimus, non alium intelligendum esse quam Christum. Cum enim patrem, matrem, filios caritati Dei preponere inhibeamur, quomodo dilectio proximi diligendi Deum simile mandatum est? Aut relinquetur aliquid, quod amori Dei possit equari? nisi quia similitudo precepti parem caritatem diligendi Patrem et Filium exigebat.

8. Christus qui filius Dauid secundum carnem, Dominus est Dauid.---Atque ut legis ipsius uerbis argui possent, et 783 de proximo manifestior intelligentia panderetur; requirit quid illis uideretur Christus, cuiusnam filius futurus esset. Qui responderunt, Dauid. Quibus ait, quomodo in spiritu Dominus a  Dauid nuncuparetur, qui eius filius futurus esset; et quomodo ab eo dictum esset: Dixit Dominus Domino meo: Sede a dextris meis, donec ponam inimicos tuos scabellum pedum tuorum . Erat quidem uerum, Christum ex Dauid semine procreandum: sed similitudo nominis, qua Dominus Domino dicebat, et qua a dextris collocabat, donec omnes inimicos subderet pedibus ipsius, significabat et de consortio  nominis substantie unitatem, et assidendi inuitatione iudicium, et de uniuersorum subiectione uirtutem; ut  meminissent in eo, qui ex Dauid oriebatur, eterne uirtutis et potestatis et originis substantiam contineri, et Deum in homine mansurum.



CAPUT XXIu. De cathedra Moysi super quam sederunt Scribe et pharisei, de clauso ab iisdem regno celorum, et ab iisdem comedi domos uiduarum, circumeuntibus mare et aridam, et dicentibus: Quicumque iurauerit in templo, nichil est, et decimantibus mentham et anethum, et edificantibus sepulcra prophetarum, et de Ierusalem que interficit prophetas, et lapidat eos  qui ad se missi sunt.

1. Legis doctrina commendatur. Phariseorum iniquitas, ignorantia, ac superbia.---Tunc iehsu locutus est turbis et discipulis suis, dicens: Super cathedram Moysi sederunt Scribe et Pharisei, et reliqua . Legis de se testantis gloriam pretulit, que imaginem in se future ueritatis expresserat. In omnibus enim Christi  meditabatur aduentum. Quidquid enim in ea continebatur, in profectum manifestande eius cognitionis assumptum est. Iubet igitur preceptis Phariseorum obtemperari, quia in Moysi cathedra sederint: iubet legis mandatis omnibus obediri, sed a factis eorum atque operibus abstineri; ut mores hominum atque infidelitas, non legis doctrina uitetur. Ipsi enim subdito sibi populo  grauissima legis onera imponunt, ne digitum quidem suum contingendis ipsis admouentes . Quin etiam precipiunt Dominum ex toto corde diligi, et proximum tamquam se amari, ipsi aduersum legis sibi late testimonium,  Deum in Christo passionibus persequentes. uerborum quoque suorum gloriam tamquam philacteria 784 dilatantes , quibus uite eterne auctor Deus non sit intellectus in Christo, seseque ex honore legis emissos tamquam fimbrias ex ueste magnificent, qui totius legis ignari, neque opera neque uirtutem eius ipsius legis agnouerint: amantes primos accubitus in conuiuiis, qui igni eterno  deputantur: et primas cathedras in synagogis, ipsi doctorem suum secundum legis et prophetarum  testimonia nescientes : sed et salutationes in foro, quibus humilitas cordis et ministerium in omnes est imperatum. uocari etiam ab hominibus magistri uolunt , doctrine legis ignari, et magistrum salutis perpetue respuentes. Que quia omnia profana atque peruersa essent, factorum imitatione damnantur. Legis autem audientia, et dictorum obedientia, quia Christum loquebantur, exigitur.

2. Charitatis et humilitatis precepta. ---uerum in contrarium discipulis iam se scientibus totius humilitatis precepta consummat, ut meminerint omnes fratres esse se, id est, filios parentis unius, et per noue natiuitatis generationem terreni ortus excessisse primordia, et unum sibi esse omnibus celestis doctrine magistrum, et gloriam honoris eterni humilitatis conscientia capessendam; quia insolentiam Deus humilem effecturus sit, et humilitatem elaturus in gloriam .

3. Pharisei Christum respuendo claudunt celum.---ue uobis Scribe et Pharisei hypocrite, qui  clauditis regnum celorum . Simulationem eorum pene significatione condemnat. ue enim uox dolentis est. Claudere autem eos regnum celorum ideo  ait, quia in lege meditationem eius que in Christo est ueritatis occultent, et corporeum aduentum a prophetis predicatum doctrine simulatione abscondant; ipsique non adeuntes uiam eternitatis in Christo, adire quoque ceteros non sinant.

4. Qui imponant aliis.---ue uobis Scribe et Pharisei hypocrite, qui comeditis domos uiduarum . Hinc ille sunt ueritatis inficie, hinc adeunde ceteris salutis inhibitio, et regni celestis obseratio, ut in obeundis uiduarum domibus retineatur ambitio, ut longe orationis dignatione spolientur, ut ab his celestis cognitio tamquam a thesauro reposite opulentie expetatur, ut legis dignitas gratie silentio perseueret. Et ideo accipient amplius iudicium, quia et penam proprii peccati, et reatum aliene ignorantie  debebunt.

5. Eorum odium in Euangelium. Qui pena duplici plectendi.---ue uobis Scribe et Pharisei hypocrite, qui circuitis mare et aridam . Maris et terre peragratione significat, in totis orbis finibus eos esse Christi Euangelio obtrectaturos, et legis iugo contra iustificationem fidei aliquos subdituros: proselyti enim sunt ex gentibus in Synagogam recepti. Quorum futurorum raritas in uno  indicatur: neque enim post Christi predicationem doctrine eorum fides relicta est. Sed quisquis fuerit acquisitus ad plebem, filius fit gehenne, pene soboles, et eterni iudicii 785 hereditas: quia adoptio ex gentibus Abrahe familiam factura sit. Ideo autem pene duplicate erit filius, quia neque remissionem  peccatorum sit gentilium consecutus, et societatem eorum qui Christum persecuti sunt sit secutus.

6. Lex futurorum forma, sedes est et thronus Christi. Christo adueniente cur inutilis.---ue uobis duces ceci, qui dicitis: Quicumque iurauerit in templum, nichil est . Reuerentiam humanarum obseruationum, et contumeliam prophetice traditionis exprobrat, quod inanibus honorem darent, et detraherent honorandis. Legem namque ipse dederat, et lex non  efficientiam continebat, sed meditabatur effectus. Nam ornatus altarii atque templi non dignitatem de cultu conciliabat, sed futurorum speciem de decore fingebat. Nam aurum, argentum, es, aurichalcum, margarite, crystallus propriam significantiam pro natura uniuscuiusque metalli complectuntur. Igitur redarguit, quod aurum templi et dona altaris pro sacramentorum religione uenerarentur; cum honor potior esset et altaris et templi, quia ad futurorum speciem et aurum templo et donum dedicaretur altari. Et ideo adueniente Christo inutilem esse fiduciam legis: quia non in lege Christus, sed lex sanctificaretur in Christo, in qua ueluti sedes thronusque  sibi positus sit. Qui quia religiosus habeatur, religionem ab eo necesse est qui in illo considat acceperit:  atque ita stulti cecique sint, sanctificante preterito, sanctificata uenerantes .

7. Opera externa, etsi non omittenda, internis tamen uirtutibus posthabenda.---ue uobis Scribe et Pharisei hypocrite, qui decimatis mentham et anethum, et omne olus, et reliqua . Mentis occulta et obscuram uoluntatum iniquitatem redarguit: quod ea que in decimis menthe atque anethi lex prescribit efficiant, ut implere legem ab hominibus existimentur; misericordiam uero atque iustitiam et fidem et omnem beneuolentie affectunt reliquerint, quod proprium hominis officium est. Quia decimatio illa oleris, que in preformationem futurorum erat utilis, non debebat omitti: effici autem hoc oportebat, ut fidei et iustitie et misericordie partibus  functi, non imitatione fingende, sed ueritate retinende uoluntatis operibus placeremus. Et quia minus piaculi esset, decimationem oleris potius quam beneuolentie officium preterire; irridet eorum in colandis culicibus diligentiam, quorum in glutiendis camelis esset incuria, peccata uidelicet leuia uitantium, et grauia  deuorantium . Par quoque in eos pene denuntiatio est, qui calices et paropsides extrinsecus eluentes, eorum interiora non mundent : et iactantiam inutilis studii sequentes, utilitatis perfecte ministerium derelinquant. Calicis namque usus interior est: qui si obsorduerit, quid proficiet lotus exterius? Atque ideo interioris conscientie nitor est obtinendus, ut ea que corporis sunt forinsecus eluantur .  Sepulcris quoque eos comparauit, que humano opere cultuque 786 splendentia, mortuorum ossibus et cadauerum immunditiis interius sordescant : preferant scilicet inanibus uerbis iustitie speciositatem, habeant uero intra se conscientie sue mentisque fetorem.

8. Iudei prophetas in odium ueritatis occisos non nesciunt.---ue uobis Scribe et Pharisei hypocrite, qui edificatis sepulcra prophetarum, et reliqua .  Iudicii forma in absoluto est, et unicuique nostrum ex natura sensus  atque opinio equitatis imponitur: ut minus ex eo uenie iniquitatis opus habeat, quo magis equitas ignorata non fuerit. Prophetas namque omnes legis populus occidit. In odium enim eorum, amaritudine obiurgationis, accensi sunt: nam uoce publica furta, cedes, adulteria, sacrilegia eius coarguebant. Et quia indignum eum celesti regno ob hec opera denuntiabant, et heredes testamenti Dei gentes futuras predicabant; uario penarum genere confecti sunt. Sed parentum facta posteritas ita detestata est, ut prophetie libros ueneretur, memorias adornet, sepulcra restauret: talique reuerentia extra culpam se esse paterni sceleris testetur.

9. Tanto magis sunt rei de nece Christi, qui prophetarum opus. Apostolorum elogia. ---Qui ergo prophetas cum grauissimo piaculo occisos fatentur, qua uenia Christum, qui prophetarum  opus est, condemnabunt; cum ea, que detestentur, etiam multiplicato facinore perficiant? Atque ideo et serpentes et uiperina generatio sunt, quia mensuram paterne uoluntatis implebunt . Et quomodo effugient iudicium, detestantes cedem prophetarum,  eorumque ad crucis mortem Dominum persequentes? A quibus propter apostolos, qui de futurorum reuelatione prophete sunt, de Christi agnitione sapientes, de legis intelligentia scribe, cesos, lapidatos, crucifixos, et a ciuitatibus in ciuitates fugatos, omnis sanguis iustorum ab Abel usque ad Zacariam redundauit :  ut quibus obeditum  si fuisset, propriorum criminum  esset uenia prestanda, ob hos eosdem interemptos pena in eos, qui peremerint, paternorum quoque facinorum congereretur.

10. Christi in Iudeos affectus.---Ierusalem, Ierusalem, que interficis prophetas, et lapidas eos qui ad te missi sunt, etc. . Inter multa obiurgationum genera semper misericordie sue protestatur affectum: cuius hinc omnis querela est, quod regredi in salutem quam prestabat abnuerent. Occiderat enim prophetas, et ad se missos lapidauerat Ierusalem. In ciuitatis nuncupatione, habitantium facinus ostenditur. Et idcirco Abel sanguis et Zacarie in hanc eorum posteritatem uenturus ostenditur: 787 quia  iam in his habitans Christus et predicans erat passus. Quod si creditum ei fuisset; non solum extra penam necis prophetarum, credentium fides  foret, sed ipsam illam dominice passionis sententiam esset uenia consecuta. At uero cum nec post resurrectionem creditum ei fuerit; etiam ultio ab his Abelis et Zacarie sanguinis reposcetur.

11. Galline opus. Pullorum duplex generatio. Quid Iudeis obtulit Christus. Eorum pena.---Quamuis enim corporeus hec loquatur, et  opem uniuersis homo repertus exhibeat, frequenter tamen congregare eos uoluit predicationibus prophetarum. Sed frustra hunc impendit affectum et in cassum. Tamquam gallina congregans pullos suos continere eos sub alis suis uoluit: terrena uidelicet nunc et domestica  auis factus, quodam corporis sui tamquam alarum operimento, calorem ut pullis suis uite immortalis indulgens, et in uolatum uelut  noua generatione producens. Pullis enim alia nascendi ratio est,  alia uolandi. Nam primum ouorum testis tamquam claustro corporis continentur: dehinc postea parentis sedulitate confoti, exeunt in uolatum. Huius igitur familiaris ac pene terrene auis more, congregare eos intra se uoluit: ut qui conditione nascendi editi iam fuissent, nunc alterius generationis ortu, et calore confouentis renati, in celeste regnum tamquam pennatis corporibus euolarent. Quod quia noluerunt; domus eorum deserta et uacua relinquetur , id est, indigni habitatione sancti Spiritus erunt. Sua enim domus, non Dei esse ceperunt:  et in contumacia infidelitatis manentes, usque in id tempus eum non uidebunt, quo in Domini nomine reuertentem, etiam inuite infidelitatis confessione benedicent .



CAPUT XXu. De structura templi interrogantibus discipulis, et de his qui in tecto sunt, ne descendant tollere aliquid de domo; et qui in agro sunt, ne reuertantur tollere tunicam suam, et de pregnantibus et nutrientibus.

1. Homo qui templum Dei eternum.---Et egressus de templo ibat: et accesserunt discipuli eius, ut ostenderent ei structuram templi . Post  comminationem deserende Ierusalem, tamquam commouendus  ambitione templi esset, magnificentia ei exstructionis 788 ostenditur. Qui ait destruenda omnia esse, et dispersis totius substructionis lapidibus diruenda. Templum enim eternum ad habitationem sancti Spiritus consecrabatur: homo scilicet per agnitionem Filii et confessionem Patris et preceptorum obedientiam Deo fieri  dignus habitaculum.

2. Euersionis Ierusalem tempus ac signa. Simon Samaritanus.---Et cum secessisset in montem, adeuntes eum secreto discipuli interrogant quando hec fierent, quodue signum aduentus sui et consummationis seculi noscerent . Et quia tria hec in unum quesita sunt, distinctis et temporis et intelligentie significationibus separantur. Respondetur igitur primum de ciuitatis occasu: et confirmantur ueritate  doctrine,  ne quis fallax ignorantibus posset obrepere. uenturi enim etiam eorum tempore, qui se Christum essent nuncupaturi. Ut igitur fides pestifero mendacio detrahi posset, admonitio precessit. uenit enim Samaritanus Simon diabolicis instructus et operibus et dictis: pluresque factorum miraculis deprauauit. Et quia hoc in Apostolorum tempora conueniret; ait: Non est finis. Sed ne tunc quidem , cum gentes aduersus se mutuo et regna concurrent, et fames ac terre motus erunt: quia in his non uniuersitatis huius  dissolutio est, sed dolorum initia, malis omnibus exinde cepturis. Confirmat igitur eos ad tolerantiam passionum, fuge, uerberationis, interitus: et publicum in eos gentium odium propter nomen eius. Atque his quidem  uexationibus multi turbabuntur, et tantis insurgentibus malis scandalizabuntur, et usque in mutuum odium excitabuntur. Et falsi prophete erunt , multosque ementita ueritate peruertent: et abundante nequitia caritas frigescet. Sed usque in finem perseuerantibus salus reseruata est: ac tum per omnes orbis partes uiris apostolicis dispersis, Euangelii ueritas predicabitur . Et cum uniuersis fuerit cognitio sacramenti celestis inuecta, tum Ierusalem occasus et finis incumbet: ut predicationis fidem, et infidelium pena et metus ciuitatis erute consequatur. Hec igitur in eam, ut fuerant predicta, perfecta sunt: et lapidatis, fugatis, peremptis Apostolis, fame, bello, captiuitate consumpta est. Ac tum fuit  digna non esse, cum eiectis predicatoribus Christi, indignam Dei predicatione se prebuit.

3. Aduentus Christi indicium. Antichristus cur abominatio desolationis.---Sequitur deinde et indicium  aduentus futuri, cum abominationem desolationis stantem in loco sancto uidebunt, tunc claritatis reditum intelligendum. Et de hoc quidem, beatissimo Daniele et Paulo predicantibus, superfluum nos puto habere sermonem : de antichristi enim temporibus hec locutus est. Abominatio ex eo dictus, quod aduersus Deum ueniens honorem 789 sibi Dei uindicet: desolationis autem abominatio, quia bellis et cedibus terram cum piaculo desolaturus sit. Atque ob id a Iudeis susceptus loco sanctificationis  insistet; ut ubi sanctorum precibus Deus inuocabatur, illic ab infidelibus receptus Dei honore uenerabilis sit.

4. Iudea cur deserenda.---Et quia proprius iste Iudeorum erit error, ut qui ueritatem respuerunt,  suscipiant falsitatem; Iudeam deseri monet, et transfugere in montes ; ne admixtione plebis illius antichristo crediture  uis aut contagio afferatur; sed omnibus, qui tunc fideles erunt, tutiora futura sint deserta montium, quam  frequentia Iudee.

5. Qui in perfectionis apice, ne rerum terrenarum cupiditate descendat.---Quod autem ait: Et qui in tecto sunt, non descendant tollere aliquid de domo : preceptum istud secundum humanam intelligentiam rationem dicti factique non recipit. Qui enim in tecto est, et Iudeam sit relicturus, nisi descendens ex eo abire non poterit. Aut que utilitas est, consistere in tecto, et non in domo manere? Sed frequenter admonuimus, proprietates uerborum et locorum contuendas,  ut momenta preceptorum celestium consequamur. Tectum est domus fastigium, et habitationis totius celsa perfectio. Domus enim nulla dici poterit uel esse sine tecto. Qui igitur in consummatione domus sue, id est, in corporis sui perfectione constiterit, regeneratione nouus, spiritu celsus, et diuini muneris absolutione perfectus, non descendere in humiliora rerum secularium cupiditate debebit, neque  inferioribus corporis illecebris prouocatus de tecti sui sublimitate decedere. Et qui in agro erit, non reuertatur tollere tunicam suam . Scilicet positus in operatione precepti, non ad curas pristinas reuertatur: neque aliqua corporis indumenta desideret, ob que reuersus, ueterum exinde peccaminum, quibus antea contegebatur, erit  tunicam relaturus.

6. Nil homini nisi sua culpa malum. Pregnantes, anime peccatis graues.---ue pregnantibus et nutrientibus . Simpliciter quidem istud propter  moram fuge accipi potest: quia uentris onere impeditas, imminentem temporum ruinam effugere sit molestum. Sed quid conditio, sexus et generationis ordo commeruit? Nisi forte etas illa mulierum, que in illa tempora inciderint, proprie sit futura maledicta. Sed absit istud, ut quidquam sit, quod homini nisi sua culpa malum fiat. Non igitur de fetarum onere Dominum admonuisse credendum est, cum dicit: ue pregnantibus: sed animarum peccatis repletarum ostendisse grauitatem, que neque in tecto posite, neque in agro manentes reposite ire tempestatem uitare possint. Dolor enim pregnantes ex natura consequitur: et partus sine totius corporis uexatione non funditur. Que ergo tales anime reperientur, in suo et onere et dolore continebuntur.  790 Illis quoque ue erit que nutrientur. Est infantia lacte depulsa non minus ad fugam inutilis, quam ea que etiamnum lacte alatur. Et quomodo ue illi que nutriatur; cum nichil intersit etatis ac temporis, nutriri lacte, et decessisse de lacte? Sed perinde hic etiam infirmitatem animarum, que ad cognitionem Dei tamquam lacte adhuc alantur ostendit: que perfecti cibi uirtute indigentes, tenui diuine cognitionis infirmoque gustatu imbuantur. Et idcirco ue ipsis erit: quia et ad effugiendum antichristum graues, et ad sustinendum imperite, nec peccata effugerint, nec cibum ueri panis acceperint.

7. Fuga in hyeme aut sabbato, quid.---Atque idcirco orare admonemur, ne uel hyeme fuga nostra  uel sabbato sit, id est, ne aut in peccatum frigore, aut in otio bonorum operum reperiamur: quia grauis uexatio incumbet et intolerabilis cunctis, nisi quod causa electorum Dei diebus illis sit breuitas afferenda, ut uim incumbentium malorum coarctatum digrassandi tempus exsuperet .

8. Pseudoprophetarum conatus. Aquile, sancti. Aduentus Christi locus ibi, ubi passionis.---Et quia in magna uexatione positis pseudoprophete, tamquam presentem in Christo opem sint indicaturi, multis in locis Christum esse atque haberi mentientur, ut in antichristi famulatum depressos uexatosque deducant; nunc in desertis esse dicentes, ut errore deprauent; nunc in penetralibus asserentes, ut  dominantis potestate concludant: sed se Dominus non  loco occulendum, nec a singulis contuendum esse profitetur; sed ubicumque et in conspectu omnium presentem futurum modo fulguris, quod ab oriente elatum, lumen suum usque ad occidentis plagas spargit,  et undecumque micans ubicumque cernitur . Ac ne uel loci quidem eius, in quo futurus esset, essemus ignari, ait: Ubicumque fuerit corpus, ibi congregabuntur aquile . Sanctos de uolatu spiritalis corporis aquilas nuncupauit: quorum, congregantibus angelis, conuentum futurum in loco  passionis ostendit. Et digne illic claritatis aduentus exspectabitur, ubi nobis gloriam eternitatis passione corporee humilitatis operatus est.



791 CAPUT XXuI. De sole obscurato, luna et stellis. 

1. Gloriosus Christi aduentus quando et qualis. ---Statim autem post tribulationem dierum illorum sol obscurabitur, et reliqua . Gloriam aduentus sui et claritatis reditum indicat obscuritate solis, defectione lune, casu stellarum, uirtutum celestium motu, ostensione signi salutaris, lamentatione gentium cognoscentium filium hominis in Dei gloria, et ad collectionem sanctorum destinatione angelorum cum tube, id est, iam publice libertatis hortatu . Sic erit de grano sinapis arbor ingens : sic de lapide montis contrita imagine orbem terre mons occupans : sic ciuitas omnibus contemplabilis : sic lucens uniuersis lumen  in ligno: sic ex humilitate mortis  Dei gloria. Quarum omnium  rerum indicio, scire nos uoluit tempus nostre redemptionis, quo ex corruptione corporum in honorem spiritalis substantie transferemur.

2. Ramus ficus antichristus. Qui frondescat.---Cognoscendi autem temporis signum in similitudine ficus arboris posuit : cuius cum ramus tener fuerit atque fronduerit, tum prope esse estas, intelligitur. Sed longe alia natura et estatis et arboris est. In ueris  enim initiis intumescit: et non exiguum tempus est medium, inter id quod estas ingruit, et arboris ramus tenerescit in frondes. Ex quo, non de arbore hoc dictum esse noscendum est. Et quidem iam superius de arboris istius proprietate tractauimus . Huius etiam foliis Adam legimus indutum, et pudorem  conscientie texisse, id est, tamquam peccati ueste sub lege circumdatum. Ramus igitur ficus antichristus esse intelligitur, diaboli filius, peccati portio, legis assertor. Qui cum tenerescere ceperit atque  frondescere, tunc proxima esse estas, id est, dies iudicii sentietur. Frondescere autem quadam peccatorum exsultantium uiriditate noscetur: erit enim tum flos criminosorum, et honor facinorosorum, et gratia profanorum: quibus tamen estas, id est, calor eterni ignis in proximo est.

3. Atque ut fides certa esset futurorum, amen dicendo professione ueritatis, adiecit generationem nostram preterire non posse, nisi uniuersa ista transcurrerent, eaque que firma existimantur, celum uidelicet et terram, non futura; uerba autem sua non posse non esse: 792 quia illa ex conditione creationis sue, id est, profecta  de nichilo, habeant id in se necessitatis ut non sint; hec autem ex eternitate deducta, id in se contineant uirtutis ut maneant .

4. Finis temporum cur non definitus.---De fine autem temporum curam sollicitudinis nostre ademit, diem illum dicens esse nemini cognitum, et non solum angelis, sed etiam sibi ignoratum . O diuine bonitatis inestimabilem misericordiam! Numquid Deus pater cognitionem diei, celandi Filium proposito, abnegauit; cum dictum ab eo sit: Omnia mihi a patre meo tradita sunt ? Ergo non omnia sunt, si est aliquid quod negatur. Sed quia ad nos omnia a Patre accepta deueheret, Deique uerbum non tam futuri in se fidem contineat, quam facti; ideo extra definitionem dies posita est, ut largum licet Deus penitentie nobis tempus indulgens, incerti tamen metu semper nos sollicitos detineret;  et ipse, nulli loquendo uoluntatem  dandi huius diei, nulla dicti sui definitione cohiberet, quia secundum diluuii tempus, in ipso uite nostre cursu omnia agentibus  ac patientibus, magnus ille dies aderit .

5. Discretio fidelium et infidelium. Iudeorum creditororum et non crediturorum, hereticorum et catholicorum.---Quin etiam in assumendis fidelibus futurum esse discrimen ostendit, cum duobus in agro positis, assumatur unus, et alius relinquatur; et duabus molentibus, improbetur altera, et altera eligatur; et ex duobus qui in lecto erunt, adhereat unus, alter deseratur. Infidelium enim et fidelium discrimen in relinquendis aliis et aliis assumendis docet. Dei enim ira ingrauescente sancti  in  promptuariis recondentur; perfidi uero ad celestis ignis materiem relinquentur . Duos igitur in agro, duos populos, fidelium et infidelium, in seculo tamquam in uite huius opere dies Domini deprehendet; separabuntur tamen, relicto alio, et  alio assumpto. De molentibus quoque par ratio est. Mola, opus legis est. Sed quia pars Iudeorum ut per apostolos credidit, ita per Eliam est creditura, et iustificanda per fidem: ideo una per eamdem fidem boni operis apprehendetur, alia uero  in infructuoso legis opere relinquetur, molens in cassum, et non factura celestis cibi panem. Duo autem sunt in lecto, eamdem passionis dominice requiem predicantes: circa quam et hereticorum et catholicorum eadem atque una confessio est. Sed quia unitatem Patris et Filii,  et communem eorum theotetam, quam deitatem nuncupamus, catholicorum ueritas predicabit, et eamdem rursum plurimis contumeliis hereticorum falsitas impugnabit; idcirco ex duobus in lecto alius relinquetur, et alius assumetur: quia fidem confessionis  utriusque in uno assumendo, et alio relinquendo, diuini arbitrii iudicium comprobabit.

793 6. uigilantie necessitas.---Atque ut ignorantiam illam diei omnibus taciti, non sine utilis silentii ratione esse sciremus; uigilare nos propter aduentum furis admonuit, et orationum assiduitate detentos omnibus preceptorum suorum operibus inherere . Furem enim esse ostendit diabolum, ad detrahenda ex nobis spolia peruigilem, et corporum nostrorum domibus insidiantem ut ea, incuriosis nobis et somno deditis, consiliorum suorum atque illecebrarum iaculis perfodiat. Paratos igitur esse nos conuenit: quia diei ignoratio intentam sollicitudinem suspense exspectationis exagitet.



CAPUT XXuII. De seruo fideli quem constituit dominus super familiam suam, de decem uirginibus, de homine in peregre profecto, qui tradidit substantiam suam seruis suis.

1. Prepositis presertim uigilandum. Prepositi diligentis opus ac merces.---Quis namque est fidelis seruus et prudens, quem constituit Dominus super familiam suam? etc. . Quamquam in commune nos ad indefessam uigilantie curam adhortetur; specialem tamen populi principibus, id est, episcopis, in exspectatione aduentuque suo sollicitudinem mandat. Hunc enim seruum fidelem atque prudentem, prepositum familie significat, commoda atque utilitates commissi sibi populi curantem.  Qui si dicto audiens et preceptis obediens erit, id est, si doctrine opportunitate et ueritate infirma confirmet, disrupta consolidet, deprauata conuertat, et uerbum uite in eternitatis cibum alende familie dispendat, atque hec agens hisque immorans deprehendatur;  gloriam a Domino tamquam dispensator fidelis et uillicus utilis consequetur, et super omnia bona constituetur, id est, in Dei gloria collocabitur,  quia nichil sit ultra quod melius sit .

2. Negligentis uitia ac uindicta.---Quod si contuens longam Dei patientiam, que in profectum humane salutis extenditur; aduersum conseruos insolescet, et seculi malis uitiisque se tradet, presentium tantum curam in cultu uentris exercens: desperata  die Dominus adueniet, eumque a bonis que spoponderat diuidet, portionemque eius cum hypocritis in pene eternitate constituet, quia aduentum desperauerit, quia mandatis non obtemperauerit, quia presentibus studuerit, quia uita gentium uixerit, quia desperatione iudicii commissam sibi  familiam fame, siti, cede uexauerit .

794 3. Cur Moyses Decalogum duabus tabulis accepit. ---Tunc similabitur regnum celorum decent uirginibus, et reliqua . Ex dictis superioribus ratio quoque huius sermonis intelligi potest. De die enim magno Domini omnis est sermo, quo occulta humanarum cogitationum diuini iudicii cognitione prodentur, et uera exspectati Dei fides non ambigue spei meritum consequetur. Absolute enim in quinque prudentibus et in quinque fatuis, fidelium atque infidelium est constituta diuisio: quo exemplo Moyses decem uerba duabus tabulis conscripta acceperat. Necesse enim erat, omnia ea in utraque conscribi: et duplex pagina, inter proprietatem dextere ac sinistre, diuisionem sub uno licet testamento bonorum malorumque signabat.

4. Parabole uirginum breuis et acuta expositio.---Sponsus atque sponsa, Dominus noster est in corpore Deus. Nam ut Spiritus carni , ita Spiritui caro sponsa est. Denique tuba excitante, sponso tantum obuiam  proditur; erant enim iam ambo unum; quia in gloriam spiritalem humilitas  carnis excesserat. Primo autem progressu, uite huius officiis, occurrere in resurrectionem que est a mortuis preparamur. Lampades igitur, animarum splendentium lumen est, que sacramento baptismi splenduerunt. Oleum, boni operis est fructus. uasa, humana sunt corpora, intra quorum uiscera thesaurus bone conscientie recondendus est. uendentes sunt hi, qui misericordia fidelium indigentes, reddunt ex se petita commercia, indigentie sue scilicet satietate, boni operis nostri conscientiam  ueneuntes. Hec enim indefessi luminis copiosa materies est, que misericordie fructibus et emenda est et recondenda. Nuptie, immortalitatis assumptio est, et inter corruptionem atque incorruptionem ex noua societate coniunctio. Mora sponsi, penitentie tempus est.  Exspectantium somnus, credentium quies est, et in penitentie tempore mors temporaria uniuersorum. Nocte media clamor, cunctis ignorantibus tube uox est, Domini precedentis aduentum, et uniuersos ut obuiam 795 sponso exeant excitantis. Lampadum assumptio, animarum est reditus in corpora: earumque lux, conscientia boni operis elucens, que uasculis corporum continetur.

5. In aduentu Christi neminem iuuabunt aliena merita. Iam penitentie nullum tempus.---Prudentes uirgines he sunt, que opportunum in corporibus operandi tempus amplexe, in primum se occursum aduentus dominici preparauerint. Fatue autem, que dissolute ac negligentes, presentium tantum sollicitudinem habuerint; et immemores promissorum  Dei, in nullam se spem resurrectionis extenderint. Et quia prodire obuiam fatue exstinctis lampadibus non possunt? deprecantur eas que prudentes erant, ut oleum mutuentur . Quibus responderunt, non posse se dare, quia non sit forte quod omnibus satis sit : alienis scilicet operibus ac meritis  neminem adiuuandum, quia uniquique lampadi sue  emere oleum sit necesse. Quas hortantur ut redeant ad emendum: si uel sero preceptis Dei obsequendo, cum lampadum luce sponsi digne efficiantur occursu. Quibus morantibus, sponsus ingressus est; atque una cum eo in nuptias sapientes, que comparato lampadum lumine operiebantur, intreunt, id est, in celestem gloriam sub ipso statim aduentu dominice claritatis incedunt . Et quia iam penitentie nullum est tempus, fatue accurrunt, aperiri sibi aditum rogant. Quibus respondetur a sponso, quia nescio uos . Non enim in officio aduenientis adfuerant, neque ad uocem tube excitantis occurrerant, neque intreuntium comitatui adheserant: sed morantes et indigne, intreundi ad nuptias tempus amiserant.

6. Talenta secundum fidei mensuram distributa.--- Sicut enim homo peregre proficiscens, uocauit seruos suos, et tradidit illis substantiam suam, et reliqua . Diuisio pecunie inequalis est: sed non ad diuidentem referenda diuersitas est; ait enim, unumquemque secundum uirtutem suam accepisse. Ergo in quantum quis capax esset accepit: et extra moderantis arbitrium est, quod erat in iure sumentis. Patremfamilias, 796 se ipsum esse significat. Peregrinationis tempus penitentie spatium est: quo in celis a dextris Dei assidens, potestatem uniuerso generi humano fidei atque operationis euangelice permisit. Igitur unusquisque secundum fidei sue mensuram talentum, id est, Euangelii predicationem a predicante suscepit. Hec enim incorrupta substantia  est, hoc Christi patrimonium eternis heredibus reseruatum.

7. Cui quinque talenta.---Sed seruus ille, qui quinque talenta accepit , populus ex lege credentium est: ex qua profectus, meritum ipsius recte probeque  perfuncta euangelice fidei operatione duplicauit. In ratione autem ponenda iudicii examen est, quo celestis uerbi usus, et reditus dispensati talenti postulatur. Igitur cui erant quinque commissa, Domino reuerso de quinque decem obtulit: talis scilicet in fide repertus, qualis in lege, qui decem uerborum  quinque libris Moysi preceptorum obedientiam per gratiam euangelice iustificationis expleuerit. Igitur iubetur in gaudium Domini introire, id est, in honorem glorie Christi recipitur .

8. Cui duo.---Ille uero seruus, cui duo talenta commissa sunt , gentium populus est, fide atque confessione et Filii iustificatus et Patris,  et Dominum nostrum Iesum Christum Deum atque hominem et Spiritu et carne confessus. Nam et corde fides, et ore confessio est. Hec ergo huic sunt duo talenta commissa. Sed ut prior ille omne sacramentum in quinque talentis, id est, in lege cognouerat, idque ipsum fide Euangelii duplicauerit: ita iste incremento duum talentorum,  idque operatione promeruit. Ratione ac reditu dissimili, par tamen a  Domino munus amborum est; ut gentium fidem exequatam credentium ex lege scientie nosceremus. Nam collaudatione eadem iubetur in gaudium Domini introire . Est autem duplicatio sumpte pecunie, operationem fidei addidisse, et que opinione crediderant, rebus factisque gessisse.

9. Cui unum talentum.---Qui uero unum talentum accepit, et in terra recondidit , populus est in lege persistens, totus carnalis et stupidus, et nichil spiritale intelligens, et quem uirtus predicationis euangelice non subeat, sed propter inuidiam saluandarum gentium, in terra acceptum talentum absconderit; neque ipse utens, neque utendum aliis dispenset, sed sufficere sibi legem existimet ad salutem. Atque ideo cum ab eo ratio expostularetur, ita ait:  Timui te , tamquam per reuerentiam ac metum ueterum preceptorum, usu euangelice libertatis abstineat dicatque: Ecce quod tuum est, uelut in his que a Domino precepta sunt fuerit immoratus.

10. In terra abscondere quid.---In terra uero talentum abscondere hoc 797 est, noue predicationis gloriam sub obtrectatione corporee passionis occulere. Qui cum Christum Dominum ad salutem gentium missum fuisse non possit abnuere , obtemperare tamen Euangeliis ipse noluerit. Ait enim: Scio quia  homo durus es, metis ubi non seminasti, et colligis ubi non sparsisti . Rerum presentium natura non fert messem esse sine semine, et colligi que sparsa non fuerint: sed totus spiritalis hic sermo est. Diximus enim hunc populum esse de lege, non ignorantem Domini aduentum et gentium salutem; sed infidelem: quippe cum sciat metendos illic iustitie fructus, ubi lex sata non sit, et colligendos ex gentibus, qui non ex Abrahe sint stirpe dispersi: et idcirco durus hic homo sit, scilicet sine lege iustificaturus, sine dispersione collecturus, et sine satione messurus.

11. Quanta culpa. Que huius culpe uindicta.---Atque ideo hoc magis sine uenia erit, cur predicationem occuluerit, et commissum sibi talentum suffoderit,  cum scire messurum esse sine semine, et collecturum esse que non sparsisset: sed potius oportuisse eum nummulariis dare, id est, uniuerso generi hominum, quod seculi negotiis occupetur, usum crediti sibi talenti communicare, Domino reditus eius a singulis postulaturo. Ob quam culpam talentum ab eo non tam Euangelii, quod suffoderat, quam legis aufertur, eique qui quinque duplicauerit datur, Domino dicente: Omni enim habenti dabitur, et abundabit: qui autem non habet, etiam quod habet auferetur ab eo . Potest quidem habens abundare; quia facile est, per incrementum uel munificentie uel laboris, opulentum posse ditescere: sed quo modo non habens habebit ad damnum? Hoc ideo, quia habentibus usum euangeliorum, etiam  legis honor redditur: non habenti autem fidem Christi, etiam quod ex lege habere sibi uidebatur honoris, aufertur.



CAPUT XXuIII. De aduentu filii hominis uenientis in maiestate sua.

1. Malorum et bonorum discretio in iudicio.---Cum autem uenerit filius hominis in maiestate sua, et omnes angeli cum eo, et reliqua . Omnem ipse sermonis huius rationem absoluit. De iudicii enim tempore aduentuque commemorat, quo fideles ab infidelibus separabit, atque ab infructuosis fructuosa discernet, hedos uidelicet ab agnis, et in dextera ac sinistra collocans unumquemque, digna aut bonitatis aut malitie sue sede constituet:  indicans  se in minimis suis, id est, iis qui sibi 798 cum humilitatis sue exspectatione famulentur, et esurientibus ali, et sitientibus potari, et peregrinantibus confoueri, et nudis contegi, et infirmis uisitari, et sollicitis consolari . Ita enim in uniuersorum  fidelium corporibus mentibusque transfunditur, ut hec  humanitatis officia, aut gratiam suam impensa mereantur, aut offensam negata commoueant.

2. Post quem sermonem, quo se uenturum in reditu claritatis ostenderat, nunc passurum esse se admonet : ut sacramentum crucis admixtum esse glorie eternitatis agnoscerent. Sumitur inter hec perimendi eius a Iudeis consilium: et congregatis principibus sacerdotum, occasio tanti facinoris exspectatur .



CAPUT XXIX. De muliere, que accessit ad Iesum in domum Simonis leprosi habens alabastrum unguenti pretiosi.

1. Cum autem esset iehsu in Bethania in domo Simonis  leprosi, accessit ad eum mulier habens alabastrum unguenti pretiosi, et reliqua .Sub ipso tempore passionis non ex nichilo est, ut mulier unguentum pretiosum recumbentis Domini capiti infuderit: dehinc ut discipuli irascerentur, et dicerent uendi istud potius in usum pauperum debuisse : tum ut Dominus et mulieris factum comprobaret, et eternam cum predicatione Euangelii operis huius esse memoriam sponderet: postremo ut post id Iudas ad uendendam salutem eius erumperet.

2. Mulier ungens Christum, plebs gentium. Discipulorum pro Isrel fauor. Pauperes, Iudei fidei indigi. ---Mulier hec in prefiguratione gentium  plebis est, que in passione Christi gloriam Deo reddidit.  Caput enim eius perunxit: caput autem Christi Deus est. Nam  unguentum boni operis est fructus. Et propter corporis curam mulierum sexui maxime gratum est. Igitur omnem curam corporis sui, et totum pretiose mentis affectum in honorem Dei laudemque transfudit. Sed discipuli fauore saluandi Isrelis, ut sepe numero, commouentur: uendi hoc in usum pauperum  debuisse. Sed neque mulier hec uenale unguentum circumferebat. Et pauperes, fidei indigos instinctu prophetico  nuncupauerunt. Atque hanc gentium fidem emi potius ad salutem egeni huius populi debuisse. Quibus Dominus ait, plurimum esse temporis, quo habere curam pauperum possent; ceterum non nisi ex precepto suo salutem gentibus posse prestari, que secum infuso mulieris huius unguento  sint consepulte : quia regeneratio non nisi commortuis in baptismi professione redhibetur. 799 Et idcirco ubi predicabitur hoc Euangelium, narrabitur opus eius : quia cessante Isrel, Euangelii gloria fide gentium predicatur. Qua  emulatione in Iude persona Isrel profanus accensus, omni odio ad exstinguendum nomen Domini incitatur.



CAPUT XXX. De die prima azymorum, in qua accesserunt discipuli ad Iesum, dicentes: Ubi uis paremus tibi comedere pascha?

1. Christianum nomen quando indultum.---Prima autem  die azymorum accesserunt discipuli ad Iesum, dicentes: Ubi uis paremus tibi pascha manducare? et reliqua . Discipuli ire ad quemdam hominem iubentur, et ei dicere quod cum eo Dominus pascha cum discipulis facere uellet. Qui preceptis obtemperauerunt, et pascha parauerunt . Sed oportuerat eos scire quo pergerent, et de hominis nomine edoceri. Alioquin incerti ad quem  mitterentur, quomodo missi que precepta fuerant, exsequerentur? uerum sermo prophetie, rerum presentium effectibus admiscetur. Hominem enim, cum quo pascha celebraturus esset, non nominat. Nondum enim Christiani nominis honor credentibus erat prestitus, qui uere sunt Deum mentis ac fidei oculis contuentes: ut cum eo pascha Domini Apostolos preparare sciremus, cui in tempore Domini nouum nomen esset addendum.

2. Iudas corpus Christi non sumpsit.---Post que Iudas proditor indicatur,  sine quo pascha accepto calice et fracto pane conficitur: dignus enim eternorum sacramentorum communione non fuerat. Nam discessisse statim hinc intelligitur, quod cum turbis reuersus ostenditur. Neque sane bibere cum Domino  poterat, qui non erat bibiturus in regno: cum uniuersos, tunc bibentes ex uitis istius fructu, bibituros secum postea polliceretur . Hymnoque dicto, in montem reuersi sunt . Consummatis scilicet uniuersis diuinorum mysteriorum uirtutibus, gaudio et exsultatione communi in celestem gloriam efferuntur.

3. Petri in Christum affectus.---Future quoque eos infirmitatis admonuit, et nocte eadem omnes metu atque infidelitate turbandos . Cuius rei fides etiam auctoritate prophetie ueteris continebatur, percusso pastore oues esse spargendas : se tamen resurgentem in Galileam precessurum esse, ut infirmitatem eorum sponsione reditus sui consolaretur . Sed Petrus pro fidei sue calore respondit, ceteris licet scandalizantibus  , numquam se scandalizaturum. In tantum enim et affectu et caritate Christi efferebatur , ut et imbecillitatem 800 carnis sue, et fidem uerborum Domini non contueretur: quasi uero dicta eius efficienda non essent. Cui ait: Priusquam gallus cantet, ter me negabis . Sed tam  ille, quam ceteri ne mortis quidem metu decessuros se de confessione nominis sui pollicentur: ad omnem enim se ministerii constantiam, intrepida fidei uoluntate firmauerant.



CAPUT XXXI. Cum uenit iehsu in agrum qui dicitur Gethsemani, et dicit discipulis suis, Sedete donec eam illuc orare, et de tristi anima sua usque ad mortem, de calice si possibile est transire a se, de spiritu prompto et carne infirma; et rursum, Pater, non potest hic calix transire nisi illum bibam? fiat uoluntas tua.

1. Tunc uenit cum illis iehsu in agrum, qui dicitur Gethsemani, et dicit discipulis suis, Sedete hic donec eam illuc orare, et reliqua . Fidem discipulorum, et constantiam deuote sibi uoluntatis  acceperat: sed et turbandos et diffisuros sciebat. Quos considere in loco iubet, dum progrederetur orare. Et assumpsit Petrum, Iacobum et Ioannem Zebedei filios. Quibus assumptis, tristis esse mestusque cepit: et ait tristem animam suam usque ad mortem esse .

2. Diuinitati Christi tristitiam, metum, etc., tribuentium opinio confutatur.---Aliquorum  ea opinio est, quod cadere propter se mestitudo in Deum potuerit, eumque future passionis metus fregerit: quia dixerit, Tristis est anima mea usque ad mortem ; et illud, Pater, si possibile est, transeat a me calix iste ; et rursum, Spiritus quidem promptus est, caro autem infirma ; et  ad postremum bis idipsum, Pater, si non potest hic calix transire,  nisi illum bibam, fiat uoluntas tua . uolunt enim ex infirmitate corporis erumnam Spiritui adherere: ac si uirtutem illam incorrupte substantie, imbecillitatis sue sorte assumptio carnis infecerit, et eternitas naturam fragilitatis acceperit. Que si ad metum tristis est, si ad dolorem infirma, si ad mortem trepida; iam et corruptioni subdita erit, et incidet in eam totius infirmitatis affectio. Erit ergo quod non erat, de angore mesta, de timore sollicita, de dolore perterrita: ac sic eternitas demutata in metum, si potest esse quod non erat, potuit  perinde hoc 801 quod in ea est aliquando non esse. Deus autem sine mensura temporum semper est: et qualis est, talis eternus est. Aeternitas autem in infinito manens, ut in his que fuerant, ita in illis que consequentur  extenditur: semper integra, incorrupta, perfecta, preter quam nichil, quod esse possit, extrinsecus sit relictum. Non ipsa in aliquo, sed intra eam cuncta: potens ita largiri nobis ipsa quod suum est, ut sibi nichil de eo quod sit largita decedat.

3. Quinam opinionis huius auctores.---Sed eorum  omnis hic sensus est, ut opinentur metum mortis in Dei filium incidisse qui asserunt non de eternitate esse prolatum neque de infinitate paterne substantie exstitisse,  sed ex nullo per eum qui omnia creauit effectum: ut assumptus ex nichilo sit, et ceptus ex opere, et confirmatus ex tempore. Et ideo in eo doloris anxietas, ideo  Spiritus passio cum corporis passione, ideo metus mortis: ut qui mortem timere potuit, et mori possit; qui uero mori potuit, licet in futurum erit , non tamen per eum qui se genuit ex preterito sit eternus. Qui  si per fidem uiteque probitatem capaces Euangeliorum esse potuissent, scirent uerbum in principio Deum, et hoc a principio apud Deum, et natum esse ex eo qui erat, et hoc in eo esse qui natus est,  quod is ipse est penes quem erat  ante quam nasceretur: eamdem scilicet eternitatem esse et gignentis et geniti. Mori igitur nichil in Deo potuit, neque ex se metus Deo ullus est. In Christo enim Deus erat mundum reconcilians sibi .

4. Tristitia Christi non de se, sed de discipulis orta est.---Sed introspiciendus omnis hic sermo est, ut quia mestum fuisse Dominum legimus, causas mestitudinis reperiamus. Admonuerat superius, omnes scandalizaturos. Petrus de se confidens responderat, etiamsi ceteri perturbarentur, se non commouendum: quem Dominus etiam ter negaturum esse respondit. Sed et ille et ceteri omnes discipuli, ne si in ipsa quidem morte positi sint, pollicentur sese negaturos. Et procedens, iussit discipulos suos consedere  dum oraret. Assumptisque Petro et Iacobo et Ioanne cepit tristis esse. Ergo non ante tristis est quam assumit, et omnis  metus illis esse cepit assumptis: atque ita non de se orta est, sed de his quos assumpserat, mestitudo. Et quidem recordandum est, non alios hic assumptos fuisse, quam ipsos illos, quibus uenturus in regno suo filius hominis ostensus est, tum cum assistentibus in monte Moyse et Elia, toto eterne glorie sue honore circumdatus est . Sed 802 que tunc assumendorum eorum, eadem et nunc fuit causa.

5. Tristitia Christi usque, non ob mortem. Blasphemiam in Spiritum Christus timet suis.--- Denique ait, Tristis est anima mea usque ad mortem. Numquid ait, Tristis est anima mea propter mortem ? Certe non ita. Nam si de morte erat metus, ad eam utique referri per quam erat debuit. Sed aliud est usque in id, aliud ob id metuere. Et causam non facit quidquid in fine est, quia usque in id quod ab altero ceptum sit differatur. Superius igitur dixerat, Scandalum patiemini in me in ista nocte . Sciebat exterrendos, fugandos, negaturos: sed quia Spiritus blasphemia nec hic nec in eternum remittitur, metuebat ne se Deum abnegarent, quem cesum et consputum et crucifixum essent contemplaturi. Que ratio seruata in Petro est, qui cum negaturus esset, ita negauit: Non noui hominem : quia dictum aliquid in  filium hominis remittetur. Tristis ergo est usque ad mortem. Non itaque mors, sed tempus mortis in metu est: quia post eam resurrectionis uirtute fides esset firmanda credentium.

6. Sequitur illud: Sustinete et uigilate mecum. Et progressus procidit in faciem suam orans . Manere secum peruigiles admonet. Sciebat enim ingrauante diabolo fidem eorum consopiendam: et parem secum uigilantiam imperat, quibus eadem passio immineat.

7. Transitum calicis non sibi, sed suis deprecatur. ---Deinde orat: Pater meus, si possibile est, transeat a me calix iste: sed tamen non sicut ego uolo, sed sicut tu uis. Transire a se calicem rogat. Numquid ait, Transeat me calix iste? hec enim futura erat pro se  timentis oratio. Sed aliud est, ut se transeat, aliud ut a se transeat deprecari. In eo enim quod se transit, ipse ille a molestia  transeuntis excipitur: qui autem ut a se transeat rogat, non ut ipse pretereatur orat, sed ut in alterum id quod a se transit excedat.  Numquid possibile erat non pati Christum? Atquin iam a constitutione mundi sacramentum hoc in eo erat nostre salutis ostensum. Numquid pati ipse nolebat? Atquin superius fundendum in remissionem peccatorum corporis sui sanguinem consecrauerat . Quomodo ergo ait, Pater, si possibile est? et quomodo, Non sicut ego uolo, sed sicut tu uis? Totus igitur super his qui passuri erant metus  est: atque ideo, quia non est possibile se non pati pro his rogat qui passuri post se erant, dicens, Transeat calix a me, id est, quomodo a me bibitur, ita ab his bibatur, sine spei diffidentia, sine sensu doloris, sine metu mortis.

8. Patiendi uirtutem eis flagitat.---Ideo autem si possibile est; quia et carni et sanguini horum grauis terror est, et difficile est eorum acerbitate corpora humana non uinci. 803 Quod autem ait, Non sicut ego uolo, sed sicut tu uis: uellet quidem eos non pati, ne forte in passione diffidant, sed cohereditatis sue gloriam sine passionis difficultate mereantur. Non ergo  ut non patiantur rogat, dicens, Non ut ego uolo: sed ut, ait, quod Pater uult, bibendi calicis in eos ex se transeat firmitudo: quia ex uoluntate eius  non tam per Christum  uinci diabolum, quam etiam per eius discipulos oportebat.

9. Metus Christi causa, infirmitas nostra.---Post que ad discipulos redit, et dormientes deprehendit: et Petrum coarguit cur secum una saltem hora non  uigilet . Petrum ideo ex tribus, quia pre ceteris non se scandalizaturum fuerat gloriatus. Superioris autem metus sui indicat causas, dicens, Orate ne intretis in tentationem . Hoc erat igitur quod uolebat; et ideo in oratione tradiderat, Non inducas nos in tentationem, ne quid in nos infirmitati carnis liceret . Cur autem ne in tentationem uenirent orare eos admonuisset, ostendit dicens, Spiritus quidem promptus, caro autem infirma, non utique de se: ad eos enim hic sermo  conuersus est. Aut quomodo nunc de se spiritus promptus, si superius tristis est anima usque ad mortem? Sed uigilari precipit et orari, ne in tentationem incidant, ne infirmitati corporis succumbant: et idcirco si possibile est ut a se transeat calix orat, quia bibendi eius caro omnis infirma sit.

10. Passio Christi uirtutem nobis contulit patiendi. ---Rursum uero discedens orauit, dicens, Pater,  non potest transire calix iste nisi illum bibam? fiat uoluntas tua . Passuris discipulis per fidei iustificationem, omnem in se corporis nostri infirmitatem assumpsit: crucique secum uniuersa ea quibus  infirmabamur affixit. Ideo peccata nostra portat, et pro nobis dolet: quia fidei in nobis calore feruente, cum aduersum diabolum passionis bello sit decertandum, omnes imbecillitatum nostrarum dolores cum corpore eius et passione moriuntur. Et ideo transire ab eo calix non potest, nisi illum bibat:   quia pati nisi ex eius passione non possumus.

11. Discipulorum somnus et uarie Christi allocutiones quid significent.---uerum quod iterum reuersus reperit dormientes; ostendit absentie sue tempore plures quodam fidei somno detinendos. Sed rursum orauit, idem repetens: reuersusque, qui uigilare iusserat, qui consopitos obiurgauerat, ait, Dormite iam et requiescite . Post orationem frequentem, post discursus recursusque multiplices, metum demit, securitatem reddit, in requiem adhortatur, uoluntatem Patris iam de nobis securus exspectat, dicens, Fiat uoluntas tua: quia transiturum in nos calicem bibens, infirmitatem corporis nostri, et timoris sollicitudinem, et ipsum dolorem mortis  absorberet. Quod autem ad eos reuertens, dormientesque 804 reperiens, primum reuersus obiurgat, secundo silet, tertio quiescere iubet: ratio ista est, quod primum post resurrectionem dispersos eos et diffidentes ac trepidos  reprehendet: secundo misso Spiritu paracleto, grauatis ad contuendam Euangelii libertatem oculis, uisitabit. Nam aliquandiu legis amore detenti, quodam fidei somno occupati sunt. Tertio uero, id est claritatis sue reditu, securitati eos quietique restituet.



CAPUT XXXII. De Iuda, qui erat unus de duodecim discipulis, ueniente ad Iesum cum plurima turba ut eum traderet; de gladio quem iussit Petro conuertere in locum suum.

1. In Christum nulla potestas nisi quam dederit.--- Et adhuc eo loquente  ecce Iudas unus de duodecim uenit, et cum eo plurima turba . In his omnibus passionis est ordo. Sed in osculo Iude hec fuit  ratio: ut doceremur inimicos omnes, eosque quos sciremus deseuituros in nos esse, diligere. Osculum enim eius Dominus non respuit. Quod autem ait Iude, fac quod facis  traditionis sue potestatem sub uerbi huius conditione permittit. Nam qui iuris sui habebat aduersum traditores aduocare  duodecim millia legionum angelorum, longe facilius unius hominis et consiliis et artibus potuisset occurrere . Denique Pilato ait: Non haberes in me potestatem, nisi data tibi esset . Dat igitur in se potestatem dicendo: Fac quod facis : scilicet quia uoluntatis crimen pro facti pensatur inuidia, re perageret quod uoluntate  iam faceret.

2. Qui gladio utens gladio peribit.---Unus autem  ex his, qui erant cum eo gladium exserens, seruo principis sacerdotum aurem abscidit: eique Dominus ait: Conuerte gladium tuum in locum suum. Omnes enim, qui gladio utuntur, gladio peribunt . Ergo hic ipse iam iudicatus est, quia gladio utens gladio interibit? Sed non omnibus gladio utentibus mors solet esse per gladium. Nam plures aut febris aut alius accedens casus absumit, qui gladio aut iudicii officio aut resistendi latronibus necessitate sint usi. Igitur ab apostolo seruo principis sacerdotum auricula desecatur: populo uidelicet sacerdotio seruienti, per Christi discipulum inobediens auditus exciditur, et ad capacitatem ueritatis hoc quod erat inaudiens amputatur. 805 Turba autem omnis aduersus Dominum gladiis armata processerat. Recondi gladium precepit: quia eos non humano, sed oris sui gladio esset perempturus. Ceterum si secundum sententiam eius omnis gladio utens, gladio perimeretur; recte ad necem eorum gladius exserebatur, qui eodem utebantur ad facinus.

3. Sacerdotis confessio. uestis discissio.--- Reliqua uero gestorum ordinem habent. Falsi testes conquisiti: sacerdos eius ipsius, in qua gloriabatur, legis ignarus, etiam sacramento an ipse Christus esset fidem querens: quasi occulte de eo lex propheteque loquerentur. Quin etiam is ipse Christum est confessus inuitus, Domino dicente: Tu dixisti. Cuius maiestate audita uestem sibi discidit, ipsum uidelicet quo contegebatur uelamentum legis abrumpens. In palmis uero atque sputis, ad consummandam hominis humilitatem, uniuersa in eum contumeliarum genera exercebantur .

4. Petri negatio.---Diligenter autem contuendum est, qua conditione Petrus negauerit: quanquam de hoc superius tractatum est. Nam primo ait, non se intelligere quid diceret: sequenti, non se ei adhesisse: tertio uero, se hominem non nosse. Et uere  prope iam sine piaculo hominem negabat, quem Dei filium primus agnouerat: tamen quia ex infirmitate  carnis uel ambiguus extitisset, amarissime fleuit, recolens trepidationis istius culpam se nec admonitum potuisse uitare .

5. Iude penitentia ementium arguit infidelitatem. ---Traditur deinde Pilato gentium iudici. Non enim iudicari reus poterat ex lege, ipse sine dolo atque peccato. Tunc uidens Iudas, qui eum tradidit, quoniam damnatus est, et cetera . Iudas agens penitentiam, pretium sanguinis Christi reddidit sacerdotibus: ut licet ipse uenditi sanguinis iusti auctor esset, tamen ementium infidelitatem ipsa professio uendentis argueret. Qui responderunt, quid ad nos? Tu uideris . Professio audax atque ceca est. Emisse se iusti sanguinem audiunt, et extra iudicii reatum futuros esse se credunt: cum tamen dicendo: Tu uideris, facinus ipsum in uendente constituant, contra autem uendentis testimonio scelus ementium confirmetur. Secedens itaque suspendit se damnato Christo . Ita mortis Iude tempus est comparatum ut sub passione Domini  commotis infernis supernisque omnibus et reuulsis, et in obliuionem officii sui uniuersorum elementorum  procuratione stupefacta, nec inter mortuos uisitaretur, nec inter uiuos post resurrectionem haberet penitentie facultatem.

6. Emptio agri figuli de pretio Christi plena mysteriis. ---De argenteis uero redditis , quia pretium 806 sanguinis esset, neque in  corbanan, id est, in oblationum pecunia admisceri liceret, consilio inito emitur ager figuli, et in sepulturam peregrinorum deputatur. Magnum in hoc prophetie sacramentum  et in factis iniquitatis miraculi plena meditatio. Figuli opus est de luto uasa formare: cuius in manu sit, ex luto eodem uas aut idipsum aut pulchrius reformare. Agrum autem seculum nuncupari, ipsis Domini nostri uerbis continetur . Christi ergo pretio seculum emitur, id est, uniuersitas eius acquiritur, et in sepulturam peregrinorum atque inopum deputatur. Nihil hinc pertinet ad Isrel, et totus hic seculi empti usus alienis est: his uidelicet, qui in pretio Christi sanguinis sepelientur, quo uniuersa sunt empta. Omnia enim a Patre  accepit, que in celis et que in terra sunt : et ideo hic ager figuli est, quia Dei omnia sunt, cuius in manu sit, nos ut uelit tamquam figulus reformare. In hoc igitur agro Christo commortui et consepulti, huius peregrinationis nostre eternam requiem sortiemur. In cuius rei fidem Ieremie prophetia subditur, ut in facti istius opere tanto ante diuine uocis auctoritas ostenderetur .

7. Cur sacerdoti: Tu dixisti, Pilato: Tu dicis, responsum est.---Interroganti autem Pilato, an ipse esset rex Iudeorum, respondit: Tu dicis. Sed quam diuersus sermo est, qui fuerat ad sacerdotem? Illi enim querenti, an ipse Christus esset, dixerat: Tu dixisti . Hoc ideo, quia lex omnis uenturum Christum predicauerat, respondetur tamquam de preteritis sacerdoti, quia semper uenturum Christum ex lege  ipse dixisset. Huic uero legis ignaro, interroganti an ipse esset rex Iudeorum, dicitur:  Tu dicis: quia per fidem presentis confessionis salus gentium est, et quod hoc de se ille qui antea ignorabat loquatur, quod hi negent qui antea loquebantur.



CAPUT XXXIII. De Pilato: cum sederet pro tribunali, misit ad illum uxor sua, dicens: Nihil tibi sit et iusto isti. De transeuntibus iuxta crucem qui mouebant capita sua, et dicebant: Hic est qui destruebat templum, et in triduum illud reedificabat.

1. Pilati uxor, gentium plebs. Lotio manuum Pilati.---Sedente autem Pilato pro tribunali, misit ad illum uxor sua, dicens: Nihil tibi sit et iusto isti . Species in ea gentium plebis est: que iam fidelis eum, cum quo conuersabatur, incredulum populum ad Christi fidem 807 aduocat. Que quia ipsa multum sit passa pro Christo, in eamdem gloriam future spei illum cum quo conuersabatur inuitat. Denique Pilatus et manus lauit, et populo Iudaico innocentem se a Domini sanguine esse testatus est : quia Iudeis suscipientibus in se ac filios suos fusi dominici sanguinis crimen, quotidie in confessionem fidei ablutus gentium populus demigrat .

2. Barabbas quid.--- Offerenti uero Pilato, ut, secundum solemnis diei priuilegium, quo unum ex reis, poscentibus dimitti oportebat, Iesum absolueret : Barabban potius hortantibus sacerdotibus populus elegit . Interpretatio autem nominis Barabbe est patris filius. Iam itaque arcanum future infidelitatis ostenditur, Christo patris filium preferendo, antichristum scilicet hominem peccati et diaboli filium: potiusque adhortantibus principibus suis eligunt damnationi reseruatum, quam salutis auctorem.

3. Chlamys coccinea et purpurea. Corona spinea. Calamus in manu. In capite.---Ceso deinde Domino imponitur chlamys coccinea, et uestis purpurea, et corona spinea, et arundo dextere, et genu posito adoratus illuditur. Susceptis uidelicet omnibus corporis nostri infirmitatibus, omnium deinde martyrum, quibus regnum secum erat debitum, sanguine in cocci colore perfunditur: pretiosoque prophetarum ac patriarcharum, in purpura, honore uestitur. Spinis  quoque, id est, compungentium quondam peccatis gentium coronatur: ut ex rebus perniciosis atque inutilibus, que capiti eius, id est, Deo circumdata moliuntur  , gloria quereretur peccatorum. Est enim aculeus in spinis, ex quibus Christo uictorie corona contexitur. In calamo uero earumdem gentium infirmitas atque inanitas manu comprehensa firmatur. Quin etiam capiti eius  illiditur. Capiti, ut opinor, de ictu calami non grandis iniuria est: sed typica in eo ratio seruatur, ut infirmitas gentilium corporum manu Christi antea comprehensa, etiam in Deum patrem, quod caput eius est, acquiescat. In his autem omnibus Christus dum illuditur adoratur .

4. Procedentes autem, homini quidam Cyrenensi lignum passionis imponunt. Indignus enim Iudeus erat Christi crucem ferre: quia fidei gentium erat relictum, et crucem accipere et compati. Locus deinde crucis talis est, ut positus in medio terre, et tamquam  in uertice huius uniuersitatis insistens, ad capessendam Dei cognitionem uniuersis gentibus esset equalis. Oblatum quoque uinum felli  admixtum bibere recusauit: non enim eterne glorie incorruptioni peccatorum amaritudo miscetur. uestis 808 uero eius sorte potius diuisa quam scissa, mansuram incorruptionem corporis indicabat .

5. Latronum situs quid representet.---Atque ita in ligno uite, cunctorum salus et uita suspenditur: cui duo latrones, leue ac dextere affiguntur, (  et ideo cum eo, ut intelligi posset mors hominum a morte Unigeniti discrepare: ille enim reddidit spiritum sponte cum uoluit, istis crura sunt comminuta  omnem humani generis uniuersitatem uocari ad sacramentum passionis Domini ostendentes. Sed quia per diuersitatem fidelium atque infidelium fit omnium secundum dexteram sinistramque diuisio: unus ex duobus ad dexteram situs, fidei iustificatione saluatur . Additur etiam illud opprobrium, quo se ipse Isrel infidelitatis  argueret, cum dicitur: Hic est qui destruebat templum Dei, et in triduum illud reedificabat, et reliqua .  Non erat difficile de cruce descendere: sed sacramentum erat  paterne uoluntatis explendum. Sed maiora opera in cruce positus agebat, totius commotione nature: hoc igitur maximum omnium, et ueluti difficillimum ponitur? Quid ergo uenie erit, cum post triduum reedificatum Dei templum in corporis resurrectione cernetur? Quod autem latrones ambo conditionem ei passionis exprobrant ; uniuersis etiam fidelibus scandalum crucis futurum esse significat.

6. Triduum mortis Christi. Derelictio Christi a Deo. Aceti potati mysterium.---Nox autem ex die, diuisio temporum est. Ita enim tertius dierum trium totidemque noctium numerus expletur: et occultum diuine operationis mysterium totius creationis stupore sentitur.  Clamor uero ad Deum, corporis  uox est, recedentis a se uerbi Dei contestata dissidium. Denique cur relinquatur exclamat, dicens: Deus, Deus meus, quare me dereliquisti ? Sed relinquitur; quia erat homo etiam morte peragendus. Quin etiam hoc, quod per calamum datum in spongia acetum cum potasset, proclamans spiritum reddidit, diligenter est contuendum . uinum et honor est immortalitatis et uirtus, quod per uitium aut incurie aut 809 uasis inacescit. Hoc igitur cum in Adam coacuisset, ipse accepit et potauit ex gentibus. In calamo enim ex spongia ut potaret offertur, id est, ex corporibus gentium uitia corrupte eternitatis accepit; et in se atque immortalitatis  communionem ea que in nobis erant uitia transfudit. Denique in Ioanne, post quam perpotauerat, dixit: Consummatum est : quia  omne uitium humane corruptionis hausisset. Et quia nichil agendum esset extrinsecus  , spiritum cum clamore et uoce magna emisit : dolens non omnium se peccata  portare.

7. Que Christi mortem consecuta sunt.--- Et deinceps uelum templi scinditur: quia exinde populus est diuisus in partes, et ueli honor cum custodia Angeli protegentis aufertur. Mouetur terra: capax enim huius mortui esse non poterat. Petre scisse sunt: omnia enim tum ualida et fortia penetrans Dei uerbum et potestas eterne uirtutis irruperat. Et monumenta aperta sunt: erant enim mortis claustra  reserata. Et multa corpora sanctorum dormientium surrexerunt: illuminans enim mortis tenebras, et infernorum obscura collustrans, in sanctorum ad presens conspicatorum resurrectione mortis ipsius spolia detrahebat. Ut autem infidelitatis facinus Isreli accumularetur; centurio et custodes hanc totius nature perturbationem contuentes, Dei filium confitentur .

8. Sepultura Christi.---Quod autem a Ioseph rogato Pilato ut corpus redderet, et sindone inuoluitur, et in monumento nouo in petra excisa reponitur et saxum monumenti ostio aduoluitur :  quamquam sit ordo gestorum, et sepeliri eum esset necesse, qui resurrecturus esset ex mortuis; tamen non sine rerum aliquarum momento expressa sunt singula. Ioseph apostolorum habet speciem: et idcirco quamquam in duodecim apostolorum numero non fuerit, discipulus Domini nuncupatur. Hic munda sindone corpus inuoluit. Et quidem in hoc eodem linteo reperimus de celo ad Petrum uniuersorum 810 animantium genera summissa . Ex quo forte non superflue intelligitur, sub lintei huius nomine consepeliri Christo ecclesiam: quia tum in eo, ut in confusione ecclesie, mundorum atque immundorum animalium fuerit congesta diuersitas.  Domini igitur corpus tamquam per apostolorum doctrinam infertur in uacuam et in nouam requiem lapidis excisi: scilicet in pectus duritie gentilis quodam doctrine opere excisum Christus infertur, rude scilicet ac nouum, et nullo antea ingressu timoris Dei peruium. Et quia nichil preter eum oporteat in pectora nostra penetrare, lapis ostio aduoluitur: ut quia nullus antea in nos diuine cognitionis auctor fuerat illatus, nullus absque eo postea inferatur. Metus deinde furandi corporis et sepulcri custodia atque obsignatio, stultitie atque infidelitatis testimonium est: quod signare sepulcrum eius uoluerint, cuius precepto conspexissent de sepulcro mortuum suscitatum.

9. Resurrectio die Dominica. Angelus eius index primus cur. Cur primum muliercule eius conscie.---Motus uero terre tempore matutino , diei dominici resurrectionis est uirtus: cum contuso mortis aculeo, et illuminatis illius tenebris, resurgente uirtutum celestium Domino, infernorum  trepidatio commouetur. Angelus autem Domini de celo descendens, et lapidem reuoluens, et sepulcro adsidens, misericordie Dei patris insigne est, resurgenti filio ab inferis uirtutum celestium ministeria mittentis. Atque ideo prior ipse resurrectionis est index, ut quodam famulatu paterne uoluntatis resurrectio nuntiaretur. Sed confestim Dominus mulierculis per angelum adhortatis occurrit, et consalutat : ut nuntiature exspectantibus discipulis resurrectionem, non angeli potius quam Christi ore loquerentur. Quod uero primum muliercule Dominum uident, salutantur, genibus aduoluuntur, nuntiare apostolis iubentur; ordo in contrarium cause principalis est redditus: ut quia a sexu isto cepta mors esset, ipsi primum resurrectionis gloria et uisus et fructus et nuntius redderetur. Emitur uero a custodibus, qui omnia hec uiderant 811 argento resurrectionis  Christi silentium, et mendacium furti honore scilicet seculi et cupiditate,  quia in pecunia honor eius est, Christi gloria denegatur  .

1.  Principes uero sacerdotum, qui debuerant conuerti ad penitentiam, et Iesum querere resurgentem, perseuerant in malitia: et pecuniam, que ad usus templi data fuerat, uertunt in redemptionem mendacii, sicut ante triginta argenteos Iudei  dederant proditori. Omnes igitur, qui stipe templi, et his que conferuntur ad usus Ecclesie, abutuntur in aliis rebus, quibus suam expleant uoluntatem, similes sunt Scribarum et sacerdotum, redimentium mendacium et sanguinem Saluatoris.

2. Undecim autem discipuli eius abierunt in Galileam,  in montem ubi constituerat illis iehsu . Post resurrectionem iehsu in monte et Galilea conspicitur, ibique adoratur, licet quidam dubitent, et dubitatio eorum nostram augeat fidem.

3. Tum manifestius ostenditur Thome: et latus lancea uulneratum, et manus fixas demonstrat clauis. Accedens iehsu locutus est eis dicens: Data est mihi omnis potestas in celo et in terra . Illi potestas data est, qui paulo ante crucifixus, qui sepultus in tumulo, qui mortuus iacuerat, qui postea resurrexit. In celo autem et in terra potestas data est: ut qui ante regnabat in celo, per fidem credentium regnet in terris. Euntes ergo docete omnes gentes, baptizantes eos in nomine Patris et Filii et Spiritus sancti . Primum docent omnes gentes, deinde doctas intinguunt aqua. Non enim fieri potest, ut corpus baptismi recipiat sacramentum, nisi ante anima fidei susceperit ueritatem. Baptizantur autem in nomine Patris  et Filii et Spiritus sancti: ut quorum est una diuinitas, sit una largitio; nomenque Trinitatis unus Deus est.

4. Docentes eos seruare omnia quecumque mando uobis . Ordo precipuus: iussit apostolis, ut primum uniuersas docerent gentes, deinde fidei tingerent sacramento, et post fidem ac baptisma, que essent obseruanda preciperent. Ac ne putemus leuia esse que iussa sunt et pauca, addidit: Omnia quecumque mandaui uobis: ut qui crediderint, qui in Trinitate fuerint baptizati, omnia faciant que precepta sunt. Et ecce ego uobiscum sum . 1056
    Cap. XXuII. De seruo fideli quem constituit dominus super familiam suam, de decem uirginibus, de homine peregre profecto, qui tradidit substantiam suam seruis suis. 1058
    Cap. XXuIII. De aduentu Filii hominis uenientis in maiestate sua. 1063
    Cap. XXIX. De muliere que accessit ad Iesum in domum Simonis leprosi habens alabastrum unguenti pretiosi. 1064
    Cap. XXX. De die prima azymorum, in qua accesserunt discipuli ad Iesum dicentes: Ubi uis paremus tibi comedere pascha? 1065
    Cap. XXXI. Cum uenit iehsu in agrum qui dicitur Gethsemani, et dicit discipulis suis: Sedete, donec eam illuc orare, et de tristi anima eius usque ad mortem: de calice, si possibile est transire a se; de Spiritu prompto et carne infirma; et rursum. Pater, si non potest hic calix transire, nisi illum bibam? Fiat uoluntas tua. 1066
    Cap. XXXII. De Iuda, qui erat unus de duodecim discipulis, ueniente ad Iesum cum plurima turba ut eum traderet; de gladio quem iussit Petro conuertere in locumsuum. 1070
    Cap. XXXIII. De Pilato: cum sederet pro tribunali, misit ad illum uxor sua dicens: Nihil tibi sit et iusto isti. De transeuntibus iuxta crucem qui mouebant capita sua et dicebant: Hic est qui destruebat templum, et in triduum illud reedificabat. 1073




FINIS INDICIS TOMI NONI.

